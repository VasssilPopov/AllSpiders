{"url": "http://www.mediapool.bg/nai-golyamata-banka-v-sveta-shte-prouchva-bulgaria-za-investirane-na-50-mln-evro-news270179.html", "text": "Представители на инструмента SINO - CEEF Capital, към най-голямата банка в света – китайската ICBC, който отговаря за инвестициите в рамките на инициативата 16+1, ще бъдат на посещение в България за проучване на проекти с потенциал за инвестиране. За това са се разбрали на среша във Варшава заместник-министъра на икономиката Александър Манолев и Шимон Островски, директор в ICBC и председател на инструмента SINO.\r\n\tБългария е една от държавите, в които нямаме реализирани мащабни проекти и имаме интерес за разширяване дейността си в този регион, заяви Шимон Островски, цитиран от икономическото ведомство в петък.. По думите му банката се интересува от проекти на стойност над 50 млн. евро и е готова и да инвестира и в инфраструктурата на страната.\r\n\tМанолев на свой ред е посочил, че подобно инвестиране от китайска страна ще има важно значение за ускоряване на намеренията на редица инвеститори, които планират нови или разширяват съществуващите си инвестиции в България.\r\n\tВ момента в страната се реализират редица важни инфраструктурни проекти, за които също може да се обсъди стратегическо партньорство, обяснил зам.-министърът.\r\n\tОстровски е поканил Манолев да участва в срещата на инициативата 16 + 1, която се организира в Будапеща през ноември, допълниха от ведомството.\n\n\r\n\tИндустриалната и търговска банка на Китай (ICBC) е най-голямата в света банка в класацията по пазарна капитализация, депозит на клиенти, печалба и стойност на марката. Банката предоставя всеобхватни финансови продукти и услуги на 5.77 милиона корпоративни клиенти и 520 милиона лични банкови клиенти по силата на дистрибуторската мрежа, състояща се от 16,939 местни институции, 412 чуждестранни институции и над 1,608 кореспондентски банки по света, както и чрез електронното банкиране.", "date": "2017.10.06", "title": "Най-голямата банка в света ще проучва България за инвестиране на 50 млн. евро"}
{"url": "http://www.mediapool.bg/prokuraturata-zadarzha-za-izmama-avtomontyor-razsledvan-za-palezh-na-kola-na-zhurnalist-news270159.html", "text": "Автомонтьорът Пламен Димитров-Майстора е задържан за 72 часа ot Районната прокуратура в Карлово за измама на клиент, съобщиха от държавното обвинение в петък.\r\n\tПреди ден от прокуратурата информираха за разследване на палеж на автомобил на репортерката от \"Господари на ефира\" Зорница Акманова, която преди това работила върху материали за недоволни клиенти на Майстора.\r\n\tЗаради този случай главният прокурор Сотир Цацаров разпореди на разследващите за започнат проверка на всички сигнали срещу Димитров, отразени в медийните репортажи. Така се е стигнало и до обвинението му за измама, извършена през май и юни м.г.\r\n\tОт съобщението на прокуратурата преди ден стана ясно, че колата на Акманова е запалена няколко часа, след като е запечатан незаконния сервиз на Майстора. В репортажите й са представени негови клиенти, останали недоволни от услугите им. Подаваните от тях сигнали в карловската прокуратура обаче останали без последствия, тъй като местните обвинители си правели самоотвод, тъй като приятелката на Димитров работи в същата прокуратура и те \"добре се познават\".", "date": "2017.10.06", "title": "Прокуратурата задържа за измама автомонтьор, разследван за палеж на кола на журналист"}
{"url": "http://www.mediapool.bg/za-praznoto-stolche-na-zhurnalistikata-news270155.html", "text": "В рамките само на един астрономически час двама представители на властта у нас – законодателната и изпълнителната, си позволиха безпрецедентно нагло и арогантно държание в ефир. И да – това са думите: нагло и арогантно.\r\n\tСамо за 60 минути, изнервени от журналистически въпроси (които бяха уместни, но в никакъв случай не могат да се тълкуват като връх на провокацията) депутатът Антон Тодоров (ГЕРБ) и вицепремиерът Валери Симеонов (\"Обединени патриоти\") откровено заплашиха водещия на  Виктор Николаев.\r\n\tСпоред Тодоров водещият употребявал \"силни думи\", които \"ще му изядат хляба\", както се е случило с колегата му Анна Цолова. \"Тя и тя малко така... беше тръгнала в някаква посока, ама... нещо виждам, че липсва столчето ѝ\", каза Тодоров.\r\n\tМинути по-късно вицепремиерът, отговарящ за тишината (очевидно не само по Черноморието) Валери Симеонов също се раздразни от въпроси свързани със скандала с роднинските назначения на ГЕРБ, станал известен като \"Кумгейт\". Симеонов призова журналиста да не клати държавата, след което заключи, че ако бил злонамерен, веднага можел да спретне \"Викторгейт\".\r\n\tПоведението на двамата управленци, разбира се, повдига няколко въпроса от съществена важност.\n\n\r\n\tПървият е – те още ли са във властта? И наистина ли на никого не му прави впечатление, че нито Тодоров, който трайно е възприел поведението на \"кафява медия\", но от парламентарната трибуна, нито Симеонов, са подали оставки?\r\n\tНаистина ли депутат и вицепремиер могат да си позволят да \"уволняват\" в ефир журналисти, защото не им харесват техните въпроси? Впрочем, само преди дни заместник-председателят на парламента Цвета Караянчева (ГЕРБ), гостувайки отново в сутрешния блок на Нова, си беше завела свой собствен гост. Ей така – защото й харесва и призоваваше Виктор Николаев да му задава въпроси, за да си заслужи заплатата.\r\n\tКакто върви градацията – другата седмица може управленци да уволняват и назначават журналисти директно в ефир, та \"журналята\" да си знаят мястото.\r\n\tИ като стана дума за мястото... Всъщност, поредица от въпроси няма. Въпросът е един. Вие знаете ли къде се намирате? Понеже отговорът е очевиден, нека е ясно: вие, уважаеми управляващи, служите на народа си, който сълзливо преди избори наричате суверен и се кълнете в него. И вие дължите отговори на този народ, защото получавате заплатите си от него. За жалост, все по-често тая работа със служенето се разбира по коренно различен начин. И все повече прилича на слугинска. А отговори именно по \"слугинските въпроси\" не давате. Защото всички знаем, че е леко неудобно.\r\n\tВие, госпожи и господа управляващи, нямате право не просто да изричате заплахи към журналисти, а дори да мислите в подобни категории. А който не разбира защо, напълно не схващащ смисъла на демокрацията, а и трябва незабавно да напусне публичните постове, които заема благодарение на нея.\r\n\tВ този смисъл позицията, с която ГЕРБ се разграничава от Антон Тодоров, е смехотворна. Защото авторът на \"Шайка\" не е кварталният бакалин, който псувайки клетия си живот, наругал и някой журналист. И не е поканен заради иначе добре позната си книга в телевизионен ефир. Той представлява ГЕРБ. Говори от името на ГЕРБ. И защитава позициите на ГЕРБ. И в една нормална държава същата тая партия трябва сама да се откаже от своя депутат. Не го ли стори, означава, че всички изписани думи по темата са про форма.\r\n\tНе на последно място – медиите в България от години се унищожават систематично. И нека бъдем честни – за това не е виновен само Пеевски. Отговорността е на всички онези, които смятат, че в реда на нещата е журналистите да не питат или да внимават много какво питат. Те създадоха Пеевски, те направиха възможна медийната му империя, те се възползват от нея. А сега отново те опитват да наложат модела \"Пеевски\" и в медиите, които за зла участ на управляващите (без значение кои са точно управляващите) не принадлежат на Пеевски (все още).\r\n\tИ въпреки състоянието на полуразпад, в което се намира публичната ни среда, участията на Тодоров и Валери Симеонов от сутринта осветиха важен въпрос. Къде е Анна Цолова и ще прави ли ново предаване? От подхвърлените реплики и от двамата – защо тя липсва, стана ясно едно – Цолова не си тръгна от сутрешния блок, за да прави лайфстайл шоу. Тръгна си, защото \"беше тръгнала в някаква посока\" (по Тодоров). И защото лесно се спрята гейт – в случая \"Аннагейт\" (по Симеонов).\r\n\tВече няма дори смокинов лист пред срамотиите на властта. Двама нейни представители в яда си сами го махнаха.\r\n\tИ за да дефинираме посоката, в която бе тръгнала водещата, което й е коствало \"столчето\", нека си припомним, че в последните си дни на екран Цолова правеше темите за \"Емко\" и \"Дунарит\" и попита икономическия министър Емил Караниколов интересите на Пеевски ли защитава.\r\n\tОчевидно според представителите на кабинета на Бойко Борисов, и на неговите депутати, в тази посока не бива да се ходи. В посока \"Кумгейт\" също не е препоръчително, както се разбра в петък. А всъщност посоката е една и съща – на всепозволеността на властимащите. И пак темата за слугуването, но не на народа.\r\n\t---------------\r\n\tThis publication has been produced within the partnership with Osservatorio Balcani e Caucaso for the European Centre for Press and Media Freedom (ECPMF), co-funded by the European Commission. The contents of this publication are the sole responsibility of media partner Mediapool.bg and can in no way be taken to reflect the views of the European Union.", "date": "2017.10.06", "title": "За празното \"столче\" на журналистиката"}
{"url": "http://www.mediapool.bg/burya-vze-7-zhertvi-v-severna-i-iztochna-germaniya-i-dve-v-polsha-news270158.html", "text": "Седем души загинаха вчера в буря, която се разрази със силни ветрове в северна и източна Германия, повали дървета и кранове и прекъсна железопътния транспорт, предадоха Франс прес и ДПА.\r\n\tВ Хамбург дърво паднало над автомобил, в който имало две жени. Едната е загинала, а другата е приета в болница. Няколко шофьори загинали също от паднали дървета в провинция Мекленбург-Предна Померания, в Бранденбургска област и в Берлин, където също има ранени от бурята.\r\n\tЖелезопътният трафик в северна Германия бе спрян заради паднали дървета върху релсите, съобщи железопътната компания Дойче бан. Отменени бяха някои влакове на изток, както и градската железница Ес-бан в Берлин. Пожарникарите в столицата бяха вдигнати по тревога към 19 ч. снощи, в Хамбург те бяха извикани за помощ на 800 места.\r\n\tБурни ветрове се разразиха над северния пристанищен град вчера следобед и достигнаха скорост 140 км/ч. (с отделни пориви до 180 км/ч.), след което се насочиха към Берлин и провинциите Саксония и Саксония-Анхалт.\r\n\tТранспортът в Северна Германия все още не работи в нормален режим след преминаването на бурята Ксавер, която отне живота на най-малко седем души, предаде днес ДПА.\n\n\r\n\tГерманските железопътни компании обявиха, че движението на влакове между Берлин, Хамбург, Хановер и Кил е ограничено или прекъснато. Екипите по поддръжка се опитват да отстранят повалени от бурята дървета и да направят необходимите ремонти.\r\n\tОбщественият транспорт в Хамбург постепенно се нормализира. В Берлин обаче все още има нарушения на графика. Говорител на железопътната компания \"Дойче бан\" предупреди пътуващите да избягват регионалните влакове. \"Засегната е цялата мрежа в региона\", подчерта той и съобщи за множество паднали на релсите дървета и повредени електропроводи. Според говорителя ремонтите могат да продължат през целия ден.\r\n\tОколо 470 пасажери прекараха нощта на гара в Западна Германия заради силната буря, съобщи ДПА. Около 370 пътници на влакове, пътуващи на големи разстояния, бяха принудени да потърсят подслон на гарата в Минден. Към тях се присъединиха и стотина души, пътуващи с регионални влакове. Пътниците са останали на гарата около осем часа и персоналът се е погрижил за тях. Всички са продължили по пътя си около 5 часа сутринта.\r\n\tНай-малко двама души загинаха заради ураганният вятър и дъжд, връхлетели снощи Западна Полша, съобщи вътрешният министър Мариуш Блашчак. Трийсет и девет души са пострадали, включително 8 пожарникари, каза министърът.\r\n\tЕдиният от загиналите е 67-годишен жител на Любуското воеводство, съобщиха местните власти. Той е паднал от покрива на къщата си, който вероятно се е канел да поправя.\r\n\tПо данни на спасителите заради повалени дървета и скъсани далекопроводи са останали без ток близо половин милион жители на Полша. Блокирани са някои магистрали и жп линии.\r\n\tСпасителите се отзоваха снощи на 9900 повиквания, съобщи говорителят на противопожарната охрана Павел Фронтчак.", "date": "2017.10.06", "title": "Буря взе 7 жертви в северна и източна Германия и две в Полша"}
{"url": "http://www.mediapool.bg/po-sledite-na-edin-gratski-danachen-inspektor-news270160.html", "text": "В Гърция укриването на данъци е нещо като национален спорт. Кредиторите на страната обаче й оказват натиск най-накрая да вземе мерки срещу този проблем. Работата на данъчните инстектори е тежка - те са \"на ръба на срива\".\r\n\tТопъл, слънчев следобед в центъра на Атина. Млада жена излиза стремглаво от една сладкарница и хуква след мъж в син костюм.\r\n\t \r\n\t\"Уважаеми господин данъчен инспектор, моля, не си тръгвайте, без да сте опитали нещо вкусничко\", казва тя, когато го настига, и му подава торбичка със сладкиши.\r\n\t \r\n\t\"Много благодаря, но не мога да приема\", е лаконичният отговор.\r\n\t \r\n\tОтклоняването на дребни подаръци в всекидневието е сред лесните задачи на Танасис Андруцос. този 58-годишен мъж от 30 години е инспектор в Атинската финансова служба, а работата му е да установява данъчни нарушения. Той проверява големи концерни, както и малки сладкарници, барове и ресторанти в Атина.\r\n\t \r\n\tРаботата му е неблагодарна. В гръцкото общество Андруцос и колегите му са стигматизирани. На тях се гледа като на безмилостни бирници, които безпокоят най-вече трудещите се хора от средната класа, а големите риби от финансовия сектор оставят на мира.\n\n\r\n\t \r\n\tГръцките медии непрекъснато съобщават, че при работата си данъчните инспектори са поставяни под натиск и сплашвани.\r\n\t \r\n\tАндруцос е на път с още двама данъчни инспектори, с които работи заедно за 17-а атинска финансова дирекция. През следващите четири часа по маршрута си те ще влязат в редица магазини, където ще прегледат безбройни сметки, касови бележки и ордери.\r\n\t \r\n\tГръцките власти отдават голямо значение на работата на Андруцос и колегите му, тъй като ширещите се данъчни измами са сред основните причини за финансовите затруднения на Гърция. Мнозина гърци все още възприемат тези практики като дребни нарушения. Научният институт DiaNEOsis оценява, че всяка година се укриват данъци, равняващи се на 6 до 9 % от целия брутен вътрешен продукт на Гърция или 32 % от всички данъчни приходи. Укриването на данъци е силно разпространено най-вече сред самонаетите и в сектора на ресторантьорството.\r\n\t \r\n\t\"Истината е, че данъчните проверки в Гърция едва от скоро се провеждат с такава педантичност\", отбелязва Андруцос.\r\n\t \r\n\tПрез последните години Гърция въведе множество реформи, но до неотдавна това не бе достатъчно за овладяването на проблема. Необходими са хора като Андруцос, които да преследват укриващите данъци. По егейските острови само през лятото са проведени 4500 данъчни проверки, за да се ограничи укриването на пари от процъфтяващия туристически сектор.\r\n\t \r\n\tКафене в атинския квартал Панкрати. Сътрудниците на Андруцос влизат и всички посетители замръзват на място. Един от данъчните инспектори пита клиент дали е получил касова бележка, но съдържателят не е издал такава.\r\n\t \r\n\t\"Съжалявам. Това е недоглеждане. Тук не мамим никого\", оправдава се смирено собственикът.\r\n\t \r\n\tИнспекторите запазват спокойствие, но въпреки това налагат глоба. Чаша чай, продадена без касова бележка за 2,50 евро, струва на собственика на локала 250 евро.\r\n\t \r\n\tПодобни случаи показват голямата власт, с която изведнъж се сдобиха в Гърция данъчните инспектори като Андруцос. Те имат слава на хората, от които зависи благоденствието на малкия бизнес - при десет липсващи касови бележки някой бар може да бъде затворен веднага за 48 часа. При следващо нарушение заведенията остават запечатани за още по-дълго.Данъчните инспектори печелят само 700 евро месечно\r\n\tХората, които работят за Андруцос, са високо квалифицирани, имат университетско образование, говорят английски. Напоследък могат да удостоверят дори завършен курс по самоотбрана - човек никога не знае.\r\n\t \r\n\tВъпреки това са нископлатени.\r\n\t \r\n\t\"Данъчните инспектори работят здраво и са на крак през целия ден, но получават едва 700 евро месечно\", казва Андруцос. Той самият се възприема като патриот, който дава приноса си за спасението на своята страна.\r\n\t \r\n\t\"Всички обаче сме на края на силите си и сме на прага на срив\", допълва мъжът.\r\n\t \r\n\tВ частта от Атина, която Андруцос и хората му трябва да следят, живеят 800 000 души. За този район навремето инспекторите са разполагали с екип от 51 служители, но всъщност са необходими двойно повече. Андруцос обаче няма права да назначава нови хора, тъй като в държавните служби е обявено замразяване на назначенията.\r\n\t \r\n\tВсеки ден Андруцос играе на котка и мишка.\r\n\t \r\n\t\"Укриващите данъци могат да са много изобретателни\", разказва той. Съдържателите на барове например често издават касови бележки само за първите продадени питиета. Когато клиентът поръча следващото, същата касова бележка се дава още веднъж. Така собствениците навъртат печалба, която не се облага с данъци.\r\n\t \r\n\tТой и хората му не изпитват задоволство, когато налагат глоби, уверява данъчният инспектор.\r\n\t\"Целта ни не е да налагаме високи глоби. Искаме да допринесем за промяната на манталитета в страната ни\", за повече прозрачност и честност, заявява той.\r\n\t \r\n\tВъв всекидневната си работа Андруцос се натъква не само на мошеници. Той прави посещение и в шикозен ресторант, където с удоволствие се отбиват политици и бизнесмени. Тук не успява да установи никакво нарушение. Собственикът уверява, че винаги се е отчитал коректно, дори преди ресторантът му да стане място за срещи на могъщите. За честността си обаче плаща скъпо.\r\n\t \r\n\t\"Борим се за оцеляване. В Гърция ако си честен, си почти светец\", оплаква се той.", "date": "2017.10.06", "title": "По следите на един гръцки данъчен инспектор"}
{"url": "http://www.mediapool.bg/shestnaiset-zhertvi-pri-sblasak-na-avtobus-i-vlak-v-rusiya-news270157.html", "text": "Шейстнайсет души са загинали тази нощ в сблъсък между автобус и влак на жп прелез в руската Владимирска област, съобщиха областните здравни власти в град Владимир, разположен на 110 км източно от Москва, цитирани от ТАСС.\r\n\tПо последни данни 34 души са оцелели при катастрофата. Всички са отведени в пункт за временно настаняване, където получават храна, медицинска и психологическа помощ.\r\n\tСред 16-те загинали има едно дете. Останалите пътници са откарани в болници, добави Следственият комитет на Руската федерация.\r\n\tЗапочна разпознаване на телата, заяви Александър Кирюхин, директор на областния здравен департамент.\r\n\tКазахстанското външно министерство уточни по-рано, че двамата шофьори в автобуса, единият от които загинал, са били граждани на Казахстан, а пътниците - 55 узбекистански граждани. Няма жертви сред пътувалите във влака, съобщи регионалното управление на вътрешното министерство.\n\n\r\n\tАвтобусът се повредил и останал блокиран на прелез край гара Покров, докато пресичал релсите въпреки червения светофар, поради което бил блъснат от влака Санкт Петербург - Нижни Новгород. Според местните власти част от пътниците изскочили от автобуса и се опитали да го изтласкат от жп платно, но безуспешно.\r\n\tОбразувано е наказателно дело за нарушения на правилата за безопасно движение.", "date": "2017.10.06", "title": "Шестнайсет жертви при сблъсък на автобус и влак в Русия"}
{"url": "http://www.mediapool.bg/slanchevata-energetika-za-prav-pat-izprevari-po-rast-vaglishtnata-news270161.html", "text": "Движен от силния ръст на слънчевата енергетика, делът на новоприсъединените към пазара възобновяеми източници достига две трети в световен мащаб през 2016 г. За пръв път ръстът на фотоволтаичните централи изпреварва този на въглищните. Докато през миналата година на пазара са излезли 74 гигавата слънчеви мощности, въглищните са 57 гигавата и дори 26 ГВ са били закрити,  на Международната агенция по енергетика (МАЕ). Като цяло на пазара са пуснати нови 164 ГВ възобновяеми енергийни мощности, газовите са едва 29 ГВ, като са спрели работа 12 ГВ централи на синьо гориво.\r\n\tТова е поредна рекордна година за слънчевата енергетика, чийто резултат се дължи основно на развитието на ВЕИ-мощностите в Китай и останалата част на света, движено от рязко свиване на разходите по изграждането на такива проекти и силна политическа подкрепа.\r\n\tКапацитетът на слънчевите централи през 2016 г. се е увеличил с 50 процента, като половината от резултата се дължи на Китай, където са въведени в експлоатация 36 ГВ фотоволтаици. Като цяло на Китай се дължи около 40 процента от ръста при цялата алтернативна енергетика.\r\n\tТова развитие на възобновяемата енергетика е съпътствано от рекордно ниски цени на електроенергията от тях, които скороще достигнат 3 цента на киловатчас, посочва МАЕ. Ниски обявени цени на енергията от слънце и вятър са отчетени в редица държави като Индия, Обединените арабски емирства, Мексико и Чили.\r\n\t\n\n\r\n\t\r\n\tДокато през 2013 г. договорните цени на слънчевата енергия са били над 160 долара за мегаватчас, сега те са около 60 долара, а през 2020 г. се очаква да стигнат 30 долара.\r\n\tОбявените договорени цени за слънчеви и вятърни централи приближават и дори понякога са по-ниски от себестойността на енергията от новопостроени газови или въглищни централи, посочва се в документа.\r\n\tСпоред МАЕ това очертава бляскаво бъдеще за възобновяемите източници до 2022 г. като слънчевата енергетика ще навлезе в нова ера.\r\n\tНевероятното представяне на ВЕИ-тата през миналата година дава повод на МАЕ да направи прогноза за електроенергийния сектор, според която през 2017 г. ръстът на капацитета на възобновяемите източници ще е 12 на сто спрямо предходната година, благодарение на нови слънчеви проекти в Китай и Индия. До 2022 г. ВИЕ-мощностите в света ще се увеличат до 920 ГВ, което ще е ръст от 43 на сто спрямо сегашните данни.\r\n\tКато цяло следващите пет години ще са доминирани от развитието на слънчевата енергетиката, следвана с по-слаби темпове от ръста при вятърните паркове и хидроцентралите. МАЕ на практика подобрява миналогодишната си прогноза за развитието на фотоволтаиците с една трета. Ревизираните очаквания са провокирани от продължаващото развитие на слънчевите технологии, които позволяват намаляване на инвестиционните разходи, и непредсказуемата динамика в Китай като последица от политически промени, пише в доклада.\r\n\t\r\n\t\r\n\tПри продължаваща силна политическа подкрепа за развитието на възобновяемите енергийни източници, от агенцията смятат, че е възможно дори още по-добро представяне на сектора и капацитетът му да отбележи още по-голям от сега прогнозирания ръст като достигне дори 1150 ГВ до 2022 г. с лидер Китай.\r\n\tОт агенцията посочват, че водещата роля на Китай при ВЕИ-тата е движена от голямото замърсяване на въздуха в страната. Страната има силни цели в областта на слънчевата, водната и на биомаса енергетика, както и при внедряването на електрически превозни средства.\r\n\tОсвен лидер по възобновяеми централи, със своите производители на слънчеви панели Китай е световен номер 1 и на този пазар с дял от 60 процента, посочва енергийната агенция.\r\n\tСАЩ и Индия ще са останалите водещи държави в развитието на възобновяемата енергетиката.\r\n\tВъпреки известни политически неясноти, САЩ ще са вторият по ръст пазар на ВЕИ-та. Основен двигател ще са новите офшорни вятърни и слънчеви проекти в страната, комбинирани с дискутирани в момента федерални данъчни реформи и енергийни политики.\r\n\tПрогнозите са Индия, която оздравява своите комунални услуги и решава проблеми на мрежовата си интеграция, да удвои до 2022 г. своя настоящ ВЕИ-капацитет. За пръв път прогнозата на ръста при възобновяемите източници в тази държава надхвърля очакванията за Европейския съюз.\r\n\tСлънчевите и вятърните мощности в Индия представляват 90 процента от ръста на капацитета на страната, съпровождани от едни от най-ниските цени на енергията в световен мащаб, посочва се в анализа. В някои провинции на Индия цената на възобновяемата енергия е сравнима с въглищните тарифи. Това е индикатор, че експанзията на ВЕИ-ата може да достигне почти една трета на фона на мрежовата интеграция, преодоляване на инфраструктурните предизвикателства, уреждане на регулаторни режими и намаляващи цени. С такъв ръст Индия ще е равностойна на САЩ и двете държави ще следващите нарастващи пазари след Китай.\r\n\t\r\n\tЕвропейският съюз, въпреки всичките си политики, отбелязва забавяне в ръста на възобновяемите източници и той е с 40 на сто по-слаб в сравнение с предишния петгодишен период, отчитат от МАЕ. Дания се очертава европейският лидер при възобновяемата енергетиката с 69 на сто дял с различни източници до 2022 г. Следват Ирландия с 33 на сто, Испания – с 27%, както и Германия и Великобритания – с 26%, според прогнозата.\r\n\tДокладът посочва още, че макар и бавно, ще се увеличава и използването на възобновяеми източници в отоплението – нараствайки от 9 на сто през 2015 г. до почти 11 процента през 2022 г. Очаква се лидер в това отношение да са сградите, като най-бързият ръст се забелязва в Китай, Европейския съюз и Северна Америка. При индустрията Китай и Индия постигат забележителен ръст в потреблението на възобновяема енергия, и по-специално биомаса, при отоплението.", "date": "2017.10.06", "title": "Слънчевата енергетика за пръв път изпревари по ръст въглищната"}
{"url": "http://www.mediapool.bg/ruskite-taini-sluzhbi-izzemat-upravlenieto-na-politicheskite-protsesi-news270154.html", "text": "Предизборна чистка на \"политически играчи извън контрола на Федералната служба за сигурност (ФСС)\". Така руският опозиционен вестник  нарича вчерашните обиски в офисите на политическото движение \"Отворена Русия\" и в жилищата на негови служители.\r\n\tС това ФСС де факто се отчита за извършеното досега преди изборите за държавен глава през март и същевременно демонстрира сила - и пред евентуални \"клиенти\", които също може да обискира, и пред свои конкуренти, каквито според вестника може да има и в руската президентска администрация.\r\n\tРуските тайни служби \"изземат управлението на политическите процеси в страната\", алармира \"Новая газета\".\r\n\tНатискът върху политически активисти цели да покаже на Кремъл, че тайните служби решават проблемите по-ефикасно и точно те трябва да имат последната дума по политическите въпроси, обяснява изданието.\r\n\tВ същия стил на силова чистка бе издържан тези дни и административният арест на опозиционера Алексей Навални и на шефа на щаба му в навечерието на подготвян протест в Санкт Петербург, посочва всекидневникът.\r\n\tСъдебна присъда срещу Навални за финансови злоупотреби, която според него е политически мотивирана, му затваря пътя към изборите напролет. Навални обаче обяви свои предизборни митинги по-специално в Москва и Санкт Петербург - родния град на Владимир Путин, в събота, когато президентът има рожден ден.\r\n\t\"Новая газета\" свързва с ФСС и започналата ротация на елитите в руската провинция, където се назначават нови губернатори, след като трима глави на региони бяха арестувани.\r\n\tА след като бе пратен под домашен арест режисьорът Кирил Серебреников, обвинен във финансова измама, властите заявили \"с голям отзвук\", че ФСС контролира директно и културната политика в Русия.\r\n\tВ московската централа на ФСС формално все още няма специален политически отдел, но влиянието на \"цивилни агенти\" върху политическите решения се усеща все повече и продължава да расте, констатира \"Новая газета\".\r\n\tТайните служби в Русия може да получат пряк контрол върху предизборната кампания, превръщайки президентската администрация в проводник на своите решения. Тези служби набират сила \"на фона на кланови конфликти, в които се инвестират основните сили на другите участници в руския политически пазар\", добавя опозиционният вестник.", "date": "2017.10.06", "title": "Руските тайни служби изземат управлението на политическите процеси"}
{"url": "http://www.mediapool.bg/proveryava-se-dali-streletsat-ot-las-vegas-e-planiral-drugi-napadeniya-news270152.html", "text": "Проверява се дали стрелецът от Лас Вегас е планирал и други нападения, включително атентат с кола бомба, заяви пожелал анонимност официален представител на САЩ, цитиран от Асошиейтед прес.\r\n\tИзточникът подчерта, че това е предварителна информация и до момента не са открити доказателства в подкрепа на такава теза.\r\n\tСпоред шерифа на Лас Вегас Джо Ломбардо има признаци, че нападателят Стивън Падок е възнамерявал да оцелее след нападението си от неделя и е имал план за бягство.\r\n\tЛомбардо съобщи, че Падок имал 1600 патрона в колата си, както и амониев нитрат, който може да се ползва при изработката на взривно устройство и над 20 кг експлозив Танерит.\r\n\tПо-рано бе съобщено, че преди стрелбата в неделя Падок е резервирал стаи в хотели с изглед към други концерти на открито в Лас Вегас и Чикаго.\r\n\tПадок се самоуби след нападението си на 1 октомври, при което стреля по публика на концерт на открито. Убити бяха 58 души, а близо 500 бяха ранени.", "date": "2017.10.06", "title": "Проверява се дали стрелецът от Лас Вегас е планирал други нападения"}
{"url": "http://www.mediapool.bg/tsatsarov-otkaza-da-predade-na-chaika-signal-za-koruptsiya-po-yuzhen-potok-news270162.html", "text": "Главният прокурор Сотир Цацаров е отказал да предаде на руския си колега Юрий Чайка сигнала за корупция по проекта \"Южен поток\".  в петък фондация \"Антикорупционен фонд\", която е автор на сигнала.\r\n\tНа 19 септември неправителствената организация подаде сигнал до прокуратурите на Република България и Руската федерация за проверка на данни за корупционни практики, свързани с енергийния проект. \"Антикорупционният фонд\" използва посещението на генералния прокурор на Русия в България, за да сезира двете институции за случай отпреди четири години.\r\n\tВ сигнала се цитира основно публикуваната в края на 2014 година статия в американския вестник \"Ню Йорк Таймс\", посветена на \"Южен поток\". В нея се описва срещата между руския депутат и специален пратеник на Путин Александър Бабаков и българския заместник-министър на енергетиката по време на тогавашното служебно правителство Божан Стоянов.\r\n\tБожа Стоянов разказва, че Бабаков е поискал от него да помогне за реализацията на проекта.\r\n\t\"С не много думи той каза, че ще ми помогне много, ако участвам и помогна\", разказва Стоянов и допълва, че е съобщил за срещата на българското разузнаване. \"Не ми стана приятно от това, че той си мислеше, че просто ще си пасувам и ще забравя за българските национални интереси\", разказва заместник-министърът.\n\n\r\n\t\"Антикорупционния фонд\" напомни, че посещението на Александър Бабаков в София е било в нарушение на наложените му от ЕС санкции през ноември 2014 година. Александър Бабаков и неговият сътрудник Александър Воробьов са в списъка на ЕС и САЩ за забрана на влизане и запор на активи.\r\n\tФондът искаше проверка от двете прокуратури на какво основание Александър Бабаков е бил в България, в какви срещи е участвал и с кои хора от високите етажи на властта в страната. Отделно от българската прокуратура се иска проверка дали ДАНС е събрала информация за въпросната визита.\r\n\tОтговорът на българската прокуратура е, че копието от сигнала, предназначено за руския главен прокурор Чайка няма да бъде предадено. От кабинета на главния прокурор препоръчват сигналът да бъде подаден пряко към руската прокуратура.\r\n\t\"Това повдига въпроса какво всъщност включва споразумението между двете прокуратури, подписано ден преди подаването на сигнала. В официалното съобщение на прокуратурата беше обявен ангажимент за съвместна борба с корупцията, организираната престъпност и тероризма, без да се обявяват конкретните действия\", коментира \"Антикорупционният фонд\".\r\n\tОт българска страна сигналът ще бъде проверен от Софийска градска прокуратура (СГП).", "date": "2017.10.06", "title": "Цацаров отказа да предаде на Чайка сигнал за корупция по \"Южен поток\""}
{"url": "http://www.mediapool.bg/grupa-deputati-sapartiytsi-iskat-da-svalyat-tereza-mei-news270156.html", "text": "Бившият председател на британската Консервативна партия Грант Шапс заяви в петък, че мнозина негови съпартийци в парламента искат премиерът Тереза Мей да подаде оставка. Около 30 депутати, сред които имало и бивши министри, подкрепяли опита тя да бъде свалена от власт, като сред тях имало и противници, и привърженици на Брекзит, предаде Ройтерс.\r\n\tРазногласията за бъдещето на Мей излязоха наяве днес, след като речта й на конгреса на управляващата партия бе провалена от кашлица, намеса на комик и дори паднали букви от лозунг на сцената, посочва Ройтерс.\r\n\t\"Сред тях има и привърженици, и противници на Брекзит. Те никога не биха постигнали автоматично съгласие за който и да било кандидат и изобщо не става дума за кампания в полза на определен човек\", добави Шапс пред ББС.\r\n\tБритански консерватори бунтари казаха, че има шанс 50 на 50 в близките три дни да поискат министър-председателката Тереза Мей да подаде оставка до края на годината, пише по темата в. \"Дейли телеграф\".\r\n\tБившият министър Ед Вейзи първи заяви, че доста хора са твърдо убедени, че премиерът трябва да подаде оставка след катастрофалната си реч на конгреса на Консервативната партия. По информация на вестника недоволните, които имат подкрепата на около 30 депутати консерватори, смятат, че има известна възможност Мей да бъде принудена да се оттегли.\r\n\tТе казват, че ако съберат достатъчна подкрепа, ще се изправят директно пред министър-председателката и ще й кажат да си върви.\r\n\tДепутат от торите каза, че трябва да се действа на принципа \"всичко или нищо\". Недопустима е ситуация, в която някои публично критикуват, а останалите не реагират. Не става въпрос за някаква лична неприязън към Тереза Мей. Тя просто вече не е смятана за заслужаващ доверие или компетентен лидер, отбелязва друг консерватор, цитиран от вестника.\r\n\tАко правителството беше компания, Тереза Мей вече щеше да си е тръгнала, а Филип Хамънд щеше да е главен изпълнителен директор, гласи заглавие на друга статия в \"Телеграф\".\r\n\tИма една популярна перифраза на израза \"Най-тъмно е точно преди съмване\" - \"Най-тъмно е точно преди да настане пълен мрак\". Това си мислех, докато гледах със смесица от ужас и жал, също като голяма част от сънародниците ми, безсъдържателната и пълна с гафове реч на Тереза Мей на партийния конгрес. И макар да изглежда, че нещата едва ли могат да станат по-лоши за изпадналата в криза лидерка на Великобритания, има голяма вероятност това да стане, дори нещо повече - накрая тя да завлече и цялата страна в същата черна дупка от отчаяние си, посочва авторът Джеръми Уорнър.\r\n\tСъщевременно също в \"Телеграф\" британската вътрешна министърка Амбър Ръд, заявява, че Тереза Мей трябва да остане на поста си в сегашния ключов момент.\r\n\tБившият председател на партията Грант Шапс обаче заяви пред Би Би Си, че според него тя трябва да свика избори за партиен водач. Шапс, който оглавяваше партията между 2012 и 2015 г., обаче не е сигурен, че ще има достатъчно голяма подкрепа за свалянето на Мей.\r\n\tЗа задействането на официална процедура е необходимо 48 депутати консерватори да изпратят писмено искане до специална партийна комисия - т.нар. Комитет 1922, който включва депутати консерватори, невлизащи в правителството, и отговаря за избора на нов партиен лидер.\r\n\tВ отговор на атаките в петък Тереза Мей заяви, че ще осигури \"спокойно управление\" на страната.\r\n\t\"Това, от което (Великобритания) се нуждае, е спокойно ръководене и именно това ще осигуря с пълната подкрепа на своя кабинет\", каза Мей в телевизионно обръщение към медиите, цитирано от Ройтерс.", "date": "2017.10.06", "title": "Група депутати съпартийци искат да свалят Тереза Мей"}
{"url": "http://www.mediapool.bg/za-20-minuti-deputatite-se-ubediha-che-novite-kfn-kandidati-sa-perfektni-news270163.html", "text": "По-малко от 20 минути отне на депутатите от бюджетната комисия в парламента да се убедят колко \"перфектни“ са новите кандидати за зам.-председатели на Комисията за финансов надзор (КФН). Те са бившият шеф на Националната агенция за приходите (НАП) и настоящ зам.-министър на финансите Бойко Атанасов и на депутатката от ГЕРБ и зам.-председател на бюджетната комисия Диана Йорданова.\r\n\tБлизо 20 минути продължи цялата процедура по задължителното изслушване на номинираните, която мина без нито един въпрос и с две хвалебствени изказвания от страна на ГЕРБ и ДПС.\r\n\tПроцедурата по избор на зам.-председатели на КФН, които да отговарят съответно за инвестиционната дейност над играчите на борсата и за осигурителния надзор над частните пенсионни фондове, се забави повече от година. Причината е, че миналата есен новата шефка на ведомството Карина Караиванова не успя да внесе номинациите си, както е по закон, заради кризата в управлението и оставката на правителството.\r\n\tВпоследствие, след сформирането на новото управление, преди лятната ваканция на парламента Караиванова внесе кандидатурите на двама професионалисти от бранша, но изборът им претърпя провал заради липсата на договорка сред управляващите. Номинираните бяха адвокатът в сферата на ценните книжа Йордан Чомпалов и специалистът със среден профил и бивш ПР на фондовата борса Румен Соколов. За разлика от днешното изслушване, това на Чомпалов и Соколов бе по-оживено и с критични изказвания от страна на БСП относно професионалната квалификация на кандидатите, особено на Соколов.\r\n\tДнес левицата не взе отношение към кандидатурите на Йорданова и Атанасов, въпреки че те са изцяло политически и че двамата на практика нямат никакъв опит и никаква задълбочена представа за работата на небанковия финансов сектор, който сега ще трябва да надзирават.\r\n\tДиана Йорданова, която се очаква да контролира частните пенсионни фондове, е бивша счетоводителка, кадър на ГЕРБ от Бургас и се счита за доверено лице на председателката на бюджетната комисия Менда Стоянова.\r\n\tБойко Атанасов пък бе дългогодишен шеф на данъчната агенция. Той застана начело на НАП по време на управлението на Пламен Орешарски и остана на поста при втория кабинет на Бойко Борисов, като неофициално се коментираше, че е лоялен на депутата от ДПС Делян Пеевски. Назначението му за зам.-министър на финансите в сегашното правителство и кандидатурата му за КФН се счита, че идва от коалицията\r\n\t\"Обединени патриоти\", която се превърна в трамплин към властта на кадри от обкръжението на Пеевски.\r\n\tАтанасов ще бъде номинация за заместник-председател на КФН, ръководещ \"Надзор на инвестиционната дейност\", като в ресора му ще попаднат публичните дружества, търгувани на фондовата борса, инвестиционните посредници, взаимните фондове.\r\n\tПо време на изслушването Атанасов обеща да приложи в КФН редица практики от НАП като въвеждане на риск базиран контрол, обща база данни за трите управления във финансовия надзор (инвестиционно, осигурително и застрахователно), единен интернет портал и наблягане върху превенцията на нарушенията вместо на наказанията.\r\n\tПо време на изслушването нямаше никакви въпроси към двамата кандидати.\r\n\t\"Те са с отлична репутация и перфектна професионална биография. Очакваме от Вас, г-н Атанасов, да пренесете в КФН добрия си опит от НАП - особено по отношение на електронните услуги и вътрешната организация по контрола и селекцията“, заяви Менда Стоянова от ГЕРБ.\r\n\tОт изказването на Йордан Цонев стана ясно, че и ДПС ще подкрепи кандидатите заради \"добрия подбор този път“. \"Ще работите в много сложна обстановка – натиск отвън за регулиране на пазара и съпротива отвътре. Важното е да имате добра комуникация с европейските надзорни органи и с поднадзорните лица“, каза Цонев.\r\n\tСпоред правилата в бюджетната комисия не се проведе гласуване на кандидатите, а тя само предложи на Народното събрание да ги разгледа и гласува, което се очаква да се случи следващата седмица.\r\n\tМеждувременно, към КФН има огромни очаквания не само от страна на небанковия бизнес, но и от европейските институции и Международния валутен фонд.\r\n\tНадзорът има тежката задача да се самореформира под ръководството на новата шефка Карина Караиванова. Към въпросната реформа има огромни очаквания, като това е и една от специфичните препоръки на Европейската комисия към България за 2017 г. В последните години Брюксел на няколко пъти акцентира, че заради свързаните лица и някои други проблеми България може да има сериозен проблем с пенсионните фондове в бъдеще. Препоръки за реформа бяха отправени и в проверката на българския финансов сектор от страна на Международния валутен фонд и Световната банка, резултатите от която бяха обявени през март тази година.\r\n\tКато първа стъпка към реформа на институцията, неотдавна Карина Караиванова направи втори опит да прокара през Народното събрание спорен законопроект, според който КФН занапред ще се издържа изцяло от такси от бизнеса, които значително ще бъдат завишени. Целта е комисията да увеличи бюджета си, за да наеме по-добри специалисти и да си купи компютри и коли.\r\n\tДруга спешна задача на КФН е да съдейства за прокарването през парламента на промени в Кодекса за социално осигуряване, за които се твърди, че целят да засилят контрола върху управлението и инвестициите на пенсионните фондове. Предстои те да се обсъждат на второ четене.", "date": "2017.10.06", "title": "За 20 минути депутатите се убедиха, че новите КФН-кандидати са \"перфектни“"}
{"url": "http://www.mediapool.bg/ek-se-razgranichi-za-poreden-pat-ot-evrokomisarya-yotinger-news270164.html", "text": "Европейската комисия се разграничи за пореден път от коментар на еврокомисаря Гюнтер Йотингер (Германия), този път по повод събитията в Каталуния. Йотингер бе цитиран от медии с коментара, че събитията може да доведат до гражданска война.\r\n\t \r\n\tСпоред говорител на ЕК Йотингер е изразил загриженост и желание диалогът между Барселона и Мадрид да бъде скоро възстановен. Говорителят настоя, че официалната позиция на ЕК вече е била изразена.\r\n\t \r\n\tОтговорът на въпроса дали Каталуния би напуснала ЕС, ако се отдели от Испания, е даден през 2004 г. при ЕК под ръководството на Романо Проди и се повтаря при председателите Жозе Барозу и Жан-Клод Юнкер - няма нищо ново, добави говорителят.\r\n\t \r\n\tТой не уточни, след като Каталуния би излязла от ЕС с отделянето си от Испания, дали би напуснала и еврозоната. Говорителят поясни, че много държави по света използват еврото или са свързали валутите си към него, без да са част от еврозоната.\n\n\r\n\t \r\n\tПредставителят на ЕК не даде отговор дали комисията е в контакт с каталунските власти.", "date": "2017.10.06", "title": "ЕК се разграничи за пореден път от еврокомисаря Йотингер"}
{"url": "http://www.mediapool.bg/katalunskata-kriza---nova-glavoblaskanitsa-za-evropeiskiya-sayuz-news270166.html", "text": "Сепаратисткото предизвикателство от страна на Каталуния е нова ненавременна главоблъсканица за Европейския съюз, който се надяваше най-сетне да стъпи на краката си след десетилетие на екзистенциални кризи - от финансовата криза през миграциите до Брекзита.\r\n\t \r\n\t\"В известен смисъл ЕС е институция, създадена за щастливи времена. Докато всичко е наред, тя работи добре. Възникне ли проблем обаче, тя се сблъсква с огромни трудности да заеме позиция и да действа\", отбелязва Щефани Вайс, директор на брюкселското бюро на фондация \"Бертелсман\".\r\n\t \r\n\t\"Този проблем се очертава вече от доста време\", допълва експертката, припомняйки, че каталунските сепаратисти подготвят референдума си за самоопределение от години. \"Той обаче не получи нужното внимание\" в Брюксел, подчертава тя.\r\n\t \r\n\tСвидетелство за това е неловкото мълчание, запазено преди референдума от ЕС, притеснен от други сепаратистки уклони във Фландрия, Шотландия и най-вече Страната на баските.\r\n\t \r\n\tСлед като народното допитване беше белязано от сблъсъци между сепаратистки гласоподаватели и полицаи, Европейската комисия за пръв път призова за диалог и осъди насилието като \"инструмент в политиката\", внимавайки обаче да не засегне Мадрид.\r\n\t \n\n\r\n\tЕК повтори, че референдумът е в разрез с испанската конституция и подчерта, че \"защитата на правовата държава понякога изисква съразмерна употреба на сила\".\"Бивша Югославия\"\r\n\tС изключение на Белгия, където фламандските националисти са влиятелен елемент в управляващата коалиция), и Словения, появила се след отделянето си от бивша Югославия, европейските столици запазват мълчание или заявяват непоклатима подкрепа за испанския премиер Мариано Рахой.\r\n\t \r\n\tТова е така, тъй като най-децентрализираните страни се опасяват, че каталунският прецедент може да вдъхнови други сепаратистки райони, отприщвайки верижна реакция, която накрая ще направи ЕС неуправляем.\r\n\t \r\n\t\"Ако днес допуснете Каталуния да наруши целостта на Испания, това ще породи ефекта на доминото на целия континент. Вместо 27-членна Европа, ще имаме една не-Европа от минидържави\", предупреждава театрално испанският евродепутат Гонсалес Понс.\r\n\t \r\n\tСъюзът оцеля при световната финансова криза през 2007 г., после и при дълговата криза, когато Гърция през 2015 г. едва не напусна еврозоната.\r\n\t \r\n\tТой все още не се е възстановил напълно от дълбоката криза на солидарност между Изтока и Запада, избухнала по време на мигрантския наплив, воюва с Полша и Унгария за реформите им, които смята за нелиберални, и води изключително сложни преговори с Обединеното кралство във връзка с излизането му от ЕС през 2019 г.\r\n\t \r\n\tВ речта си при възобновяване на работата на Еврокомисията в средата на септември след лятната ваканция нейният председател Жан-Клод Юнкер заяви, че най-лошото е минало и изложи амбициозна програма за реформи, като обяви, че \"вятърът отново духа в платната на Европа\" благодарение на спада на безработицата и известно съживяване.\"Ново камъче\"\r\n\tТова беше преди каталунската криза, която \"със сигурност е ново камъче в обувката\" на ЕС, казва Фредерик Алман, който се занимава с европейски изследвания в Люксембургския университет.\r\n\t \r\n\tОсобено ако остане за дълго. \"През това време европейците рискуват да изоставят истинските предизвикателства, които ги очакват: глобалните заплахи за сигурността (Северна Корея, тероризма, конфликтите в Близкия изток), които ни заобикалят, и световното икономическо съперничество“.\r\n\t \r\n\tВъпреки намеците от страна на сепаратистите, на евродепутати или експерти \"ЕС няма никакъв интерес да се заеме с посредничество\", тъй като \"това ще легитимира сепаратистите\", казва Алман, подчертавайки, че /европейските/ договори не предвиждат действия в случай на отделяне на дадена територия в рамките на страна член.\r\n\t \r\n\tВ Испания Конституционния съд обяви каталунския референдум за невалиден. За ЕС, съставен и ръководен от своите 28 страни членки, е невъзможно да пренебрегне конституционния ред на всяка от държавите си. За разлика от каталунския, шотландският референдум за независимост от 2014 г. (спечелен с 55 на сто от лагера на отхвърлящите отделянето) беше организиран с одобрението на Лондон, което би позволило една добре подготвена раздяла.\r\n\t \r\n\tБрюксел в не по-малка степен изгуби доверието на каталунските сепаратисти. Те обвиняват Комисията, която не се поколеба да влезе в схватка с Варшава за правовата държава, че изоставя \"7,5 милиона европейски граждани\" в Каталуния, \"чиито основни права и най-вече правото на изразяване\" са погазени.", "date": "2017.10.06", "title": "Каталунската криза - нова главоблъсканица за Европейския съюз"}
{"url": "http://www.mediapool.bg/nai-malko-22-ma-zaginali-sled-porednata-tropicheska-burya-v-tsentralna-amerika-news270153.html", "text": "Най-малко 22 души загинаха, а 12 са в неизвестност, след като тропическата буря Нейт връхлетя Централна Америка, предаде ДПА.\r\n\t \r\n\tНейт предизвика проливни дъждове и свлачища в Коста Рика, Никарагуа и Хондурас и се насочва към мексиканския полуостров Юкатан.\r\n\t \r\n\tВ Коста Рика е обявено извънредно положение. Там загинаха седем души, а 5000 са напуснали домовете си и са приети в приюти.\r\n\t \r\n\tВ Никарагуа са загинали 11 души, а 800 души са евакуирани от архипелага Кайос Мискитос.\r\n\tВ Хондурас са загинали четирима души.", "date": "2017.10.06", "title": "Най-малко 22-ма загинали след поредната тропическа буря в Централна Америка"}
{"url": "http://www.mediapool.bg/s-red-tv-za-da-se-chete-i-kato-red-bsp-shte-atakuva-mestnite-izbori-news270125.html", "text": "Лидерът на БСП Корнелия Нинова обяви през лятото, че през октомври ще стартира излъчването на новата партийна телевизия, но до момента партията й още не е подала искане за лиценз в СЕМ. Запознати с хода на проекта казаха пред Mediapool, че все още не са уточнени профилът и целите на медията. Едно обаче е сигурно – вестник \"Дума\" ще остане официалният печатен орган на БСП. Той ще бъде обърнат към твърдия електорат на социалистите, а телевизията трябва да разшири влиянието на партията, особено преди местните избори.\r\n\tЕто защо, според запознати, юристите на БСП все още не били подали в СЕМ искане за лиценз. \"Трябва да сме съвсем сигурни какво правим и какво регистрираме. Документите трябва да са подготвени до две седмици, защото идеята е телевизията да стартира от първите месеци на новата година. Все пак целта са местните избори\", твърдят от Позитано.\r\n\tПървоначално идеята била каналът да е информационно-публицистичен. Впоследствие обаче сред социалистите надделял изводът, че подобен профил много ще оскъпи медията, тъй като \"най-скъпата продукция са новините\". Ето защо БСП решили да имат предимно политически новини и по-разширени репортажи от парламента. \"Може да има говорители, един – двама репортери, но не можем да поддържаме голям екип\", смятат на Позитано.\r\n\t\"А тъй като целта - не трябва да се забравя - е местният вот, ще имаме специални предавания, или емисии – все още не е решено, за случващото се по места\", казват от \"Позитано\" 20.\r\n\tИдеята на БСП била да се дискутират местни проблеми, да се съобщават местни скандали и да бъдат организирани дебати за отделни общини. \"Това ще иска малко повече ресурс, отколкото очаквахме, защото основно щяхме да разчитаме на ресурса на партия за водещи и журналисти\", твърдят ангажирани с телевизията социалисти.\n\n\r\n\tИдеята е журналистите в партийната телевизия да бъдат търсени не само чрез местните партийни организации, но също и чрез сайтовете за обяви за работа.\r\n\t\r\n\tИзвън политическите новини и публицистиката, която за медията ще е задължителна, каналът ще предлага \"родолюбиво съдържане\".\r\n\tИскаме да насочим вниманието към историята и културата, казват от \"Позитано\"20. И уточняват, че става дума за \"доброто минало\", но все пак \"няма да има руски филм в петък вечер\".\r\n\tСоциалистите щели да настояват освен историческо и културно предаване телевизията да купи правата и за \"стари български филми\".\r\n\t\r\n\t\"Като цяло – патриотичната насоченост е задължителна, защото това се търси\", коментират източници от БСП пред Mediapool. Партията обмисля името на телевизията да е \"RED\". Така по-младите щели да го асоциират с червено, както се превежда от английски, а по-възрастните зрители - с българската дума \"ред\".\r\n\tВ левицата смятат решението си за партийна телевизия като изключително умно , тъй като смятат, че така ще могат да разширят влиянието си сред електората на т.нар. патриотични формации.\r\n\tОт партията обаче казват, че името може да е съвсем различен. Вариантът за \"RED\" била само една от опциите.\r\n\t\r\n\tОт партията твърдят, че основно щели да ползват собствения си ресурс за новата медия. \"Ако говорим за култура – защо да не го прави Нона Йотова?\", казват от Позитано 20.\r\n\tСъвсем естествено ръководството иска да ползва шефката на пресцентъра Жанет Пашалиева, както и на ексжурналистите и настоящи депутати Елена Йончева и Александър Симов.\r\n\tОт партията смятат да поканят и други леви журналисти, които да имат свои авторски предавания. Това щяло да се случи обаче, ако пленум на БСП одобри по-висока \"субсидия\" за медията.\r\n\t\"Има различни опции – издръжката на подобно нещо може да струва от 10 000 лева месечно, до към 50-60 000. Имаме различни варианти – пленумът на партията ще избере\", твърдят социалистите.\r\n\tЗаплащането щяло да бъде \"адекватно\", но не и особено конкурентно на другите електронни медии.\r\n\tХоризонтът, с който стартира телевизията, засега ще бъде една година: \"Може след местните избори да бъде закрита, ако не върви\". Финансирането пък щяло да става изцяло от субсидията.", "date": "2017.10.06", "title": "С RED TV, за да се чете и като \"ред\", БСП ще атакува местните избори"}
{"url": "http://www.mediapool.bg/mazh-e-zadarzhan-vav-vlak-krai-bryuksel-razmahal-nozh-i-kreshtyal-allah-e-velik-news270165.html", "text": "Мъж на 41 години е бил задържан в Брюксел, след като проявил опасно поведение във влак, движещ се в района на столицата, съобщиха местни медии, цитирани от БТА. Случаят е бил потвърден от прокуратурата.\r\n\t\r\n\tМъжът носел нож с дължина на острието 28 сантиметра и крещял на арабски \"Аллах е велик\". Той бил нападателен и заявил, че иска \"да довърши работата, започната от нацистите\".\r\n\t \r\n\tСлучаят е от вторник тази седмица, но за него се съобщава едва днес. Задържаният има условни присъди. Прокуратурата му е предявила обвинения за участие в терористична група и за притежание на неразрешено оръжие.", "date": "2017.10.06", "title": "Мъж е задържан във влак край Брюксел, размахал нож и крещял \"Аллах е велик\""}
{"url": "http://www.mediapool.bg/zhalbi-bavyat-zhp-targove-za-16-mlrd-leva-news270127.html", "text": "Жалби бавят двете най-големи обществени поръчки в железопътния сектор за около 1.6 млрд. лв. с ДДС.\r\n\tТака се проваля отваряне на оферти на търга за над 1 млрд. лева без ДДС за жп линията Елин Пелин – Костенец, което беше насрочено за 6 октомври, съобщиха от Национална компания \"Железопътна инфраструктура\" (НКЖИ) в отговор на запитване на Mediapool.\r\n\tНай-голямата обществената поръчка в железопътния сектор беше .\r\n\tМесец по-късно срещу нея е подадена жалба от \"Инженеринг Груп 04\", с която се иска спиране на поръчката. Според компанията срокът за подаването на офертите е твърде кратък и има завишени изисквания към кандидатите. Посочено е, че през последните 25-30 години в България не са се строили тунели с дължина 5000 м, каквото изискване е поставено от възложителя – Националната компания \"Железопътна инфраструктура\".\r\n\tПричината за завишеното изискване е, че в този участък трябва да се изгради 14-километров тунел, който ще е най-дългият у нас.\n\n\r\n\tКомисията за защита на конкуренцията е отхвърлила жалбата на \"Инженеринг Груп 04\" за спиране на процедурата, но сега се чака решението на Върховния административен съд.\r\n\tСобственик на компанията е Пламен Петров Тенев, а седалището й е в блок в столичния квартал \"Люлин\", 8-ма част. \"Инженеринг Груп 04\" е била част от консорциума, участвал в строителството на метрото с водещ партньор \"Джи Пи Груп\", за което има \"витаещи съмнения\" по думите на премиера Бойко Борисов, че е собственост на шефа на \"Лукойл България\" Валентин Златев.\r\n\tДругият голям железопътен търг за реконструкцията на линията Костенец – Септември за 361 млн. лева също се обжалва от \"Интерпром\", която индиректно също е свързана с Валентин Златев.\r\n\tКомпанията, която участва в строителството на столичното метро, обжалва търга заради дискриминационни и ограничителни условия и иска спиране на процедурата. Жалбата й е отхвърлена от Комисията за защита на конкуренцията.", "date": "2017.10.06", "title": "Жалби бавят жп търгове за 1.6 млрд. лева"}
{"url": "http://www.mediapool.bg/sinditsite-na-ktb-spryaha-targa-za-korabostroitelnitsata-v-ruse-news270128.html", "text": "По искане на синдиците на фалиралата Корпоративна търговска банка (КТБ) продажбата на обявената в несъстоятелност корабостроителница в Русе е спряна без да са посочени мотиви. Това съобщи частният съдебен изпълнител Иван Хаджииванов, цитиран от БТА. \r\n\tТой уточни, че взискателят има право да спре продажбата без да се обосновава.\r\n\tТъргът за корабостроителницата бе обявен на 5 септември 2017 г., а срокът за публичната продан изтече на 5 октомври.\r\n\tТъргът обхваща много сгради - цехове, станции, работилници, съоръжения, както и около 320 дка земя. Началната цена беше близо 32.3 млн. лева.\r\n\tНяколко кандидат-купувачи от България и чужбина са проявили интерескъм покупката на корабостроителницата, каза Хаджииванов.\n\n\r\n\t\"Русенска корабостроителница Запад\" беше запечатана в края на февруари тази година. В предприятието работеха 102 души, които организираха и протести с искане заводът да бъде отворен.\r\n\tПо време на заседание на Областния съвет за тристранно сътрудничество, състояло се в средата на март 2017 г., временният синдик на \"Русенска корабостроителница Запад\" Росен Милошев обясни, че към края на август 2016 г. задълженията на дружеството са за 75.5 млн. лева. От тях 34.7 млн. лева са към КТБ.", "date": "2017.10.06", "title": "Синдиците на КТБ спряха търга за корабостроителницата в Русе"}
{"url": "http://www.mediapool.bg/asfaltat-specheli-sreshtu-pavazha-v-uchastak-na-stolichniya-bulevard-dondukov-news270129.html", "text": "Пътните платна по столичния булевард \"Дондуков\" в участъка между ул.\"Георги Раковски\" и бул.\"Васил Левски\" ще бъдат асфалтирани. Това реши Специализираният експертен съвет за опазване на недвижимите културни ценности към  след близо два часа дискусия в четвъртък вечерта.\r\n\tРешението беше взето с 8 гласа \"за\", 4 \"против\" и 1 \"въздържал се\". Един от гласовете \"за\" беше на експерт, който отсъстваше от залата, но заявил, че подкрепя решението за асфалта, по думите на председателстващия.\r\n\tТака в рамките на няколко месеца културните експерти обърнаха мнението си, след като по-рано през годината решиха, че паветата в историческия център на София са част от цялостен архитектурен ансамбъл и представляват историческа ценност.\r\n\tСпоред заповед на министъра на културата от декември 2016 г. паважната настилка в София, положена преди 1944 г., е декларирана недвижима културна ценност с определен временен режим на опазване.\r\n\tПриетите промени в четвъртък вечерта стават по искане на Столична община за комбинирана настилка – асфалт по пътните платна и паваж по релсите на трамвая. По този начин, според експертите на общината, ще се облекчи трафикът в центъра на столицата, ще се намалят шумът и запрашеността.\n\n\r\n\tТака столичният булевард \"Дондуков\", чийто ремонт започна в началото на юни, ще бъде изпълнен с три вида настилка в различните участъци. Само паваж между Министерския съвет и ул.\"Раковски\", паваж и асфалт – от ул.\"Раковски\" до бул.\"Васил Левски\" и само асфалт от бул.\"Васил Левски\" до ул.\"Кракра\".\r\n\tСпоред последните обещания на Столична община ремонтът на бул.\"Дондуков\" трябва да приключи през ноември.\r\n\tМеждувременно от Инициатива за запазване на автентичните настилки в София съобщиха, че организират флашмоб за сивите павета преди фестивала на жълтите на 6-ти октомври (петък) от 18 часа. Час по-късно в Театъра на българската армия е фестивалът на жълтите павета.\r\n\tДвете събития са по повод политиката на Столична община в последните години паважната настилка да бъде отричана и неглижирана въпреки, че е естествен и вечен материал и е символ на култура.\r\n\tСъбитието е и по повод поредното искане на общината частта на бул. \"Дондуков\" между ул.\"Раковски\" и бул.\"Васил Левски\" да бъде асфалтирана.\r\n\tФестивалът на жълтите павета отбелязва внесената в България настилка, но не отбелязва добитите с ръчен труд владайски гранитни павета. Настояваме фестивалът да бъде озаглавен като почит и към гранитните, и към жълтите павета, посочват от инициативата.\r\n\tФарсът с продължаващите опити на общината за асфалтиране на улици се случва и въпреки издадената от бившия министър на културата Вежди Рашидов заповед за обявяване едновременно на керамичните (жълти) и гранитните (сиви) павета в София за недвижима културна ценност от местно значение, посочват от Инициатива за запазване на автентичните настилки в София.", "date": "2017.10.06", "title": "Асфалтът спечели срещу паважа в участък на столичния булевард \"Дондуков\""}
{"url": "http://www.mediapool.bg/boiko-noev-v-emko-pratiha-kachulkite-kakto-napraviha-i-s-ktb-news270130.html", "text": "Това, което се случва с оръжейния завод \"Емко\" е беззаконие, заяви бившият министър на отбраната Бойко Ноев пред Нова телевизия.\r\n\tДнес Междуведомственият съвет по отбранителна индустрия и сигурност възстанови замразения лиценз за търговия на \"Емко\".  Той беше замразен в началото на лятото заради нередности при складирането на боеприпаси, установени от службата за контрол на оръжията към МВР. Заради това предприятието не успя да изпълни договор за износ на продукция за Индия, а държавата пренасочи изпълнението му към \"ВМЗ Сопот\". \r\n\t\"Отнемането на лиценза за търговия е пълна измишльотина, той никога не е бил свързан с каквато и да е производствена или съхранителна дисциплина, двете неща са съвършено различни\", коментира Бойко Ноев. \r\n\tСпоред него предприятието е \"натискано и принудено да падне на колене с всички възможни инструменти на държавата заради това, че е придобило акциите на \"Дунарит\". \r\n\t\"Причината е, че акциите не станаха собственост на офшорката \"Виафот\" (индиректно свързвана с депутата от ДПС Делян Пеевски – бел. ред) по незаконен начин. Затова от юли върху \"Емко\" се стоварва цялата държавна машина. Или по терминологията на премиера Бойко Борисов: \"Пращаме качулките\". Както пратиха качулките в КТБ и разрушиха банката, ситуацията е същата\", каза Ноев. \n\n\r\n\tТой обвини министъра на икономиката Емил Караниколов, че е инициирал цялата атака.\r\n\t\"Министърът лъже, досега не е казал една истина. Той излъга депутатите, че проблемът е в лиценза и спазването на закона. Няма такъв закон. Цялата атака срещу \"Емко\" беше организирана по негово предложение чрез вкарването на извънредна точка на Комисията на Междуведомствения съвет по отбранителна индустрия и сигурност\", допълни бившият военен министър.\r\n\t\"Атаката продължава. В \"Дунарит\" се извърши операция за пране на пари. Учудвам се как ДАНС и прокуратурата не са се самосезирали. Борисов не го ли информират, че от \"Виафот\" през една друга фирмичка - \"Дипи\", собственост на Добрин Иванов, изкупуват и прехвърлят дългове на държавата и изведнъж те се появяват като кредитори\", почуди се Ноев. \r\n\t\"Твърдя, че лица и групи с частни интереси използват държавната машина, за да постигат своите интереси. Продукцията, приета от \"Кинтекс\" с протокол, казват, че сега не може да се експедира. Това е фрапантно беззаконие. Нищо няма да приключи. Лицензът ще се върне или не, но продукцията остава на пристанището.  Възмутително е, че премиерът не отделя внимание на това. Не съм чул какво казва вътрешният министър, който е специалист по беприпаси. Главният секретар пък казва, че имало опасност от тероризъм. Как е възможно това да се говори -борбата с тероризма е функция на държавата, а не на частните фирми\", каза Ноев. \r\n\t\"Времето ще покаже дали има държавна акция към завода \"Емко\", коментира вицепремерът по икономическата политика Валери Симеонов пред Нова телевизия.\r\n\t\"Мога да подчертая, че резултатът е негативен от конфликта на държавата и тази частна фирма. Този въпрос не трябва да се говори толкова публично. Не трябва да се говори за тези военни сделки, тази информация стига до клиента купувач и до Русия като основен наш конкурент на пазара за оръжия. Не искам да говоря толкова, колкото някои мои колеги\", допълни Симеонов.\r\n\t\"Държавата върви към един катарзис\", прогнозира Бойко Ноев.\r\n\t\"Те смятат, че с наближаването на европредседателството нещата ще утихнат. Напротив европредседателството може да бъде използвано, за да станат видими натрупаните проблеми вътре в държавата\", смята Бойко Ноев.", "date": "2017.10.06", "title": "Бойко Ноев: В \"Емко\" пратиха качулките, както направиха и с КТБ"}
{"url": "http://www.mediapool.bg/ryazko-zastudyanvane-se-ochakva-v-sabota-i-nedelya-news270131.html", "text": "След затоплянето на времето в четвъртък и петък, още от вечерта се очаква да настъпи рязка промяна и температурите да се понижат с 10 – 15 градуса през почвните дни. Това показва метеорологичната прогноза на НИМХ-БАН.\r\n\tВ петък времето ще е слънчево с максимални температури през деня до 23 - 28 градуса.\r\n\tОколо обяд от запад - северозапад облачността ще започне да се увеличава и привечер в северозападните райони ще започнат валежи.\r\n\t През нощта срещу събота те ще обхванат цяла Западна България и ще се усилят.\r\n\tТогава и ще започне рязкото застудяване. Причината за него е, че вятърът ще увеличи скоростта си и ще се обърне от север с нахлуването на студен атмосферен фронт.\n\n\r\n\tСлед дъждовната нощ, в събота ще е облачно и валежите ще продължат. На места те ще са интензивни и придружени с гръмотевици.\r\n\tВ западните части на страната през деня температурите ще достигат максимум до 8 - 10 градуса, а в югоизточните - 16 - 18 градуса.\r\n\tВ нощта срещу неделя се очаква да падне първият сняг на места с височина над 700 - 800 метра.\r\n\tОт Агенция \"Пътна инфраструктура\" предупредиха шофьорите да не тръгват с летни гуми през планинските проходи.\r\n\tПредупреждението се отнася до проходите, които се намират на над 500 метранадморска височина – \"Петрохан\", \"Троян\", \"Шипка\", Прохода на Републиката, \"Ришки\", \"Айтоски\", \"Котленски\", \"Дюлински\", \"Твърдишки\", \"Обзор\", \"Печинско\", \"Вратник\", \"Превала\", \"Предел\", \"Рожен\" и \"Пампорово\".\r\n\tФирмите, ангажирани с поддръжката на шосетата вече имат дежурни екипи, готови да реагират при нужда от разчистване на пътя от заснежавания.\r\n\tВ неделя дъждовете постепенно ще спират, но ще остане студено с очаквани максимални температури до 15 градуса. \r\n\tОт началото на следващата седмица се очаква подобрение на времето и повишаване на температурите, като за следващия уикенд прогнозите са дневните максимални температури да надминат 20 градуса.", "date": "2017.10.06", "title": "Рязко застудянване се очаква в събота и неделя"}
{"url": "http://www.mediapool.bg/valeri-simenov-vseki-na-nyakoi-e-rodnina-news270132.html", "text": "\"Всеки на някой е роднина. Да не мислите, че всички хора в провинцията имат капацитет за определени постове.\" Така вицепремиерът по икономическата политика и демографските въпроси Валери Симеонов защити роднинските назначения в ГЕРБ пред Нова теливизия.\r\n\tСкандалът започна от Хасково, след като депутатът от БСП Елена Йончева съобщи, че депутатът от ГЕРБ Делян Добрев е принудил кмета Добри Беливанов да назначава негови приятели и роднини на управленски постове.\r\n\tДобрев нарече близките си \"дрийм тийм\" и защити кадруването, но подаде оставка като депутат, която не беше приета от колегите му, които го защитиха.\r\n\tОт БСП разкриха още роднински назначения в енрегетиката и в община Габрово, където в общинската фирма \"Озеленяване\" работи Момчил Дончев, брат на вицепремиера по еврофондовете Томислав Дончев, както и няколко роднини на кмета от ГЕРБ Таня Христова.\r\n\t\"Опитите за назначаване на хора само с политическа кариера на властови позиции продължава 27 години. За съжаление сега също ги има тези опити\", заяви Симеонов относно назначаването на т.нар. \"калинки\". Той не пожела да уточни кои политически сили и институции има предвид. \n\n\r\n\tВицепремиерът заяви, че превръщането на държавата в \"пансион за калинки\" е изключително вредно, защото не могат да се създават качествени кадри. \r\n\tТой обаче разграничи тези назначения от т.нар.  \"Кумгейт\", в който според него са атакувани именно качествени кадри. \r\n\t\"Едно е някой, който си е подпирал главата в партийната централа да го направиш зам.-министър, а съвсем друго е когато твой роднина е извървял своето професионално развитие, има опит и е отличен за работата си, а после напуска\", заяви Симеонов. \r\n\t\"Не може две седмици да се занимаваме с претоплената манджа \"Кумгейт\" и да превъзбуждаме обществото с такива низки страсти. Не трябва да съдим хората по това дали са роднини на някого, а по това дали вършат работа\", каза вицепремиерът.\r\n\tТой препрати към китайска мъдрост: \"Не е важно дали котаракът е бял, черен и дали е роднина на някого, а дали лови мишки\"\".\r\n\t\r\n\t\"Няма значение кой чичо е, наши или ваши. Нека не влизаме в жълтини, това не е дневният ред на обществото. За мен виновен е кметът на Хасково. Той е назначил хора на временен договор и после не е провел конкурс, а им е направил договора постоянен. Вие например също сте били назначен на временен договор, после са ви го направили постоянен. Вижте колежката ви, беше тук, а ето-останахте си сам\", допълни Симеонов.\r\n\t\"България намаля с близо 2 милиона, всеки е нечий роднина. Вие нямате ли роднини - утре, ако съм злонамерен, мога да разработя един \"Викторгейт\". Така се правят глупавите кампании за нискоинтелигентния електорат\", отбеляза Симеонов.\r\n\t\r\n\tСпоред вицепремиера по икономическата политика по този начин опозицията целяла да измести вниманието от важните теми. За пример беше дадено увеличението на пенсиите, което по думите на Симеонов е с 24%. \r\n\t\"Тази, която ги пуска тези лъжи, вече е известна стова, че никога не доказва твърденията си (депутатката от БСП Елена Йончева– бел.ред.). Както стана с границата - лъга, лъга, а като я дадох на прокуратурата, млъкна\", каза Симеонов. \r\n\tСпоред вицепремиера разпиляното БСП не може да изкара нито една аргументирана теза срещу управлението. \r\n\tОтносно роднинските назначения на ГЕРБ  в община Габрово Симеонов попита - \"И какво ще направи братът на Томислав Дончев. Той работел нещо в озеленяването, ще изпише ГЕРБ в тревата ли?\".", "date": "2017.10.06", "title": "Валери Сименов: Всеки на някой е роднина"}
{"url": "http://www.mediapool.bg/bsp-e-poluchila-70-signala-za-rodninski-naznacheniya-news270133.html", "text": "В последните дни БСП е получила повече от 70 сигнала за назначения на роднини на политици в различни общини из цялата страна. Това съобщи Жельо Бойчев, депутат от БСП пред Нова телевизия.\r\n\tТой декларира, че борбата срещу конкретния управленски модел, прилаган от ГЕРБ, ще продължи до победа, като левицата е готова да вади на повърхността порочни практики за места, където те са факт.\r\n\t\"Ние ще се противопоставяме на модела, при който партията се сраства с държавата и се правят назначения без конкурси. Политическата власт не трябва да се използва за укрепване на партийни структури и така да се влияе на резултатите от изборите\", допълни Бойчев. \r\n\t\"Има опити за налагане модела на управление \"партия-държава\". Гласуването на оставката на Делян Добрев беше първият бунт на партията срещу Бойко Борисов. Определено тези противоречия ще избуяват и ще бъдат риск за стабилността на страната\", каза социалистът.", "date": "2017.10.06", "title": "БСП е получила 70 сигнала за роднински назначения"}
{"url": "http://www.mediapool.bg/100-mln-lv-dopalnitelno-za-zaplati-v-armiyata-v-byudzhet-2018-news270134.html", "text": "Най-вероятно около 100 млн. лв. допълнително ще бъдат заделени за увеличение на заплатите в армията с Бюджет 2018 г., научи Mediapool от правителствени източници.\r\n\tПреди дни министърът на отбраната Красимир Каракачанов обяви, че ще има повишение на заплатите в армията от 1 януари 2018 г., но не каза нито с какъв процент, нито каква сума ще бъде отделена за целта.\r\n\tЗа да бъде отпусната сумата от 100 млн. лв. от бюджета обаче, финансовото министерство най-вероятно ще поиска МО да направи за диференцирано вдигане на заплатите, което да отиде при военните, а не при администрацията.\r\n\tОчаква се до около две седмици финансовият министър Владислав Горанов да публикува проектобюджета за следващата година. Междувременно, в четвъртък късно вечерта ведомството му обяви макрорамката на Бюджет 2018, съдържаща се в есенната макроикономическа прогноза.\r\n\tЧувствително се завишават очакванията на МФ за ръста на икономиката през 2017 г. и следващите три години. Тази година растежът вероятно ще достигне най-високото си ниво след началото на световната финансова криза – 4% вместо първоначално прогнозираните 3%, както наскоро обяви финансовият министър Владислав Горанов. През следващите три години се очаква този растеж да се запази, като са заложени нива от 3.9%. Това е и растежът, върху който ще се изчислява бюджетът на държавата за догодина.\r\n\tПреди три дни Националният статистически институт (НСИ) ревизира растежа на икономиката за 2016 г. на 3.9% вместо първоначално обявените 3.4%, което е най-високото му ниво до момента от началото на кризата насам. Промяната е отчетена в есенната прогноза, посочват от МФ, за да избегнат скандалите от предходната година, когато ексдепутатът от ДПС и бивш министър Петър Чобанов поиска да се преработи целият бюджет заради несъответствие на есенната прогноза на МФ с ревизираните данни на НСИ.\r\n\tРеалният растеж през първата половина на 2017 г. е 3.7%, което е над първоначалната прогноза за 3%.\r\n\t\"Българската икономика се очаква да отбележи реален растеж на БВП от 4.0% през 2017 г., движена от вътрешното търсене и най-вече от частното потреб-ление. Нарастването на реалния разполагаем доход на домакинствата и положителното развитие на па-зара на труда през първата половина на годината подкрепиха ръста на частното потребление, а по-високите правителствени разходи за заплати и издръжка се отразиха в повишение на публичното потребление\", посочват от МФ.\r\n\tСпоред прогнозата през 2018 г. икономическият растеж слабо ще се забави до 3.9% поради по-ниското търсене на основни търговски партньори на страната, което ще ограничи растежа на износа на стоки и услуги до 5.9%. Възходът при вътрешното търсене обаче ще се запази благодарение на по-високите правителствени разходи. Крайното потребление ще се повиши с 4.7%, а ръстът при инвестициите ще се ускори до 4.3%, смятат от МФ. При засилване на вътрешното търсене растежът на вноса на стоки и услуги ще достигне 7.1% и нетният износ ще има отрицателен принос към растежа на БВП, възлизащ на 0.5 процентни пунка, пише в прогнозата.\r\n\tНа пазара на труда през първата половина на 2017 г. беше отбелязано по-голямо оживление спрямо същия период на 2016 г. и въпреки очакваното забавяне в растежа на заетите до края на годината, средният темп на нарастване на заетостта за цялата 2017 г. ще се ускори до около 0.8%, се посочва в прогнозата.\r\n\tПрез 2018 г. се очаква безработицата да се понижи допълнително до 6.2% и да продължи да пада през следващите години.\r\n\tМинистерството на финансите очаква производителността на труда да продължи да расте по-бавно (с около 3.4% годишно) от доходите от труд.\r\n\tСредногодишната инфлация през 2017 г. се очаква да бъде 1.1%, като повишението на общото равнище на потребителските цени към 2020 г. се очаква да достигне 1.4%. Очакваното нарастване на международните цени ще се отрази в по-високи вътрешни цени на енергийните стоки и храните в сравнение с 2016 г., посочват от МФ. Очаква се да нараснат цените на услугите в хотели, ресторанти и други заведения за хранене, а останалите стоки с изключение на горивата да продължат да поевтиняват, макар и бавно.\r\n\tСредногодишната инфлация през 2018 г. се прогнозира да бъде 1.4%, а в края на годината - 1.6%. Увеличението ще дойде от поскъпването на храните и горивата, както от засилването на базисната инфлация заради по-високото вътрешно търсене.\r\n\tРъстът на кредитирането ще се ускори, очаква още финансовото министерство. Към края на юли той беше 4.5%, но към края на 2018 г. той най-вероятно ще достигне 5.6%, а към 2020 г. – 6.7%, сочи още прогнозата на МФ.\r\n\tДогодина се очаква обръщане във външната търговия, прогнозира още министерството. Номиналният ръст на вноса ще изпревари този на износа, отразявайки както ускорението на вноса на стоки в количествено отношение, така и лекото забавяне на износа на стоки, повлияно от влошеното търсене в рамките на ЕС. Тенденцията на изпреварващо нарастване на вноса над износа на стоки ще се запази до края на 2020 г., което ще доведе до плавно нарастване на търговския дефицит до 3% от БВП през 2020 г. Догодина МФ залага цената на петрола да достигне 52.6 щатски долара за барел.", "date": "2017.10.06", "title": "100 млн. лв. допълнително за заплати в армията в Бюджет 2018"}
{"url": "http://www.mediapool.bg/sled-pobeda-sreshtu-bautista-agut-grigor-dimitrov-e-na-polufinala-v-pekin-sreshtu-nadal-news270135.html", "text": "Най-добрият български тенисист Григор Димитров се класира за полуфинала на турнира от категорията АТП 500 в Пекин. Поставеният под номер три в основната схема Димитров победи петия в схемата на турнира Роберто Баутиста Агут с 2:1 сета - 7:6 (5), 4:6, 6:2.\r\n\tТова беше втора победа на Димитров над испанеца. През 2013 г. двамата играха за първи път на турнира в Пекин, като тогава Агут спечели с 6:4, 6:2. Година по-късно Димитров надигра испанеца с 6:3, 3:6, 6:2, 6:4 на осминафиналите на \"Аустрелиан Оупън\".\r\n\tНа полуфинала Димитров ще играе с Рафаел Надал, като целта му е отново да стигне до финала на турнира в Пекин, както направи през 2016 г.\r\n\t\r\n\tВ първия сет българинът имаше превъзходство на начален удар, като се представи по-добре на втори сервис. Той по-лесно стигаше до възможности за пробив, но се възползва само веднъж.\n\n\r\n\tДимитров проби в петия гейм, но веднага след това с единствената си възможност в сета испанецът върна пробива. Последваха бързи сервис-геймове и сетът отиде в тайбрек.\r\n\tВ него двамата си размениха по няколко мини пробива, като българинът спечели последния, а с това и гейма - 7:5 точки.\r\n\t\r\n\tВторият сет вървеше гейм за гейм до 3:3, когато Димитров за първи път лесно позволи на съперника си да го пробие.\r\n\tПри 30:30 едно дълго разиграване завърши със странна грешка от форхенд на Димитров, а веднага след това българинът направи и двойна грешка и Агут поведе с 4:3 гейма, а след това спечели и своето разиграване за 5:3 гейма.\r\n\tГригор Димитров взе лесно следващото си подаване, но Баутиста Агут не трепна, когато трябваше да сервира за сета, и го спечели с 6:4.\r\n\t\r\n\tТака мачът стигна до решителния трети сет, в който в третия гейм българинът измъкна много труден сервис-гейм от 15:40 и поведе с 2:1 гейма.\r\n\tВеднага след това Григор успя да притисне съперника си, който не издържа на напрежението, и при 0:40 изкара топката в аут.\r\n\tДимитров загуби първата точка при следващото си подаване, но взе гейма на 30 и увеличи преднината си в резултата на 4:1.\r\n\tСлед това всеки от съперниците спечели своето подаване и в крайна сметка сетът беше спечелен от българина с 6:2, а оттам и мачът.\r\n\tНа полуфинала в събота Димитров ще се изправи срещу водача в световната ранглиста Рафаел Надал, който се справи с американеца Джон Иснър с 2:0 (6:4, 7:6 (0)).\r\n\t \r\n\tПреди година двамата играха в Пекин на четвъртфинал. Спечели го българинът, което бе първата му победа срещу испанеца след седем поредни загуби. После на финала той отстъпи срещу Анди Мъри.\r\n\t \r\n\tТази година Димитров и Надал се срещнаха и на полуфинала на Откритото първенство на Австрали, спечелен в пет сета от испанеца.", "date": "2017.10.06", "title": "След победа срещу Баутиста Агут Григор Димитров е на полуфинала в Пекин срещу Надал"}
{"url": "http://www.mediapool.bg/emko-veche-e-s-litsenz-no-bez-darzhavni-dogovori-news270136.html", "text": "Спреният от над два месеца лиценз за внос и износ на оръжейното предприятие \"Емко\" е възстановен, но не и договорите на частното дружество с държавния оръжеен търговец \"Кинтекс\". Реално продължава държавната атака срещу дружеството, което претендира да е собственик на русенското предприятие \"Дунарит\", към което апетит заяви и Министерството на икономиката. Приходната агенция проверява \"нещо\" в \"Емко\", заяви вътрешният министър Валентин Радев. От НАП обявиха,че става въпрос за данъчна ревизия, но тези действия явно демонстрират, че правителството няма да се откаже от пресата над двата военни завода.\r\n\tЗабавеното решение за връщането на разрешителното на \"Емко\", отлагано заради проверки за безопасността, доведе до прекратяването на три договора за износ на боеприпаси на завода и го възпрепятства от участие в търг за милиони на индийското министерство на отбраната, на който държавата даде знак, че ще играе с ВМЗ-Сопот.\r\n\tЗаради неяснотата за реализацията на произведената от \"Емко\" продукция, която бе отхвърлена от \"Кинтекс\" и превъзложена на ВМЗ-Сопот, работещите в частното предприятието отново излязоха на протест пред сградата на Министерския съвет. Те настояват за среща с премиера и обещават отново да протестират идната сряда.\r\n\tЛицензът, който бе прекратен заради нарушения при съхранението на боеприпаси на площадките на \"Емко\", бе възстановен на извънредно заседание на Междуведомствената комисия по отбранителна индустрия в петък сутринта. Решението е взето единодушно, обяви министърът на икономиката Емил Караниколов пред журналисти.\r\n\t\"От днес фирмата е пълноправен участник на международните пазари\",обяви той.\n\n\r\n\t\"От полицията е констатирано, че са отстранени нередностите, които имат пряка опасност към населението и работниците в дружеството. Разбира се, има и предписания, които дружеството трябва и съм сигурен, че ще изпълнят. Те ме увериха в разговор, че работят 24 часа за отстраняване на тези нередности. Но те в никакъв случай не са свързани с пряка опасност за населението и работниците“, каза Караниколов. По думите му докладът на полицията за проверките в \"Емко\" е бил 30 страници.\r\n\tКараниколов обясни, че положението с прекратените договори на \"Емко\" с \"Кинтекс\" няма да се промени, тъй като предложените от ВМЗ-Сопот цени за производството на същата продукция са с 10 на сто по-ниски. Той отново заяви, че макар и със забава на доставката, която вече е фиксирана на шест седмици, \"Кинтекс\" щял да е на по-добра печалба от сделката\r\n\tПо думите му възложителят на тази поръчка, който стана ясно, че е Индия, е поискал информация само за периода на забавяне, но не и кой ще е производителят на снарядите.\r\n\tТака към момента \"Емко\", макар и с възстановен лиценз за внос и износ, е в затруднено положение при реализацията на вече доставената и блокирана на пристанище Бургас продукция, която бе предназначена за Индия, чиято плащане е отказано от \"Кинтекс\".\r\n\tРеално, при положение че лицензът вече е възстановен, държавата би могла да пристъпи към незабавна експедиция на наличната продукция, но тя предпочита да забави доставката и да я извърши със стока от ВМЗ-Сопот.\r\n\tНе е ясната съдбата и на други договори, които частното дружество има с държавния търговец, за които преди време Караниколов каза, че са с далечен падеж на изпълнение.\r\n\tТочно това и провокира поредният протест на служителите на \"Емко\" в София. Няколко часа, след като стана ясно връщането на лиценза без развитие по останалите проблеми, работниците се събраха пред правителствената сграда и обявиха за подигравка случващото се с тяхното предприятие. Те декларираха, че нямат политически претенции, а просто се борят за правата си и искат \"Кинтекс\" да им плати за произведената продукция, която в момента стои блокирана на пристанището в Бургас.\r\n\tКараниколов обаче определи този казус като търговски спор. \"Доколкото знам, те и в момента водят разговори, и за други страни имат сделки. Тук обаче им обръщам внимание, че поради тяхна вина тези договори бяха прекратени и те в момента се изпълняват от ВМЗ. Нека да седнат и да говорят с ръководството на \"Кинтекс\". Аз не мога да се бъркам в търговските взаимоотношения. Ще съдействам специално по прекратените договори, тъй като вече ги предоставихме на ВМЗ, но не знам какъв би бил коментарът, но нека да преговарят. Аз нито ще преча, нито ще оказвам някакво влияние върху \"Кинтекс\", нито върху \"Емко“, нито върху което и да е държавно дружество\", заяви министърът.\r\n\tПротестиращите обаче обясняват, че ще спрат протестите, когато започнат обективните действия спрямо тях.\r\n\tЗапочналите заедно с възстановяването на лиценза данъчни проверки, обявени от вътрешния министър, обаче сочат, че държавата не се отказва от използването на целия си институционален арсенал срещу \"Емко\".\r\n\tВалентин Радев не можа да обясни пред журналисти какво точно проверява Националната агенция по приходите в \"Емко\", придружена от полицаи. От данъчните по-късно обявиха, че са посетили предприятието, за да изяснят казус със запорирани още през април 2015 г. поименни акции на \"Дунарит\", което незаконно са били прехвърлени от трето лице на \"Емко\". \"Подобна промяна не би следвало да е възможна, защото прехвърлянето на акции, върху които е наложен запор не е допустимо от закона. Във връзка с това публичните изпълнители на НАП София са опитали неколкократно – писмено и чрез лично посещение в офисите на \"Емко“ в началото на септември 2017 г. да изяснят местонахождението на запорираните акции, за да бъдат иззети, каквото е изискването на закона, както и връзката на \"Емко“ с тях\", съобщиха от НАП.\r\n\tДосегашните опити на данъчните обаче ударили на камък и затова в петък се наложило ново посещение с полиция като отново били поискани информация и предаване на акциите, но са получили отговор от персонала на \"Емко“, че не знае къде се намират ценните книги, допълниха от приходната агенция.\r\n\tСъс свой коментар около случващото се с \"Емко\" се включи и вицепремиерът Валери Симеонов, според когото \"въпросът с \"Емко\" не трябва да се коментира публично, защото това е противодържавно\".\r\n\t“Не трябва да се говори за тези военни сделки, за боеприпаси, за калибър, за размер, за това с коя държава търгуваме. Ние се самоубиваме, изнасяйки такава информация – така тя достига до света, до конкурентите. С Русия сме се преборили като конкурент, за да наложим нашите изключително качествени оръжия, по-качествени от техните. Всичко изнесохме от кухнята, а не бива така – виновни са и управляващи, и медии, и всички. Това е противодържавно. Не трябва да се допуска такава информация да циркулира“, каза Симеонов пред Нова телевизия в петък.\r\n\tТой допълни, че времето ще покаже има ли реално държавна акция срещу това предприятие и как ще приключи казусът.\r\n\t\"Мога да подчертая, че резултатът от конфликта между държавата и частната фирма е негативен, защото 4 хил. човека са без работа и стачкуват – това са 4 хил. семейства“, каза още вицепремиерът.", "date": "2017.10.06", "title": "\"Емко\" вече е с лиценз, но без държавни договори"}
{"url": "http://www.mediapool.bg/tramp-pred-visshi-voenni-tova-e-zatishie-pred-burya-news270137.html", "text": "Американският президент Доналд Тръмп направи мистериозно изказване докато позираше за официална снимка с военни и съпругите им, поканени на вечеря в Белия дом.\r\n\t\r\n\t\t \r\n\t\r\n\t\tТръмп посочи хората край себе си и попита малката група допуснати репортери: \"Знаете ли какво е това, момчета?\". \r\n\t\r\n\t\t \r\n\t\r\n\t\tСлед провиквания: \"Кажете ни\" президентът отговори: \"Може би е затишие пред буря\". \n\n\r\n\t\r\n\t\t \r\n\t\r\n\t\tЖурналистите поискаха да научат какво точно има предвид, каква буря се задава. За Иран ли става въпрос, за \"Ислямска държава\" ли?\r\n\t\r\n\t\t \r\n\t\r\n\t\t\"В тази зала са събрани най-страхотните военни в света, това ще ви кажа\", отвърна Тръмп и добави: \"Благодаря на всички ви, че дойдохте\".\r\n\t\r\n\t\t \r\n\t\r\n\t\tВ отговор на последен репортерски опит да стане ясно за каква точно \"буря\" говори президентът, Тръмп каза: \"Ще разберете\".\r\n\t\r\n\t\t \r\n\t\r\n\t\tИзказването на Тръмп стана едно най-цитираните в медиите, отбелязва в. \"Вашингтон пост\". \r\n\t\r\n\t\t \r\n\t\r\n\t\tПо време на срещата са били обсъждани основно ядрените програми на Северна Корея и Иран.\r\n\t\r\n\t\t \r\n\t\r\n\t\tКоментарът му беше направен часове след съобщенията, че той планира да оттегли подкрепата си за ядрената сделка с Иран.\r\n\t\r\n\t\t \r\n\t\r\n\t\tВ момента обаче има и засилено напрежение със Северна Корея.", "date": "2017.10.06", "title": "Тръмп пред висши военни: Това е затишие пред буря"}
{"url": "http://www.mediapool.bg/zatishie-pred-burya-tramp-se-gotvi-da-anulira-yadrenoto-sporazumenie-s-iran-news270140.html", "text": "Президентът Доналд Тръмп се готви скоро да обяви, че анулира иранското ядрено споразумение, съобщи пожелал анонимност високопоставен представител на администрацията на САЩ, цитиран от Ройтерс.\r\n\t \r\n\tПо-късно президентът каза, че Иран не спазва духа на сключеното с големите сили ядрено споразумение и добави, че скоро ще разкрие решението си дали да потвърди подписа на САЩ под документа.\r\n\t \r\n\t\"Не трябва да допускаме Иран да се сдобие с ядрени оръжия\", заяви Тръмп на среща с високопоставени военни в Белия дом.\r\n\t \r\n\t\"Иранският режим подкрепя тероризма и изнася насилие, кръвопролития и хаос из целия Близък изток. Ето защо трябва да сложим край на продължаващата агресия и ядрени амбиции на Иран. Те не спазват духа на споразумението си\", добави той.\r\n\t \r\n\tНа въпрос дали е решил да потвърди или отхвърли иранското ядрено споразумение Тръмп отвърна: \"Ще чуете за Иран съвсем скоро.\"\r\n\t \r\n\tСпоред източници от администрацията му се очаква Тръмп да обяви по-обща стратегия на САЩ за Иран, която ще е по-конфронтационна. Администрацията на Тръмп редовно критикува действията на Иран в Близкия изток.\r\n\t \r\n\tАко Тръмп откаже да удостовери, че Иран спазва ядреното споразумение, Конгресът на САЩ ще има срок от 60 дни да реши дали да възобнови санкциите срещу Техеран, които бяха преустановени след сключването на това споразумение.\r\n\t \r\n\tТръмп отдавна критикува постигнатото при управлението на предшественика му Барак Обама споразумение за ограничаване на иранската ядрена програма, което бе подписано през 2015 г. от САЩ, Великобритания, Франция, Германия, Русия, Китай, ЕС и Иран. То цели да гарантира строго мирния и граждански характер на иранската ядрена програма в замяна на постепенна отмяна на санкциите срещу Иран.\r\n\t \r\n\tПрез април администрацията на Тръмп заяви, че ще проучи дали отмяната на санкциите срещу Иран е в интересите на националната сигурност на САЩ. \r\n\t \r\n\tСпоред в. \"Вашингтон пост\" тази реч на президента Тръмп вероятно ще се състои на 12 октомври. Тази дата бе съобщена по-рано от представител на администрацията на САЩ, но още не е взето окончателно решение по нея.\r\n\t \r\n\tПо закон Тръмп трябва да обяви до 15 октомври дали смята, че Иран продължава да спазва задълженията си по споразумението.\r\n\t \r\n\tГоворителката на Белия дом Сара Хакъби Сандърс заяви, че президентът Тръмп е взел решението си по иранското ядрено споразумение и ще го съобщи \"в близките дни\", предаде Франс прес.\r\n\t\"Това ще е глобална стратегия\" добави Сандърс без повече подробности.\r\n\t \r\n\tПоддръжници на иранското ядрено споразумение заявяват, че отпадането му може да предизвика регионална надпревара във въоръжаването и да изостри напреженията в Близкия изток. Критиците му казват, че то е отишло твърде далеч в облекчаването на санкциите, без да изиска Иран да прекрати за постоянно ядрената си програма, отбелязва Ройтерс.\r\n\t \r\n\tВъв вторник министърът на отбраната Джим Матис заяви, че според него запазването на иранското ядрено споразумение е в националния интерес на САЩ, отбелязва Франс прес.\r\n\t \r\n\t\r\n\t \r\n\t\r\n\t\tСнощи американският президент направи мистериозно изказване докато позираше за официална снимка с военни и съпругите им, поканени на вечеря в Белия дом.\r\n\t\r\n\t\t \r\n\t\r\n\t\tТръмп посочи хората край себе си и попита малката група допуснати репортери: \"Знаете ли какво е това, момчета?\". \r\n\t\r\n\t\t \r\n\t\r\n\t\tСлед провиквания: \"Кажете ни\" президентът отговори: \"Може би е затишие пред буря\". \r\n\t\r\n\t\t \r\n\t\r\n\t\tЖурналистите поискаха да научат какво точно има предвид, каква буря се задава. За Иран ли става въпрос, за \"Ислямска държава\" ли?\r\n\t\r\n\t\t \r\n\t\r\n\t\t\"В тази зала са събрани най-страхотните военни в света, това ще ви кажа\", отвърна Тръмп и добави: \"Благодаря на всички ви, че дойдохте\".\r\n\t\r\n\t\t \r\n\t\r\n\t\tВ отговор на последен репортерски опит да стане ясно за каква точно \"буря\" говори президентът, Тръмп каза: \"Ще разберете\".\r\n\t\r\n\t\t \r\n\t\r\n\t\tИзказването на Тръмп стана едно най-цитираните в медиите, отбелязва в. \"Вашингтон пост\". \r\n\t\r\n\t\t \r\n\t\r\n\t\tПо време на срещата са били обсъждани основно ядрените програми на Северна Корея и Иран.\r\n\t\r\n\t\t \r\n\t\r\n\t\tКоментарът му беше направен часове след съобщенията, че той планира да оттегли подкрепата си за ядрената сделка с Иран.\r\n\t\r\n\t\t \r\n\t\r\n\t\tВ момента обаче има и засилено напрежение със Северна Корея.\r\n\t\r\n\t\t \r\n\t\r\n\t\t\r\n\t\tЕвропейската комисия заяви, че държи на изпълнението на ядреното споразумение с Иран.\r\n\t\r\n\t\t \r\n\t\r\n\t\tСледим развитията по въпроса, заяви говорител на институцията в отговор на въпрос, свързан с намеренията на президента на САЩ да оттегли Вашингтон от споразумението.\r\n\t\r\n\t\t \r\n\t\r\n\t\tВърховният представител на ЕС по външната политика и сигурността Федерика Могерини е на мнение, че споразумението работи и постига резултати, очакваме всички страни по споразумението да го спазват, посочи говорителят.\r\n\t\r\n\t\t \r\n\t\r\n\t\tТой припомни становището на Могерини, че споразумението не подлежи на предоговаряне. Останалите международни въпроси могат да бъдат разглеждани отделно, те не са част от тази договореност, отбеляза говорителят.", "date": "2017.10.06", "title": "\"Затишие пред буря\": Тръмп се готви да анулира ядреното споразумение с Иран"}
{"url": "http://www.mediapool.bg/nad-96-mln-leva-sa-dareni-minalata-godina-glavno-za-obrazovatelni-i-sotsialni-kauzi-news270139.html", "text": "Над 96 млн. лв. са даренията на граждани, фирми и фондации през 2016 година, показва годишният анализ на  за тенденциите и обемите на дарителството и корпоративната социална отговорност. Точната дарена сума от фондации, компании, физически лица и еднолични търговци е 96 137 349 лв, което е спад с 11% спрямо 2015 г. или с почти 12 млн. лева по-малко. За сравнение през 2012 година са били дарени над 137.5 млн. лева.\r\n\t\r\n\tЗа трета поредна година най-големите дарители в страната остават фондациите с дарени 52 852 556 лева и приоритетни сфери на инвестиции дарителство, .\r\n\tФондациите засилват подкрепата си и за проекти в сферите на човешките права и демокрацията, като най-голям дарител в страната остава .\r\n\t\n\n\r\n\tКомпаниите са вторите по обем дарители с дарени 34 146 385 лева. Спрямо предходната 2015 година обаче се отчита спад от 26% в даренията им. Предпочитаните от тях сфери за подкрепа са близки до тези на фондациите - .\r\n\tРедица компании избират механизъм за подкрепа чрез реализиране на собствени програми и инициативи, с които директно се предоставят средства или услуги в полза на конкретна общност. Намаленият обем дарени средства се отдава и на стремежа за икономическо и финансово стабилизиране в последните 5 години, през които оптимизирането на разходите е сред приоритетите на бизнеса.\r\n\tЗапазва се тенденцията компаниите да инвестират все повече нефинансови средства, доброволен труд и експертиза. Продължават да имат и традиционно слаб интерес към сферата на човешките права и демокрацията.\r\n\t\r\n\tХората в страната са дарили 8 521 419 лева, като те избират да насочват средствата си към дарения за , (61,8%),  (46,5%) и  - при бедствия и аварии (41%).\r\n\tДаренията от физически лица бележат ръст с около 2 млн. лева или с 33% повече спрямо предходната година. 42% от хората, включени в националното представително проучване на агенция “Алфа Рисърч“, по поръчка на Български дарителски форум, са отговорили, че са дарявали през 2016 г., докато през годините 2013, 2014 и 2015 дарявалите са средно по 31%.\r\n\tЕдна от причините за повишаването на даренията за лечение са и сътресенията на работата на център “Фонд за лечение на деца“, поради които над 20 кампании за лечение на тежко болни деца бяха инициирани от техните семейства, които набраха над 5 млн. лв.\r\n\tОсновните мотиви за даряване са личното отношение към конкретен проблем (24,4%) и значимостта на каузата за обществото (19,4%). Традиционно е висок процентът сред индивидуалните дарители, които откликват на нуждата от подкрепа при бедствия и аварии.\r\n\t\r\n\tСпоред проучването на “Алфа Рисърч“ една трета от запитаните хора са отговорили, че са дарили за повече от една кауза. Значителна част от индивидуалните дарители (79%) са избрали да направят дарения чрез SMS (при 75% през 2015 г. като в същото време всеки втори от дарителите е правил финансово дарение и посредством благотворителни кутии за набиране на средства).\r\n\tПочти 4 пъти повече спрямо 2015 г. са хората, избрали да купят стоки, приходите от които подкрепят определена кауза или организация.\r\n\tВажна промяна през 2016 г. настъпи за дарителите на храни – през втората половина на 2016 г. бяха гласувани промени в Закона за данък добавена стойност, с който се регламентира хранителното подпомагане чрез механизма “хранителна банка“ и се осигурява възможност за данъчни облекчения за дарителите на храни при ясни процедури и правила. Промените влязоха в сила от месец януари 2017 г., затова ефективността на механизма за данъчни облекчения при дарения на храни ще се проследи в следващата година.\r\n\tВсе още стоят нерешени законодателни промени, свързани с  регламентиране на доброволчеството, липса на единни ставки за данъчните облекчения за дарителите за различни каузи. Особено демотивиращо за дарителите е честото отсъствие на имената им в медиите, при отразяване на техни програми и проекти в полза на обществото.", "date": "2017.10.06", "title": "Над 96 млн. лева са дарени миналата година, главно за образователни и социални каузи"}
{"url": "http://www.mediapool.bg/mezhdunarodnata-kampaniya-za-zabrana-na-yadrenoto-orazhie-e-s-nobel-za-mir-news270142.html", "text": "Нобеловата награда за мир за тази година печели Международната кампания за забрана на ядреното оръжие (ICAN).\r\n\t \r\n\tНорвежкият Нобелов комитет награждава базираната в Женева организация \"за работата й за привличане на вниманието върху катастрофалните хуманитарни последици от използването на ядрени оръжия и за упоритите й усилия да постигне основаваща се на споразумение забрана на този вид оръжия\". \r\n\t \r\n\tНаградата на стойност 9 милиона шведски крони (1.1 милиона долара) ще бъде връчена на церемония на 10 декември в Осло.\n\n\r\n\t \r\n\tКомитетът е избрал организацията измежду повече от 300 предложени кандидатури.\r\n\t \r\n\tОгласяването на наградата е кулминацията на тази седмица, в която бяха обявени новите нобелисти в областта на медицината, физиката, химията и литературата.\r\n\t \r\n\tНорвежкият комитет не дава информация кои са били кандидатите за отличието за мир, но уточнява, че са били предложени 215 души и 103 организации. Анализатори предполагаха, че сред основните претенденти са сирийската доброволческа хуманитарна организация \"Белите каски\", наред с иранския външен министър Мохамад Джавад Зариф и върховният представител на ЕС за външната политика и сигурността Федерика Могерини за ролята им за сключването на сделката за иранската ядрена програма.\r\n\t \r\n\tICAN е група от неправителствени организации от 100 държави, която е основна сила в борбата за забрана и унищожение на ядрените оръжия. Организацията е и водещ фактор в постигането на правна рамка за забрана на този вид оръжия. Тя стои и зад усилията за прилагане на Договора за забрана на ядрените оръжия, който през юли тази година беше подписан от 122 държави членки на ООН. \r\n\t \r\n\tСлед като бъде ратифициран от поне 50 от тях, той ще влезе в сила за всички страни по него. Към момента нито една от деветте държави, притежаващи ядрено оръжие, не се е включила в споразумението.\r\n\t \r\n\t\"Тазгодишната награда за мир също е и призив към тези държави да инициират сериозни преговори, насочени към постепенното, балансирано и внимателно наблюдавано премахване на почти 15 000-те ядрени оръжия в света\", каза председателката на норвежкия комитет Берит Райс-Андершен, цитирана от Франс прес. \r\n\t \r\n\tВ своето съобщение от Нобеловия комитет заявиха, че в момента рискът от употреба на ядрени оръжия е най-голям от известно време насам и съществува реална опасност повече държави да се опитат да създадат подобни оръжия, посочвайки като пример Северна Корея. \r\n\t \r\n\tОт комитета посочват, че макар да има законови забрани за други опасни видове оръжия като мините, касетъчни боеприпаси, биологични и химически оръжия, подобна рамка по отношение на ядреното оръжие липсва.\r\n\t \r\n\t\r\n\t \r\n\tМеждународната кампания за забрана на ядреното оръжие води неуморна борба за забрана и премахване на ядрените оръжия в момент, в който ядрената заплаха нарасна, отбелязва Франс прес.\r\n\t \r\n\tМеждународната кампания за забрана на ядреното оръжие е де факто международна коалиция, която обединява в около 100 страни стотици организации (хуманитарни, екологични, правозащитни, пацифистки организации и организации, насърчаващи развитието). От десет години тя води кампания за елиминирането на ядрените оръжия. \r\n\t \r\n\tМеждународната кампания за забрана на ядреното оръжие е създадена официално през 2007 г. във Виена в кулоарите на международната конференция за Договора за неразпространение на ядрените оръжия. Кампанията успя да привлече към каузата си активисти от целия свят, както и знаменитости. Сред тях са Далай лама, Нобеловият лауреат за мир Дезмънд Туту, джаз музикантът Хърби Хенкок. Коалицията успя да накара всички тези поддръжници да работят заедно и координирано с една обща цел - забраната и елиминирането на ядрените оръжия, подобно на забраната на биологичните оръжия и на противопехотните мини.\r\n\t \r\n\tТази борба доведе до важна победа за организацията през юли тази година в ООН. Тогава 122 страни поставиха началото на подписването на договор, забраняващ ядрените оръжия. Обхватът на договора обаче остава символичен, заради факта, че текстът бе бойкотиран от деветте ядрени сили (САЩ, Русия, Великобритания, Франция, Китай, Индия, Пакистан, Израел и Северна Корея), които притежават общо 15 000 ядрени оръжия.\r\n\t \r\n\tПрез юли ръководителката на Международната кампания Беатрис Фин определи приемането на договора като истински исторически успех. Тя каза, че колкото повече страни се присъединят към договора, толкова по-трудно ще бъде за ядрените сили да оправдаят решението си да запазят ядрените си оръжия. Но не само ядрените сили са засегнати от този въпрос. Пет европейски страни са приели на своя територия американски ядрени оръжия по силата на споразумения, договорени в рамките на НАТО. Освен това малко над 20 страни са обявили, че са зависими от американските ядрени оръжия за своята сигурност.\r\n\t \r\n\tВ тези статистически данни, представяни от Международната кампания за забрана на ядреното оръжие, не се включват страните, притежаващи ядрени реактори или изследователски реактори, които могат да бъдат \"отклонени от използването за граждански цели към производството на ядрени оръжия\".\r\n\t \r\n\tНа сайта си Международната кампания за забрана на ядреното оръжие припомня, че само една ядрена бомба ще взриви цял град и ще убие милиони хора. Използването на десетки и стотици такива бомби ще наруши радикално световния климат и ще предизвика повсеместен глад. В същото време програмите за развитие на ядреното оръжие отклоняват държавни средства, които могат да бъдат използвани за социална сигурност, за образование, за подпомагане на хора, пострадали от бедствия, и за други услуги от съществено за хората значение.\r\n\t \r\n\tДеветте страни, които притежават ядрено оръжие, харчат над 105 милиарда долара всяка година, за да осигурят поддръжката и модернизирането на ядрените си арсенали, твърди Международната кампания за забрана на ядреното оръжие.\r\n\t \r\n\tМеждународната кампания за забрана на ядреното оръжие е финансирана от частни донори и от организации, като ЕС и отделни страни като Швейцария, Норвегия, Ватикана и други.\r\n\t \r\n\t\r\n\t \r\n\tНобеловата награда за мир се присъжда от петчленния Нобелов комитет в Осло, избран от норвежкия парламент (Стортинг). Единствено тази награда може да се присъжда на организации.\r\n\t \r\n\tЗа първи път е присъдена през 1901 г. на Жан-Анри Дюнан, Швейцария, и Фредерик Паси, Франция. \r\n\t \r\n\tСред отличените изтъкнати личности и международни организации до 1977 г. са:\r\n\t \r\n\tИнститутът за международно право, Белгия /1904/, Теодор Рузвелт, САЩ /1906/, Международното бюро за мир /1910/, Международният комитет на Червения кръст /1917/, Фритьоф Нансен, Норвегия /1922/, Международната служба на бежанците \"Фритьоф Нансен\" /1938/, Джордж Маршал, САЩ /1953/, Върховният комисариат на ООН за бежанците /1954/, Мартин Лутър Кинг, САЩ /1964/, Вили Брандт, ФРГ /1971/, Хенри Кисинджър, САЩ /1973/, Андрей Сахаров, СССР /1975/.\r\n\t \r\n\tНобеловата награда за мир не е присъждана по време на Първата и Втората световна война, както и през 1955, 1956, 1966, 1967 и 1972 г. \r\n\t \r\n\tПрез последните години лауреати на Нобеловата награда за мир са:\r\n\t \r\n\t1977 г. -\"Амнести интернешънъл\"\r\n\t \r\n\t1078 г. - Менахем Бегин (Израел)\r\n\t \r\n\t1979 г.- Mайка Тереза (Индия)\r\n\t \r\n\t1980 г. - Адолфо Перес Ескивел (Аржентина)\r\n\t \r\n\t1981 г. - Върховен комисариат на ООН за бежанците\r\n\t \r\n\t1982 г. - Алва Мюрдал (Швеция) и Алфонсо Гарсия Роблес (Мексико)\r\n\t \r\n\t1983 г. - Лех Валенса (Полша)\r\n\t \r\n\t1984 г. - Дезмънд Туту (Южна Африка)\r\n\t \r\n\t1985 г. - \"Лекарите в света за предотвратяване на ядрената война\" (САЩ)\r\n\t1986 г. - Ели Визел (САЩ)\r\n\t \r\n\t1987 г. - Оскар Ариас Санчес (Коста Рика)\r\n\t \r\n\t1988 г. - Международни сили на ООН за поддържане на мира\r\n\t \r\n\t1989 г. - Далай лама (Тянзин Гятсо) (Тибет)\r\n\t \r\n\t1990 г. - Михаил Сергеевич Горбачов (Съветски съюз)\r\n\t \r\n\t1991 г. - Аун Сан Су Чжи (Мианма)\r\n\t \r\n\t1992 г. - Ригоберта Менчу (Гватемала)\r\n\t \r\n\t1993 г. - Нелсън Мандела и Фредерик де Клерк (Южна Африка)\r\n\t \r\n\t1994 г. - Ясер Арафат (Палестина), Ицхак Рабин и Шимон Перес (Израел)\r\n\t \r\n\t1995 г. - Джоузеф Ротблат (Великобритания) и Пъгуошки конференции за наука и световни проблеми - Пъгуошко движение (Канада)\r\n\t \r\n\t1996 г. - Карлуш Белу и Жозе Рамуш-Хорта (Източен Тимор)\r\n\t \r\n\t1997 г. - Международна кампания за забрана на противопехотните мини и Джоди Уилямс (САЩ)\r\n\t \r\n\t1998 г. - Джон Хюм (Ирландия) и Дейвид Тримбъл (Великобритания)\r\n\t \r\n\t1999 г. - \"Лекари без граница\" (Швейцария)\r\n\t \r\n\t2000 г. - Ким Те-джун (Република Корея) \r\n\t \r\n\t2001 г. - ООН и Кофи Анан (Гана)\r\n\t \r\n\t2002 г. - Джими Картър (САЩ)\r\n\t \r\n\t2003 г. - Ширин Ебади (Иран) \r\n\t \r\n\t2004 г. - Уангари Мута Маатхай (Кения)\r\n\t \r\n\t2005 г. - Международна агенция по атомна енергия /МААЕ/и Мохамед ел Барадеи (Египет).\r\n\t \r\n\t2006 г. - Мухамад Юнус и банка за микрокредити \"Грамийн банк\" (Бангладеш) \r\n\t \r\n\t2007 г. - Междуправителствена експертна група на ООН за климатичните промени и Ал Гор (САЩ)\r\n\t \r\n\t2008 г. - Марти Ахтисаари (Финландия)\r\n\t \r\n\t2009 г. - Барак Обама (САЩ)\r\n\t \r\n\t2010 г. - Лю Сяобо (Китай)\r\n\t2011 г. - Елън Джонсън-Сърлийф и Лейма Гбоуи (Либерия)Тауакул Карман (Йемен) \r\n\t \r\n\t2012 г. - Европейски съюз\r\n\t \r\n\t2013 г. - Организация за забрана на химическите оръжия\r\n\t \r\n\t2014 г. - Малала Юсафзаи\r\n\t \r\n\t2015 г. - Туниският квартет за национален диалог\r\n\t \r\n\t2016 г. - Президентът на Колумбия Хуан Мануел Сантос", "date": "2017.10.06", "title": "Международната кампания за забрана на ядреното оръжие е с Нобел за мир"}
{"url": "http://www.mediapool.bg/tatyana-lolova-poluchava-nagradata-zlatna-roza-za-tsyalosten-prinos-news270143.html", "text": "Именитата актриса Татяна Лолова ще получи наградата \"Златна роза\" за цялостен принос към българското кино.\r\n\t \r\n\tОтличието ще й бъде връчено на церемонията по закриването на 35-ия Фестивал на българския игрален филм \"Златна роза\" в събота от директора на Националния филмов център /НФЦ/ Камен Балкански, съобщи БТА.\r\n\t \r\n\tКариерата на Татяна Лолова в киното започва в началото на 60-те години на 20-и век и продължава с пълна сила и до днес. Призната в театъра, киното и телевизията, нейната ярка характерност прави ролите й запомнящи се и любими, отбелязват от НФЦ.\r\n\t \r\n\tОбичаната от поколения зрители актриса е почетен гост на \"Златна роза\" и радва с присъствието и големия си талант варненци и гостите на фестивала.", "date": "2017.10.06", "title": "Татяна Лолова получава наградата \"Златна роза\" за цялостен принос"}
{"url": "http://www.mediapool.bg/panov-nominira-apelativen-sadiya-za-if-shef-na-sgs-news270145.html", "text": "Председателят на Върховния касационен съд (ВКС) Лозан Панов номинира в петък съдия Красимир Машев за и.ф. ръководител на Софийския градски съд (СГС). Кандидатурата му вече е внесена в съдийската колегия на Висшия съдебен съвет (ВСС), съобщиха от ВКС.\r\n\tМашев има 17 години юридически стаж, 12 от които като съдия. Той правораздава в Софийския апелативен съд (САС) от юли 2016 г. Преди това е бил в градския съд от юни 2012 до юни 2016 г., а от януари 2006 до май 2012 г. – в Софийския районен съд (СРС), където е бил и младши съдия. Поощряван от ВСС на два пъти за висок професионализъм, образцово изпълнение на служебните задължения и високи нравствени качества.\r\n\tМежду август 2015 и август 2016 г. съдия Машев е постоянен преподавател в Националния институт на правосъдието, а в момента е временен преподавател по Гражданско право и процес. Участвал е и в комисии за подобряване дейността на съдиите в СГС, както и при определяне на критерии за тяхното командироване, посочват от върховния съд.\r\n\tВ предложението си до съдийската колегия на ВСС Панов пише, че очаква кандидатурата на Машев да обедини колегите му и да не се стигне до блокиране на работата на градския съд.  Според него апелативният съдия разполага с високи морални и професионални качества, необходими за изпълнение на функциите на административен ръководител\".\r\n\t\"Уверен съм, че предложената от мен кандидатура безспорно отговаря на облика на административен ръководител и притежава необходимите качества за успешно справяне с работата на административния ръководител. Изразявам личната си убеденост, че съдия Красимир Машев има доказан авторитет и качества и ще се ползва с уважението на своите колеги и съдебните служители и ще получи необходимата подкрепа при изпълнение на функцията на председател и ръководител на най-големия и натоварен съд в страната – Софийския градски съд\", подчертава Лозан Панов.\r\n\tОчаква се съдийската колегия към ВСС да направи нов опит да избере и.ф. председател на СГС следващата седмица. Постът бе овакантен след изненадващата оставка на предишния ръководител на съда Калоян Топалов, който напусна съдебната система по лични причини.\r\n\tПреди ден зам.-председателят на градския съд Мина Мумджиева призова ВСС да избере временен ръководител възможно най-бързо, тъй като тя не може да изпълнява тези функции по старшинство. Причината е, че този пост, макар и временен, я поставя в конфликт на интереси, защото съпругът й работи в Инспектората към съдебния съвет.\r\n\tСъдийската колегия обаче не успя да избере временен председател на СГС измежду номинираната от общото събрание на съда Десислава Попколева и издигнатия от шефката на САС Даниела Дончева – Стефан Милев. Попколева победи със 7 на 4 гласа, но за избор ѝ бяха необходими поне 8. Нейната кандидатура бе внесена от Панов, след като стана ясно, че Дончева не се е съобразила с волята на съдиите в градския съд.\r\n\tПопколева бе заместник на Топалов, което бе изтъкнато по време на заседанието като причина да не заеме поста, защото била част от старото ръководство. Милев пък бе критикуван заради твърде малкия му съдийски стаж от година и половина, макар и голяма част от него – прекаран като временен ръководител на СРС. Преди това той бе зам.-шеф на Софийската районна прокуратура.", "date": "2017.10.06", "title": "Панов номинира апелативен съдия за и.ф. шеф на СГС"}
{"url": "http://www.mediapool.bg/devet-kompanii-byaha-otlicheni-v-nagradite-bar-za-marketingovi-komunikatsii-news270144.html", "text": "Девет компании, сред които електронното издание Mediapool.bg, бяха отличени в четвъртото издание на наградите на Българската асоциация на рекламодателите (БАР). Наградите се дават за изключителни постижения в маркетинговите комуникации. Тази година надпреварата се проведе под мотото \"Raising the БАР\" , което символизира високо \"вдигната летва\" пред маркетолозите.\r\n\t отличи победители в следните състезателни категории: Нов продукт, Новa услуга, Нов корпоративен бранд, Продуктов ребрандинг, Нововъдение в продукт и повторно пускане на пазара, Нововъдение в услуга и повторно пускане на пазара, Активиране на бранд, Корпоративна социална отговорност и спонсорства.\r\n\tПобедителите по категории са:\r\n\tВ категорията Нов продукт индивидуална награда отиде при Леонора Христова от \"Юниливър\" с кампания \"Baby Dove: няма перфектни майки, само истински!\"\r\n\tТази година в BAAwards постъпиха рекорден брой заявки – 43, което е с 20% повече спрямо миналата година, съобщиха организаторите. Кандидатури подадоха 18 компании, а броят на наградените организации, не-членове на БАР също е рекорден – три.\r\n\t\"Тази година наградите се проведоха под мотото \"Raising the БАР\" и летвата наистина беше вдигната високо. Не само броят на заявките расте всяка година, но качеството им също става все по-високо. За това говори средната оценка на конкурса, която достигна до 22.77 точки (при максимални 30 точки) спрямо 21.76 точки за миналата година. Това означава, че доверието и значимостта на конкурса \"BAAwards\" расте. Наградите в BAAwards са показател за висок професионализъм и отличават най-добрите кампании, които трасират пътя на развитие на целия сектор на маркетинговите комуникации в България. Конкурсът събира и представя уникално ноу-хау, което може да ползва всеки маркетолог и рекламодател\", отбеляза Росен Мисов, изпълнителен директор на БАР.\r\n\tСъбитието, на което бяха отличени победителите в BAAwards 2017, се проведе на 5 октомври в столичния хотел Rainbow Plaza.\r\n\tТова е първо участие на Mediapool.bg в подобен конкурс. Медията бе отличена за кампанията си срещу фалшивите новини , създадена от агенция .\r\n\tПрез юни т.г. рекламната агенция  за кампанията на Mediapool.bg, четири от които злато, на 18-тото издание на най-големия рекламен фестивал в България ФАРА.\r\n\tSaatchi&Saatchi София, която е част от комуникационната група Publicis One, беше отличена и за \"Агенция на годината\".\r\n\tВ конкурса ФАРА 2017 за рекламодател на годината Mediapool.bg се нареди на второ място след \"Загорка\".", "date": "2017.10.06", "title": "Девет компании бяха отличени в наградите БАР за маркетингови комуникации"}
{"url": "http://www.mediapool.bg/vitsepremier-i-evrokomisar-shte-rabotyat-za-premahvane-na-rouminga-i-na-zapadnite-balkani-news270146.html", "text": "Заместник министър-председателят по правосъдната реформа и министър на външните работи Екатерина Захариева и еврокомисаря за цифровата икономика и цифровото общество Мария Габриел ще работят заедно за отпадане на роуминга между страните от Западните Балкани и Европейския съюз.\r\n\t \r\n\tНа среща в София двете са обсъдили приоритетите на българското председателство и задачите пред българския представител в Европейската комисия.\r\n\t \r\n\tНашата амбиция е по време на българското председателство на Съвета на Европейския съюз /ЕС/ да имаме ясен план за държавите от Западните Балкани. С тези думи заместник министър-председателят се обърна към еврокомисаря, съобщиха от МвнР в петък.\r\n\t \n\n\r\n\tЯсната европейска перспектива за всяка от шестте държави от Западните Балкани, желаещи да станат членове на ЕС, но и конкретни ползи за техните граждани, е общ приоритет както на българското правителство и председателство, така и на еврокомисаря Габриел.\r\n\t \r\n\tНашата цел е по време на българското председателство да представим пътна карта за отпадане на роуминга между Западните Балкани и ЕС, е заявила Мария Габриел.\r\n\t \r\n\tЧесто в напредъка си към европейска интеграция тези държави срещат чисто технически пречки, така че перспективата за отпадането на роуминга между тях и ЕС ще бъде силен стимул да продължат пътя на реформите, е отбелязала министър Захариева.\r\n\t \r\n\tБългарският първи дипломат и еврокомисарят са обсъдили развитието на дигиталната инфраструктура с цел по-добра свързаност на Западните Балкани, както и насърчаването на жените от региона за професионална реализация като разработчици на софтуер и киберсигурността.\r\n\t\r\n\tШестте държави очакват от нас в ЕС да поемем конкретен ангажимент спрямо всяка от тях поотделно, е заявила министър Захариева и е посочила, че държавите-членки следва да сме откровени, а нашите съседи - последователни в усилията си към евроинтеграция.", "date": "2017.10.06", "title": "Вицепремиер и еврокомисар ще работят за премахване на роуминга и на Западните Балкани"}
{"url": "http://www.mediapool.bg/shveitsariya-e-gotova-da-sadeistva-za-dialog-po-katalunskiya-vapros-news270147.html", "text": "Швейцарският федерален департамент на външните работи е готов да осигури платформа за диалог между испанското правителство и властите на Каталуния. Това съобщи швейцарската телевизия Ер Те Ес, като се позова на външнополитическото ведомство.\r\n\t \r\n\tДепартаментът е потвърдил за Ер Те Ес, че швейцарските власти контактуват и с двете страни, припомняйки, че винаги разглежда исканията за посредничество, отправени към него, и ако има възможност, отговаря положително.\r\n\t \r\n\tВедомството отказало \"допълнителни коментари за дискусиите по въпроса\". Телевизията обяснява, че \"твърде голяма прозрачност може да стане пречка за процеса\" и Швейцария \"да бъде обвинена в пристрастност\", съответно някоя от страните \"да й обърне гръб\".\r\n\t \r\n\tСпоред Ер Те Ес швейцарският федерален модел би могъл да послужи \"и като модел за ново определяне на автономията на региона\" - Каталуния.", "date": "2017.10.06", "title": "Швейцария е готова да съдейства за диалог по каталунския въпрос"}
{"url": "http://www.mediapool.bg/orban-opredeli-kato-smeshna-zaplahata-na-es-za-pravni-deistviya-news270148.html", "text": "Правните последствия, с които Европейската комисия заплаши Унгария заради закона за финансираните от чужбина организации, са смешни, заяви унгарският премиер Виктор Орбан, цитиран от ДПА.\r\n\t \r\n\t\"Отдалеч можете да надушите политическия опортюнизъм\", заяви консерваторът Орбан в редовно седмично интервю с държавно радио. \"Ако го приемахме сериозно, и ние щяхме да станем смешни\", добави той.\r\n\t \r\n\tВ сряда ЕК стартира втората фаза на правната процедура срещу Унгария, започната заради спорния закон, отбелязва ДПА. Според ЕС той нарушава няколко негови правила.\r\n\t \r\n\tЕврокомисията предприе правни действия през юли - месец след влизането в сила на закона за неправителствените организации.\r\n\t \n\n\r\n\tНормативният акт задължава неправителствените организации, получаващи пряко или непряко финансиране от чужбина на стойност над 24 000 евро, да се регистрират като \"финансирани от чужбина граждански организации\".\r\n\t \r\n\tВ сряда Европейската комисия публикува \"аргументирано становище\", излагащо подробно притесненията й относно закона, и призова Унгария да се придържа към европейските регулации по въпроса, припомня ДПА.\r\n\t \r\n\tБудапеща разполага с един месец за изпълнение на искането. В противен случай ЕК може да сезира Съда на ЕС, който има правото да наложи санкции.\r\n\t \r\n\tПо-рано в петък унгарският премиер каза, че Европа трябва да се фокусира върху запазването на свободното движение на граждани на ЕС в момент, когато неговите лидери планират да въведат промени в блока, съобщи Ройтерс.\r\n\t \r\n\tОрбан каза, че предложенията за затягане на правилата на трудовия пазар и за контрол по вътрешните граници излагат на опасност съществени постижения на европейския проект.\r\n\t \r\n\t\"Имаме свободно движение на работна ръка и планираме да го ограничим\", каза той.\r\n\t \r\n\t\"Докато ние правим големи планове за бъдещето на Европа, Шенгенската система се разпада в ръцете ни\", допълни Орбан, говорейки по държавното радио.", "date": "2017.10.06", "title": "Орбан определи като смешна заплахата на ЕС за правни действия"}
{"url": "http://www.mediapool.bg/startirashti-balgarski-kompanii-se-sastezavat-v-konkursa-powerup-news270149.html", "text": "В петък се провеждат регионалните финали за България на PowerUp! - най-мащабния конкурс за устойчиви енергии в Европа. Конкурсът, организиран от  и , се провежда за втора поредна година, като в тазгодишното издание се включват 23 държави от Централна и Източна Европа, Балтийските страни и части от Средиземноморието.\r\n\tНа 6 октомври най-добрите стартиращи енергийни компании от България ще представят своите иновативни идеи пред експертно жури. Победителят от регионалните финали ще бъде поканен за участие в  в Будапеща, където ще се състезава с финалистите от останалите 22 държави за парични награди, както и достъп до престижния KIC InnoEnergy Highway® Аccelerator, с възможност за инвестиция до 150 000 евро, достъп до знание и огромна подкрепа в областта на разработването и защитаването на продукт и навлизане на пазара. Победителите ще получат и постоянен достъп до 150 от най-големите партньори на InnoEnergy, работещи в енергийната индустрия.", "date": "2017.10.06", "title": "Стартиращи български компании се състезават в конкурса PowerUp!"}
{"url": "http://www.mediapool.bg/upravlyavashtite-i-dps-davat-6-zaplati-bonus-na-magistratite-koito-shte-gi-sadyat-news270150.html", "text": "Управляващата коалиция, ДПС и \"Воля\" излязоха с , който предвижда отпускането на до шест заплати бонус за магистратите в специализираните институции. Такива са спецсъдилищата, спецпрокуратурите и следователите в специализираните отдели.\r\n\tС последните промени в Наказателно-процесуалния кодекс (НПК) от лятото на тях бе възложено да се занимават с делата за корупция по върховете на властта наред с организираната престъпност.\r\n\tСъщите бонуси се предвиждат и за съдебните служители в тези институции.\r\n\t\"Липсват каквито и да е стимули за привличане на магистрати и съдебни служители в специализираните юрисдикции. Няма как те да бъдат мотивирани да постъпят в съдебната система предвид по-големия обем от работа, честите командировки в цялата страна и по-високата сложност на производствата\", се казва в мотивите към законопроекта.\r\n\tДопълва се, че новите правомощия на специализираните магистрати не кореспондират по никакъв начин с тяхната кадрова и материална обезпеченост. Депутатите смятат, че ако не дадат повече пари, то има риск специализираните институции буквално да \"блокират\".\n\n\r\n\tПредложението на депутатите е безпрецедентно, защото до този момент българските магистрати получаваха заплати, изчислени съобразно позицията им, стажа и достигнатия ранг.\r\n\tВъпреки че ГЕРБ е на власт вече за трети път, партията никога не е показвала подобна загриженост към Софийския градски съд, който продължава да е свръхнатоварен. Този съд гледа делата за корупция по върховете на властта в продължение на няколко десетилетия, но магистратите в него не се ползваха от подобни бонуси.\r\n\tВ продължение на години районните съдилища в София, Пловдив и Варна са свръхнатоварени. Положението в София е бедствено, но там съдиите все така получават по малко над 2000 лева брутни заплати. Срещу това възнаграждение те решава между 60 и 110 дела на месец.\r\n\tДепутатите не са адресирали този проблем, въпреки че неговото решаване би направило съдебната система значително по-добре работеща за повечето граждани. Вместо това се предлага създаване на привилегирована каста от спецмагистрати и съдебни служители, които да получават 18 пъти годишно по над 3000 лева. Това ще засегне малко над 200 магистрати и служители. От общо близо 10 000 в цялата страна.\r\n\tАргументът, че сега спецсъдилищата не са привлекателни за магистратите, не е обоснован с факти. Само преди ден бившите членове на Висшия съдебен съвет Галя Георгиева и Магдалена Лазарова избраха да продължат своята кариера именно в Апелативния специализиран наказателен съд, където месечно на съдия се падат по... три дела. Не е ясно дали двете са имала предварителна информация за готвените промени.\r\n\tГаля Георгиева беше съдия в Апелативен съд – Пловдив преди да стане член на ВСС. Ако тя се бе върнала в Пловдив, щеше да решава по седем дела на месец. Галя Георгиева изгря като един от най-близките хора до главния прокурор Сотир Цацаров в предишния ВСС.\r\n\tВ Закона за съдебната власт се прави и предложение за разширяване на съдийското самоуправление. Предлага се Общото събрание на съдиите да одобрява предложенията на своя ръководител за командироване на магистрати от други съдилища. Наред с това обаче депутатите искат да премахнат част от пречките пред командироването, което преди време си спечели лоша слава в системата заради редица безпринципни назначения.\r\n\tНародните представители смятат да разрешат командироването на магистрати на свободни щатни длъжности, което досега беше забранено.", "date": "2017.10.06", "title": "Управляващите и ДПС дават 6 заплати бонус на магистратите, които ще ги съдят"}
{"url": "http://www.mediapool.bg/agentsiya-fich-obmislya-da-ponizhi-kreditniya-reiting-na-kataluniya-news270151.html", "text": "Агенцията за кредитен рейтинг Фич (Fitch) обяви, че е поставила оценката на дълга на Каталуния под наблюдение за евентуалното й понижаване, предаде Франс прес.\r\n\t \r\n\tКредитният рейтинг на Каталуния вече е в спекулативната категория \"BB\", след като каталунските сепаратистки власти заявиха, че са спечелили референдума за независимост в неделя.\r\n\t \r\n\tФич оправдава решението си с \"непредсказуемите събития\", които може да се случат, включително \"възможни смущения\" в ликвидностите, до които има достъп Каталуния, макар и \"това да не е най-вероятният сценарий в момента\" според агенцията, се казва в нейно изявление.", "date": "2017.10.06", "title": "Агенция Фич обмисля да понижи кредитния рейтинг на Каталуния"}
{"url": "http://www.mediapool.bg/okolo-60-ot-detsata-ne-se-chuvstvat-sigurni-v-uchilishte-news270167.html", "text": "Около 60% от децата не се чувстват сигурни в училище, показва изследване на Института по криминалисти и криминология към МВР. То беше цитирано от Красимира Чобанова, началник сектор \"Детска престъпност\" във вътрешното министерство по време на конференция за намаляване на насилието в клас.\r\n\tТя добави, че според изследване на Световната здравна организация в 43 страни България е в десетката по тормоз в училище. Той включва не само физическа, но и вербална агресия. Според Чобанова пътят към справяне с насилието в училищата минава през ясно установени правила на поведение и санкции, ако те бъдат нарушени.\r\n\tОсновните причини за агресията в училище са социално-икономически, свързани с различния начин на живот на семействата в България, материалните затруднения и начина на разбиране какво са децата, каза заместник-министърът на образованието Деница Сачева. Според нея агресията сред децата е провокирана от насилието, с което те са заобиколени извън класните стаи.\r\n\t\"За съжаление, много деца са жертви на различни конфликти. Самите те са свидетели ежедневно на насилие - насилие по пътищата, насилие в новините. Темата за агресията не е само темата за агресията в училище\", коментира Сачева.\r\n\tТя обяви, че през миналата година случаите на агресия между деца са се увеличили с близо 400. Над 120 деца са пострадали при катастрофи, има и 38 смъртни случая.\n\n\r\n\tВъпреки увеличаващите се случаи на агресия сред децата, психолозите в училище не достигат. От над 4300 училища и детски градини в страната, само в 964 работят психолози или педагогически съветници. Най-остра е липсата на специалисти в области като Ловеч, Силистра, Кюстендил, Перник, Видин и Враца.\r\n\t\"Ще увеличим броя на педагогическите съветници с и психолозите в училище, макар да знаем, че ще бъде трудно да попълним всички празноти\", посочи Сачева.\r\n\t\"Всяко нещо има отношение към провокиране на агресия - ниско образование, телевизия, семейство. Може да извадим дълъг списък за свършено и дълъг за предстоящото, но след като има една обществена примиримост с агресията, няма да стигнем до никъде. Колкото и промени в законите и наредбите да направим, ако се примиряваме със ситуацията, която виждаме, законите си остават на хартия\", коментира председателят на парламентарната образователна комисия Милена Дамянова (ГЕРБ).", "date": "2017.10.06", "title": "Около 60% от децата не се чувстват сигурни в училище"}
{"url": "http://www.mediapool.bg/upravlyavashti-zaplashvat-zhurnalist-v-efir-i-ne-vizhdat-problem-v-tova-news270141.html", "text": "Депутат от ГЕРБ Антон Тодоров си позволи да заплаши водещия на сутрешния блок на Нова телевизия Виктор Николаев, който малко по-късно бе \"дружески\" предупреден от вицепремиера Валери Симеонов да не клати държавата с въпроси за роднински назначения във властта. Думите на Тодоров, че заимстваната от негова книга квалификация \"шайка\" може да \"изяде хляба\" на Николаев, по подобие на отстранената от сутрешния блок Анна Цолова, предизвика взрив от възмущение сред граждани, медии и политици. ГЕРБ се разграничи официално от депутата си, чието изказване било \"лично мнение\", а след като социалната мрежа прегря от въпроси защо Нова тв мълчи, телевизията окачестви поведението на Тодоров като \"недопустимо\" и застана зад водещия Виктор Николаев.\r\n\tВ края на деня самият Тодоров поднесе извинение към журналиста, в което обаче съвсем не личи извинение, тъй като бил разбран \"превратно\" и бил жертва на кампания от страна на \"олигархията, задкулисието\" и \"медийните им обръчи\". В подобен стил отговори и Валери Симеонов, на фона на оглушителното мълчание на премиера Бойко Болисов.\r\n\tТова обаче не бе всичко: в късния следобед се появи и отделна реакция на журналистите от Нова тв, които питат политика Тодоров какво знае за последните кадрови рокади в медията, различни от официалната позиция на ръководството.\r\n\tЕто как се разви хронологически двойно критичният ден за свободата на словото в България, който несъмнено ще задълбочи кризисната спирала на недоверие към управляващите.Шайка? Много силни думи употребявате, ще ви изядат хляба\r\n\tВ петък сутринта Антон Тодоров, острие на ГЕРБ в атаката срещу президента Румен Радев във връзка с ролята му в  за армията, гостува на Виктор Николаев. В хода на разговора се завърта следният диалог:\r\n\tДумата \"шайка\", използвана от журналиста, е заимствана заглавието на книгата на Антон Тодоров \"Шайка - Бойко, Росен, Цецо и другите\", издадена през 2013 г. , в той заклеймява тогавашното управление на ГЕРБ с думите: \"Работеха и живееха като \"шайка\" – персони, обединени от престъпна цел\". Впоследствие обаче Антон Тодоров по незнайни причини се сближи с Бойко Борисов и през тази година влезе в депутатските листи на партията.ГЕРБ: Всички тези на Антон Тодоров са негово лично мнение\r\n\tМалко по-късно ГЕРБ се разграничи от Антон Тодоров със следното съобщение: Валери Симеонов с реплика към тв водещия за \"Викторгейт\"\r\n\tМеждувременно още един представител на управляващите - вицепремиерът Валери Симеонов, който също гостува в сутрешния блок на Нова тв – направи остра забележка на Виктор Николаев, очевидно подразнен от въпросите за скандала с роднинските назначения на ГЕРБ, станал известен като \"Кумгейт\". Симеонов призова журналиста да не клати държавата. \"Аз клатя държавата или Вие?\", репликира водещият.\r\n\t\"Нека не влизаме в жълтини и да превръщаме темата от \"Кумгейт\" в не знам и аз какво. За мен виновен е кметът на Хасково. Той е назначил хора на временен договор и после не е провел конкурс, а им е направил договора постоянен. Вие, например, също сте били назначен на временен договор, после са ви го направили постоянен. Вижте колежката ви, беше тук, а ето, останахте си сам. , коментира Симеонов.Нова: Отправянето на заплахи от политици към журналисти е недопустимо\r\n\tПо обяд Нова телевизия излезе с официална позиция:\r\n\tЖурналистите от Нова тв: Това е злоупотреба с власт\r\n\tКъсно следобед излезе и реакция на журналистите от Новините на Нова тв, различна от публикуваната по-рано позиция на ръководството им.\r\n\t \r\n\tТе питат Антон Тодоров\r\n\tЖурналистите от медията имат и питане до Валери Симеонов:\r\n\tСледващият им въпрос е: \n\n\r\n\t\r\n\t възмущава се Симеонов.\r\n\tТой също като Тодоров се представя за жертва на кампания:", "date": "2017.10.06", "title": "Управляващи заплашват журналист в ефир и не виждат проблем в това"}
{"url": "http://www.mediapool.bg/chast-ot-gradskiya-transport-shte-raboti-do-kasno-zaradi-macha-bulgaria---frantsiya-news270168.html", "text": "Метрото и десет линии на градския транспорт ще работят до 1 часа на 8 октомври заради световната квалификация между футболните отбори на България и Франция в събота вечер.\r\n\tТова съобщиха от Центъра за градска мобилност в петък.\r\n\tС удължено работно време ще са трамваите 10, 12 и 18, тролеите с номера 1 и 2 и автобусите по линиите 72, 76, 94, 204 и 604.", "date": "2017.10.06", "title": "Част от градския транспорт ще работи до късно заради мача България - Франция"}
{"url": "http://www.mediapool.bg/otstapki-za-patsienti-iztichat-v-paralelniya-iznos-na-lekarstva-news270169.html", "text": "Програмите на фармацевтичните фирми за компенсиране на доплащането на пациентите за лекарства ще достигнат 70 млн. лева през следващата година, обявиха от Асоциацията на научноизследователските фармацевтични производители (ARPharM). Индустрията обаче е разочарована, че заради отказ от по-добра регламентация на този процес няма как да бъде гарантирано, че предоставената отстъпка, както и самият лекарствен продукт реално ще стигнат до пациента. Причината е, че допълнителното намаление в цените на медикаментите ги прави привлекателни за паралелен износ.\r\n\tГоляма част от медикаментите у нас се заплащат не напълно, а само частично от НЗОК като тя поема съответно 75%, 50% или 25 % от стойността им. Компаниите са пресметнали, че доплащането от страна на пациентите за тези частично платени от касата лекарства често е около една минимална работна заплата на месец и това прави купуването на лекарства непосилно бреме за пациентите и техните семейства. Затова от години фармацевтичните компании доброволно осъществяват у нас програми за подобряване на достъпа за частично заплащани от НЗОК лекарства, като предоставят на дистрибутори и аптеки отстъпки, предназначени за намаляване на доплащането от пациента. Съществуването на тези програми в много случаи е единственият начин лекарствения продукт да бъде достъпен за българските пациенти. За миналата година програмите за компенсиране на доплащането на фирмите са достигнали 66 млн. лева, а за следващата се очаква да достигнат 70 млн. лева\r\n\t“За съжаление, чрез този механизъм няма как да бъде гарантирано, че предоставената отстъпка, както и самият лекарствен продукт реално ще стигнат до пациента. Доколкото тези допълнителни отстъпки се предоставят от утвърдената за България цена, която вече е най-ниската цена на производител в 10 държави от ЕС, износът на съответните лекарствени продукти към други държави в ЕС съществено се засилва, което в много случаи води до липси в аптечната мрежа и невъзможност медикаментите да стигнат до българските пациенти“, посочват компаниите.\r\n\tДеян Денев от Асоциацията на научноизследователските фармацевтични производители обясни пред Mediapool, че бизнесът е настоявал да дава допълнителните отстъпки, с които се компенсира доплащането на пациентите директно на НЗОК, вместо на дистрибуторите, както е сега. Така отстъпките няма да минават по веригата дистрибутор-аптека, откъдето лекарствата с ниски цени могат да изчезнат преди да са стигнали до пациента, а ще се дават директно на НЗОК. Касата от своя страна ще се разплаща с аптеките, а пациентът няма да доплаща изобщо или ще доплаща в по-малка степен въпросните медикаменти.\r\n\tИдеята, макар че е била добре приета от здравните институции, в крайна сметка не е намерила място сред промените в наредба на здравното министерство, с които се въвеждат допълнителни отстъпки за медикаментите.\n\n\r\n\tВ момента за всички всички плащани от НЗОК лекарства фирмите са длъжни да дават 10% отстъпка от цените си. След приемането на промените занапред фирмите ще дължат по-големи отстъпки за продуктите, за които здравният фонд има най-големи разходи.\r\n\tТепърва се предвижда, ако разходите на касата при реимбурсирането на иновативни лекарства се увеличат, да има и допълнителна отстъпка от допълнителния оборот на съответното лекарство. Например, ако предвидените разходи за даден медикамент надскочат прогнозата с 25%, фирмата ще трябва да покрие 100% от ръста. Според бизнеса обаче не е честно целият риск от неточните прогнози да се поема от фирмите.\r\n\tПредвижда се и въвеждането на диференцирани отстъпки според различните индикации на медикаментите, когато лекарствата са за повече от една диагноза. Идеята е за диагнозата, която формира по-голям разход, да се дължи по-голяма отстъпка. Освен това, ако касата формира общ ръст на прогнозните си разходи за лекарства от минимум 3% за съответната година спрямо предходната, то фирмите, чиито медикаменти са довели до него, ще трябва да компенсират 20% от увеличението.\r\n\tВ момента договарянето на отстъпки за лекарствата от позитивния списък е в ход по сегашните правила, като не е ясно дали наредбата ще бъде приета до крайния му срок – 28 октомври. От здравната каса обясниха, че договарянето тече и не чакат приемането на наредбата. Не е ясно обаче дали ако тя бъде приета по-рано, ще се търси обрат в договарянето за догодина, за да е в съответствие с новите правила.\r\n\tПо план тази година фармаиндустрията ще направи отстъпки на НЗОК за 130 млн. лева. В същото време здравният фонд ще плати над 1 млрд. лв. за лекарства, което е с 200 млн. лв. над заложеното.", "date": "2017.10.06", "title": "Отстъпки за пациенти изтичат в паралелния износ на лекарства"}
{"url": "http://www.mediapool.bg/naznacheniya-na-gerb-i-v-podrazdelenie-na-bulgartransgaz-news270170.html", "text": "Политически назначение на управляващите от ГЕРБ има не само в централния офис в София на държавния газов оператор, но и в един от четирите негови експлоатационни региони – този в Ботевград, съобщава местното издание botevgrad.com. Негови проучвания показват, че на различни нива в подразделението на \"Булгартрансгаз\" работят приближени и роднини на депутата от ГЕРБ и бивш председател на общинския съвет в Ботевград Мартин Тинчев и на общинския съветник Георги Георгиев от Обединение за бъдещето на ботевградската община (ОББО), който беше кмет на града като представител на ГЕРБ\r\n\tСпоред изданието човек на Георги Георгиев е шефът на Северозападния експлоатационен район Ботевград Тихомир Николов, който е оглавявал почти 12 години по време на кметските мандати на Георгиев общинското дружество \"Балкангаз 2000” АД. През 2011 година Николов бе кандидат за общински съветник от листата на ГЕРБ, а през 2015 г. – от листата на ОББО. Като техник-механик в подразделението работи Йорданка Лалчева, която е била председател на Общински съвет – Ботевград и организационен секретар на ГЕРБ в града при кметуването на Георгиев. Тя в момента е общински съветник от групата на ОББО. В газовото дружество работи и шофьорът на Георги Георгиев и негов съименник като продължава да управлява автомобил. Като инженер-проектант в поделението работи Петя Андреева, която е дъщеря на бившия зам.-кмет от предишното общинско управление Красимир Андреев, който в момента управител на МВЕЦ \"Бебреш”.\r\n\tСред тясно свързаните с Мартин Тинчев назначения в газовата фирма са на неговата майка Валя Тинчева, която работи там като чистачка, както и на съпругата на първия му братовчед, Светла Лазарова. Тя също е отговаряла за чистотата в дружеството, преди да заеме новоразкритата длъжност \"Архивал\".Бившият зам.-кмет на Ботевград Цанко Цанов пък е назначен за еколог – също нова длъжност в поделението на газовия оператор. През 2015 г. той беше кандидат-кмет на ГЕРБ в Ботевград, но успя да стигне само до общински съветник.\r\n\tБотевградското издание посочва, че е възможно списъкът с политическите назначения в местното звено на \"Булгартрансгаз\" да има и още назначения, пряко свързани с ГЕРБ.", "date": "2017.10.06", "title": "Назначения на ГЕРБ и в подразделение на \"Булгартрансгаз\""}
{"url": "http://www.mediapool.bg/ogranichava-se-dvizhenieto-po-magistrala-lyulin-news270171.html", "text": "До 10 октомври се ограничава движението по магистрала \"Люлин\" заради обезопасяване на скатове. За сметка на това обаче през почивните дни няма да има ремонти през прохода Владая, за да може да се изтегли трафикът в западна посока от София. Това съобщиха от Агенция \"Пътна инфраструктура\".\r\n\tЗа аварийното обезопасяване на скатове по магистрала \"Люлин\" се ограничава движението в посока Благоевград в участъка след тунел \"Мало Бучино\". Това е отсечката от 5-ти до 11-ти километър на магистралата. Движението се осъществява двупосочно в платното в посока София до 10 октомври, е посочено в съобщението на АПИ.\r\n\tЦелта на предприетите спешни дейности е обезопасяване на скатовете от падащи камъни, които застрашават живота и здравето на пътуващите, както и повишаване безопасността на движението.\r\n\tЗа улеснение на трафика в този участък от магистрала \"Люлин\" има две ленти за пътуващите от Перник към София, а в неделя - 8 октомври, от 12 часа ще има две ленти от София към Перник.\r\n\tС цел по-бързото и удобно пътуване в събота и неделя няма да има ремонти на първокласния път София - Перник в прохода Владая.\n\n\r\n\tРемонтът на отсечката между \"Черния кос\" и контролния пункт \"Владая\" завърши предсрочно днес, съобщиха от АПИ.\r\n\tСледващият етап от предвидените строителни работи в участъка от Александров мост до \"Черния кос\" ще започнат от 10 октомври (вторник).\r\n\tПътната агенция е изискала от пътноподдържащите дружества да работят с пълна мобилизация, за да може планираните дейности да завършат в максимално кратък срок.", "date": "2017.10.06", "title": "Ограничава се движението по магистрала \"Люлин\""}
{"url": "http://www.mediapool.bg/prezidentat-na-pase-podade-ostavka-zaradi-patuvane-do-siriya-s-ruski-samolet-news270173.html", "text": "Испанският сенатор Педро Аграмунт подаде оставка от поста председател на Парламентарната асамблея на Съвета на Европа (ПАСЕ), съобщи Франс прес.\r\n\tТова стана три дни преди предвидено в ПАСЕ гласуване за неговото отстраняване заради спорно пътуване до Сирия с руски самолет. \r\n\t\"Реших днес по лични причини да не бъда повече председател на Парламентарната асамблея на Съвета за Европа\", обяви в акаунта си в Туитър Аграмунт.\r\n\tТой бе председател на ПАСЕ от януари 2016 г.\r\n\tАграмунт посети Сирия на 20 и на 21 март по покана на председателката на сирийския парламент Хадия Халаф Абас. Тогава с него имаше още представители на ПАСЕ, както и депутати от руския парламент.\n\n\r\n\tПо време на визитата Аграмунт се срещна със сирийския президент Башар ал Асад.\r\n\tСлед оставката автоматично действащ президент на ПАСЕ става най-старшият заместник-председател на асамблеята сър Роджър Гейл. В съответствие с правилата на ПАСЕ, той ще действа до избирането на нов председател на следващата месечна сесия на асамблеята.", "date": "2017.10.06", "title": "Президентът на ПАСЕ подаде оставка заради пътуване до Сирия с руски самолет"}
{"url": "http://www.mediapool.bg/madrid-iska-izbori-v-kataluniya-za-da-slozhi-krai-na-krizata-news270138.html", "text": "Испанското правителство призова в петък каталунските сепаратисти да разпуснат регионалния парламент и да насрочат избори в автономната област с цел преодоляване на кризата между Мадрид и Барселона, предаде Франс прес.\r\n\t \r\n\tАгенцията припомня, че Каталуния заплашва да обяви едностранно независимост.\r\n\t \r\n\t\"Би било добре да започнем да затваряме раната, минавайки през каталунския парламент, минавайки през регионални избори\", заяви след заседание на испанското правителство неговият говорител Иниго Мендес де Виго.\r\n\t \r\n\tКаталунският лидер Карлес Пучдемон ще говори във вторник пред регионалния парламент, съобщи днес парламентарен говорител, цитиран от Ройтерс.\r\n\t \n\n\r\n\t\"Председателят Пучдемон иска да говори във вторник пред парламента, за да даде отчет за сегашната политическа ситуация\", се казва в комюнике, разпространено ден след като Конституционният съд отмени предвиденото за понеделник заседание на каталунския парламент.\r\n\t \r\n\tНа него бе предвидено обсъждане на резултата от забранения референдум за отцепване от Испания и евентуално обявяване на независимост.\r\n\t \r\n\tПо-рано днес друг регионален лидер, Раул Ромева, каза в ефира на Би Би Си, че каталунският парламент ще заседава в понеделник и че дебатът може да доведе до обявяването на независимост от Испания, въпреки че заседанието бе забранено със съдебно решение.\r\n\t \r\n\tНачалникът на каталунската полиция и ръководителите на сепаратистките движения, които са разследвани за подбуждане на размирици, се явиха днес на изслушване в съд в Мадрид, след което бяха освободени, съобщи Франс прес.\r\n\t \r\n\tГоворител на съда каза, че не е била наложена никаква мярка за съдебен контрол и прокуратурата не е поискала поставянето под стража на шефа на полицията Жозеп Луис Траперо, на председателя на организацията \"Национално каталунско събрание\" Жорди Санчес и на ръководителя на сепаратистката организация \"Омниум културал\" Жорди Куишарт. Заместник-шефката на каталунската полиция Тереса Лаплана даде показания чрез видеоконферентна връзка. Обвиненията срещу всички тях остават в сила.\r\n\t \r\n\tИспанският правителствен представител в Каталуния се извини днес за насилието, упражнено от националната полиция срещу демонстранти, които искаха да гласуват на забранения референдум за независимост в неделя.\r\n\t \r\n\t\"Когато видя тези кадри, като знам, че хора са били удряни и блъскани. . . не мога да не изразя съжаление и да не се извиня от името на полицейските служители, които се намесиха\", заяви Енрик Мильо в телевизионно интервю.", "date": "2017.10.06", "title": "Мадрид иска избори в Каталуния, за да сложи край на кризата"}
{"url": "http://www.mediapool.bg/chast-ot-stolichniya-bul-mariya-luiza-sashto-stava-peshehodna-news270174.html", "text": "Пешеходната зона по софийската ул. \"Витоша\" ще се удължи с още 400 м и ще обхване и част от бул. \"Мария Луиза\". Идеята е коли да не се движат и от бул. \"Ал. Стамболйски\" до ул. \"Екзарх Йосиф\", където са Централните хали и площад \"Бански\".\r\n\tТова става ясно от заданието, по което ще се правят проектите за реконструкцията на централния софийски площад \"Света Неделя\". Общината ще избере проекта за ремонта след конкурс.\r\n\tВ момента основната пешеходна зона в столицата обхваща бул. \"Витоша\" от бул. \"Патриарх Евтимий\" до ул. \"Алабин\". Преди около седмица Столичният общински съвет реши да я удължи с още 200 метра, като прибави и участъка пред Съдебната палата - от ул. \"Алабин\" до бул. \"Александър Стамболийски\". Движението там трябва да бъде спряно до 1 март догодина.\r\n\tСледващата стъпка е затваряне на около 400 м от бул. \"Мария Луиза\". Движението на коли по пресичащите тази отсечка улици и булеварди ще се запази. Пешеходците обаче ще го затрудняват допълнително, тъй като се предвижда те да пресичат над земята кръстовището на булевардите \"Тодор Александров\" и \"Мария Луиза\". В момента преминаването там става през подлез, предстои да се добавят отгоре пешеходни пътеки.\r\n\tПодобно предложение имаше и в доклада на специалистите от архитектурното студио \"Геел\", представен по-рано през седмицата. В него се препоръчва още спиране на движението по бул. \"Цар Освободител\".\r\n\tЦелта на новата пешеходна зона е да се свържат площад \"Света Неделя\" с Ларгото и площад \"Бански\". В района на \"Света Неделя\" ще могат да влизат само коли, които обслужват намиращите се там \"София Хотел Балкан\", Софийската света митрополия и храм \"Света Неделя\".\r\n\tВ плановете на общината влиза и вариант за изграждане на трамвайна линия по бул. \"Ал. Стамболийски\" от бул. \"Мария Луиза\" до бул. \"Христо Ботев\", както и пускане на допълнителна електрическа автобусна линия.\r\n\tТрябва да се предвидят и велоалеи в района.\r\n\tОбщината организира обществено обсъждане на заданието за реконструкция на пл. \"Света Неделя\" на 10 октомври от 17.30 ч.. То ще е под куполите на Ларгото на пл. “Независимост”.\r\n\tТова е поредната стъпка на Столичната община към реорганизация на движението и реконструиране на ключови публични пространства в центъра на София. Целта на местната власт е постепенно да намали трафика през центъра и да даде предимство на пешеходците и велосипедистите. Краткосрочните планове на общината в тази посока включват затваряне за коли и на ул. \"Съборна\" от пл. \"Св. Неделя\" до Градската градина. Вече беше взето решение максималната скорост на движение на колите по малките улици в центъра да се ограничи на до 30 км в час.", "date": "2017.10.06", "title": "Част от столичния бул. \"Мария Луиза\" също става пешеходна"}
{"url": "http://www.mediapool.bg/digitalizatsiya-na-evropeiskite-administratsii-do-2022-g-news270175.html", "text": "Администрациите на страните членки на ЕС да станат дигитални до 2022 г. се договориха страните на срещата на високо равнище по електронното управление в Талин. Подпис от страна на България под заключителния документ сложи председателят на Държавната агенция \"Електронно управление\" Росен Желязков, съобщиха от ведомството в петък.\r\n\tПланираните мерки през следващите години включват още повишаване на дигиталните умения на гражданите и предоставяне на дигитални публични услуги.\r\n\tПланирано е всички публични процеси да станат цифрови по подразбиране, което ще сведе до минимум досега на гражданите и бизнеса с чиновниците, тъй като ще имат изцяло дигитален достъп до администрациите, което ще гарантира достъпност и откритост на институциите.\r\n\tЗа пълно въвеждане на принципа за еднократно събиране на данни през следващите години държавите членки на ЕС ще си сътрудничат в обмена на информация на национално, регионално, локално и трансгранично ниво.\r\n\tПринципът за еднократно събиране и многократно използване на информацията ще бъде въведен и чрез подобряване на качеството и технологичната достъпност на данните в ключови регистри, както и чрез насърчаване на културата на повторно използване на информацията от администрациите.\n\n\r\n\tЗа гарантиране на сигурността министрите по е-управление от ЕС декларираха воля за ускоряване на въвеждането на изискванията относно електронната идентификация и доверителните услуги при електронни транзакции на вътрешния пазар.\r\n\tС декларацията от Талин държавите членки потвърждават готовността си за подобряване на координацията и обмена за увеличаване на стратегическия, оперативния, изследователския и развойния си капацитет в областта на кибер сигурността.\r\n\tКлючова стъпка ще бъде възможността за гражданите и за бизнеса да управляват личните си данни, с които публичните администрации разполагат.\r\n\tДържавите членки ще работят също така за разширяване на достъпа и за подобряване на качеството на отворени данни, ключови за икономиката и за обществото.\r\n\tМинистрите по е-управление се ангажират да работят за избягването на дублирането в различни сектори на вече разработени приложения и за повишаване на използването на решения с отворен код при създаването и надграждането на ИКТ системи и решения.\r\n\tНасърчаването на повторното използване на притежавани или развивани за публичната администрация решения от страна на частния и неправителствения сектор също е сред мерките за по-пълно въвеждане на принципа за оперативна съвместимост в държавите членки.\r\n\tПрез следващите години държавите членки на ЕС се ангажират още да предприемат стъпки за повишаване на дигиталните умения на всички равнища в публичните администрации, като необходима предпоставка за всяка успешна дигитална трансформация.\r\n\tСтраните трябва и да заделят адекватни и навременни ресурси за цифрова трансформация на всички равнища на публичните администрации, се казва още в текста на декларацията от Талин.\r\n\tНапредъкът по изпълнението на документа ще бъде отчетен от австрийското председателство на Съвета на ЕС през октомври 2018 година.", "date": "2017.10.06", "title": "Дигитализация на европейските администрации до 2022 г."}
{"url": "http://www.mediapool.bg/ukraina-udalzhi-zakona-za-spetsialniya-statut-na-iztochna-chast-na-stranata-news270176.html", "text": "Украинският парламент удължи с една година закона, даващ засилена автономия на сепаратистката проруска източна част на страната, предаде Франс прес.\r\n\t \r\n\tРешението беше взето на бурно заседание, на което се стигна до сблъсъци между депутати.\r\n\t \r\n\tРешението се ползва с подкрепата на Запада, който го смята за начин за запазване на нестабилния диалог между страните в конфликта, отбелязва АФП. Крайната десница обаче го порица, защото смята закона за отстъпка пред Кремъл.\r\n\t \r\n\tДесетки депутати влязоха в сблъсък в пленарната зала преди гласуването. Народен представител от националистическото Общоукраинско обединение \"Свобода\" хвърли димка в пленарната зала.\r\n\t \r\n\tЗаконът бе одобрен с 229 гласа \"за\", при необходими 226. Очаква се президентът Петро Порошенко да го подпише без забавяне, за да може да влезе в сила.\r\n\t \n\n\r\n\tЗаконът обаче уточнява, че не може да влезе в сила преди руските войници и оръжия да напуснат територията на Украйна. Киев и Западът обвиняват Кремъл, че оказва военна подкрепа на бунтовниците. Москва отрича това, въпреки много свидетелства за присъствието на нейни военни в зоната на конфликта, припомня Франс прес.\r\n\t \r\n\tЗаконът за специалния статут на сепаратистката Източна Украйна беше приет за срок от три години през септември 2014 г. в съответствие с Минските споразумения. Те бяха сключени след тежкото поражение на украинската армия в град Иловайск, където за няколко дни загинаха стотици войници.\r\n\t \r\n\tСепаратистите отхвърлят властта на Киев и никога не са прилагали закона, който дава засилена автономия на контролираните от тях региони. Той им позволява да сформират легално свои собствени милиции и дава по-благоприятен статут на руския език, който се говори от мнозинството жители на Източна Украйна.\r\n\t \r\n\tНад 10 000 души загинаха в избухналия през 2014 г. въоръжен конфликт в Източна Украйна, припомня АФП.", "date": "2017.10.06", "title": "Украйна удължи закона за специалния статут на източна част на страната"}
{"url": "http://www.mediapool.bg/tsenzurageit-razlyulya-darzhavata-prizivi-za-ostavki-na-todorov-i-simeonov-news270178.html", "text": "Поредното посегателство срещу свободата на словото в България, осъществено този път на живо в ефира на Нова телевизия от депутата Антон Тодоров и вицепремиера Валери Симеонов, предизвика истински взрив от недоволство и протести сред медии, политици и граждански организации. В последователните си участия в сутрешния блок на телевизията в петък те намекнаха, че причината за изчезването на Анна Цолова от предаването е заради \"линия на поведение\" и задавани въпроси. Тодоров заплаши с уволнение Николаев, а Валери Симеонов му каза, че може да му спретне \"Викторгейт\".\r\n\tТези им реплики станаха причина партиите \"Да, България\" и Движение България на гражданите да поискат оставките им, а Асоциацията на европейските журналисти призова медийната гилдия да бойкотира управляващи, заплашващи журналисти.\r\n\t\r\n\t\"Считаме, че е редно българските медии да бойкотират силните на деня, които открито подлагат журналисти на натиск и демонстрират пренебрежение към свободата на словото, което е основен гарант за съществуването на едно демократично общество\", се казва в публикуваната на  позиция.\r\n\t\"В случай, че политическа партия ГЕРБ не свали незабавно политическото доверие от Тодоров, думите му могат да бъдат приемани като признание, че управляващите оказват натиск върху една от най-големите телевизии в страната и де факто стоят зад оттеглянето на Ани Цолова от предаването \"Здравей, България\", отбелязват от АЕЖ.\n\n\r\n\tОт асоциацията обръщат внимание и на заканите срещу Николаев по-късно в същото предаване и от вицепремиера Валери Симеонов: \"Той също спомена празния стол на Ани Цолова и добави, че \"Викторгейт\" се прави лесно\".\r\n\tДвамата политици по същество правят опит за цензура, тъй като ясно показват, че \"неудобните\" към управляващите въпроси не само не са желани, но и ще доведат до действия срещу журналиста, който ги задава, отбелязва АЕЖ.\r\n\t\"Изказванията са демонстрация на отношението на управляващите към медиите. Те не искат независими журналисти, които да бъдат коректив на властта, а статисти, които просто да предават посланията на силните на деня\", се казва в позицията.\r\n\tОт асоциацията припомнят, че действията на Антон Тодоров и Валери Симеонов стават в контекста на атаката, която бившият телевизионен водещ, партиен лидер и настоящ евродепутат Николай Бареков започна срещу различни журналисти и изразяваща се в подаването на бутафорни сигнали срещу тях до правоохранителните институции.\r\n\t\"Това показва, че натискът върху медиите не е изолирано явление, а всекидневна практика на политическата класа, която очевидно цели едно - пълно заглушаване на критичните гласове\", допълва асоциацията.\r\n\t\r\n\tСпоред \"Да, България\" и \"Движение България на гражданите\" депутатът Антон Тодоров трябва да напусне парламента.\r\n\tДБГ очаква от ГЕРБ отговор \"говори ли Антон Тодоров от името на Бойко Борисов или Цветан Цветанов, когато заплашва журналисти, заради зададени въпроси, или когато се опитва да прави внушения за финансиране на медии и заявки, че ще стъпче противници, какъвто бе случаят със Сашо Диков преди седмица?\"\r\n\tСпоред ДБГ с \"цензурагейт\" се прави опит да заглуши и прикрие разширяването на \"модела Делян\", \"Хасковогейт\", \"суджукгейт\" и всякакви следващи гейтове\".\r\n\t\"Да, България\" призовава председателя на ГЕРБ Бойко Борисов, \"ако действително вярва в смисъла от свободата на медиите, нека направи стъпка отвъд протоколните декларации и докаже ясно позицията си пред българското общество като поиска оставката на Антон Тодоров\". Партията припомня, че Тодоров е и зам.-председател на \"Комисията за борба с корупцията, конфликта на интереси и парламентарната етика\". \"Тази сутрин в национален ефир за пореден път бяхме свидетели на това до каква степен управляващото статукво си позволява да репресира журналистите в България и да налага на живо цензура спрямо неудобни въпроси и теми. Депутатът от ГЕРБ не само погази свободата на словото, но и отправи лични заплахи към водещия\", заявява ДаБГ и допълва, че поведението на Валери Симеонов също е недопустимо, напомняйки, че отдавна са поискали неговата оставка.\r\n\t\r\n\tИзявите на двамата управленци станаха неочакван подарък за БСП, която в последните дни вадя наяве роднински назначения във властта.\r\n\t\"Категорично осъждаме поредния случай на цензура и заплахи към български журналисти от ГЕРБ. Преди дни такава беше отправена към Сашо Диков. Вчера - към Елена Йончева. Днес - към Виктор Николаев\", заяви и лидерът на БСП Корнелия Нинова, която причислява депутатката на партията си Йончева към действащите журналисти.\r\n\tСпоред нея е неприемливо оправданието, че става дума за лично мнение на един депутат. \"То не може да изтрие факта, че Антон Тодоров изразява тези позиции не само в телевизиите, но и от парламентарната трибуна под благосклонния поглед на ръководството на партия ГЕРБ, на председателя на парламента и поощряван с мълчанието на министър-председателя Борисов\", каза Нинова, цитирана от пресцентъра си. Тя подчерта, че това не е прецедент, а начин на мислене на управляващите чийто принцип е \"или ще мълчите, или ще минем през вас, ще ви уволним, ще ви смачкаме\".\r\n\t\"Уважаеми журналисти, не мълчете. Показвайте обективната картина в страната. Ние сме на ваша страна и на страната на истината\", обръща се Нинова към медиите.\r\n\t\r\n\t\"Жалко, че обществото продължава да гледа на всичко като изолиран случай, като личен проблем, като индивидуално решение, като персонална наглост...Това е политика и ето защо партията, от която е клиничният случай носи пълна отговорност, че знаейки какъв случай е той, го е сложила в редиците си\", коментира проф.  във Фейсбук.\r\n\t\"Тази партия е преценила, че точно такъв тип отговаря на интересите и профила й, че той ще обслужва нейните цели и ценности, ще й върши работа, ще й носи позитиви. Защото е част от нея - по манталитет и нрав, защото в някакъв много ясен смисъл той Е Тя\", пише Слатински и допълва, че в случая с Антон Тодоров не става дума за \"персонална наглост\".\r\n\t\"То е логично следствие от кадровата политика в дадената партия, то е адекватно отражение, макар и леко хиперболизирано, на нейната същност, то е начинът, по който тя чрез своите лидери причинява и ускорява разпаднето на нраствената и моралната тъкан на обществото, то е форма на нейното съдържание...Затова и говоря с огромна тревога за случващото се - ден след ден да ставаме все по-уродливо общество\", заключава Николай Слатински.\r\n\t\r\n\tВодещият от бТВ  коментира във Фейсбук: \"Не е само недопустимо депутат - и то от управляваща партия - да заплашва журналист. За такъв въпрос в страните от белия свят не уволняват! За такъв отговор в страните от белия свят изключват от политиката\".\r\n\tКолегата му  написа: \"Когато политиците се самозабравят, те започват да заплашват директно в ефир.\r\n\tПроблемът е, че подобна наглост имитира някаква нова нормалност. Но само имитира, защото неприятният вкус е агресивен и остър. Изобщо няма да разсъждавам благодарение на кои свои качества господин Тодоров е депутат в българския парламент (…) Като цяло в момента, самозабравилите се насочват стрелите си към медиите - те заплашват, цапат, клеветят. Компрометираните се опитват да компрометират, калните хвърлят кал с мотива: \"Всички сме мръсни\". Политиците си броят роднините във властта. Те са много. Шуробаджанащината няма цвят. Също както и наглостта.\"\r\n\t\r\n\tКратък бе коментарът на карикатуриста , който написа:", "date": "2017.10.06", "title": "\"Цензурагейт\" разлюля държавата, призиви за оставки на Тодоров и Симеонов"}
