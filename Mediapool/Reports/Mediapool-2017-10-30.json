{"url": "http://www.mediapool.bg/turshiya-s-dini-lyuto-sladko-i-300-godishna-retsepta-za-kalbasa-v-bitka-za-shtanda-v-lidl-news271168.html", "text": "Автентични български рецепти с уникален вкус и търговски потенциал да се наредят на щандовете на веригата \"Лидл\" започнаха да опитват в кулинарна 8000-километрова обиколка шефове Манчев и Шишков. Сред впечатляващите предложения, борещи се за серийно производство и награда от 10 хиляди лева, са туршия с дини, сладко от люти чушки и 300-годишна рецепта за кълбъсъ.\r\n\tТурът на двамата кулинари е част от кампанията \"Съхрани родния вкус“, която иска да открие и съхрани традиционни български рецепти. Тандемът Шишков-Манчев ще посети различни краища на страната – от по-големи градове като София, Варна, Бургас и Велико Търново до малки населени места, запазили очарованието на българския дух и кухня, като селата Аспарухово, Крушовица, Ореховица, Змейово и други.\r\n\tВ село Асеново например ги посрещат с 300-годишна семейна рецепта за кълбъсъ и богата трапеза от ястия, които банатските българи пазят и приготвят и до днес. В Тетевен двамата за първи път опитват конфитюр от чесън, сладко от люти чушки и рачел от тиква с шипки. Дама от Кубрат пък разкрива тайните на туршия, приготвена с малки дини.\r\n\tОсвен на вкусната и изпитана рецепта, някои от участниците залагат и на атрактивната дегустация – така двамата кулинари опитват лютеница без домати сред природата, до ивановските скални църкви край Русе.\r\n\t\"Хората, които ни посрещат, с основание мога да нарека съвременни възрожденци, които пазят не просто традицията на българската кухня, но и българския дух като цяло. Близо 80-90% от рецептите, които дегустираме, са семейни, предавани от поколение на поколение.“, разказва шеф Иван Манчев. Изключително впечатлен от обиколката е и шеф Таньо Шишков. \"Родният вкус се крие не само в конкретното ястие, което опитваме, а в цялата атмосфера и кухня на регионите, които посещаваме. Изключително се радвам, че сред участниците има много млади семейства, които продължават традициите.“, допълва той.\r\n\tНа двамата им предстои им да посетят още кътчета на България и да опитат още рецепти, селектирани в кампанията \"Съхрани родния вкус“.\r\n\tИнициативата на \"Лидл България\" събра общо 1400 идеи за традиционни български консервирани продукти или сурово-сушени деликатеси от месо от цялата страна. В първия етап от кампанията, двамата кулинари заедно с екипа на веригата, избраха онези рецепти, които се отличават със своята история, носят автентичния български вкус и притежават търговски потенциал.\r\n\tКулинарните предложения, отговорили на тези три критерия, продължиха в сегашния етап на дегустация, сред което ще бъдат избрани онази рецепта, която ще намери своето място в магазините на веригата и в продуктовата линия \"Родна стряха“и ще донесе на своя автор паричната награда.", "date": "2017.10.30", "title": "Туршия с дини, люто сладко и 300-годишна рецепта за кълбъсъ в битка за щанда в \"Лидл\""}
{"url": "http://www.mediapool.bg/uchilishtnite-direktori-shte-opredelyat-vida-na-detskite-pomoshti-v-natura-news271153.html", "text": "Директорите на училищата и детските градини ще определят вида на месечните помощи за отглеждане на дете и еднократната помощ за първокласници, когато те се предоставят в натура, съобщи пресслужбата на кабинета.\r\n\tТова ще стане с промени в правилниците за прилагане на законите за социално подпомагане и за семейните помощи за деца като целта е да се предотвратява отпадането на децата от образователната система.\r\n\tСъщо така това ще позволи помощите ще бъдат съобразени с потребностите на децата и да се ползват по предназначение и ще се получи по-добра обвързаност между плащането на помощите и посещението на децата в училище, аргументират се от правителството.\r\n\tДирекциите по социално подпомагане ще плащат напълно или частично такси за детска ясла или градина, детска кухня или столово хранене на дете с помощи в натура. Същото се отнася и за организирани от училището или детската градина мероприятия като екскурзии, посещения на исторически, културни и други обекти, лагери и други.", "date": "2017.10.30", "title": "Училищните директори ще определят вида на детските помощи в натура"}
{"url": "http://www.mediapool.bg/ispanskata-prokuratura-obvini-puchdemon-i-drugi-katalunski-polititsi-v-opit-za-bunt-news271136.html", "text": "Испанската прокуратура обвини в бунт, противодържавна дейност и присвояване на обществени средства вече бившия каталунски премиер Карлес Пучдемон и други членове на разпуснатото регионално правителство в Барселона, след като местният парламент едностранно обяви независимост от Испания миналата седмица.\r\n\t \r\n\tСпоред испанската правна система тези престъпления са наказуеми със затвор до 30,15 и 6 години. \r\n\t \r\n\tИспанският генерален прокурор Хосе Мануел Маса съобщи, че ще поиска и налагане на ограничителни мерки срещу обвиняемите, но не уточни дали те ще включват незабавен арест и изпращане в затвора, докато очакват процеса.\n\n\r\n\t \r\n\t\r\n\t\tПо едно от делата прокурорът поиска повдигане на обвинения срещу свалени каталунски ръководители, включително регионалния премиер Карлес Пучдемон и неговия заместник Ориол Жункерас, макар че Маса не ги назова, отбелязва АП. По друго дело главният обвинител поиска повдигане на обвинения срещу членове на ръководството на каталунския парламент, включително председателката Карме Форкадел.\r\n\t\r\n\t\t \r\n\t\r\n\t\tСпоред испанската правна система съдът трябва да реши дали да допусне обвиненията. Освен това генералният прокурор иска съдът да призове Пучдемон и като свидетел.\r\n\t\r\n\t\t \r\n\r\n\tМадрид отне временно автономията на Каталуня и насрочи там избори на 21 декември, след като като в петък местният парламент едностранно обяви независимост. В понеделник държавните служители се върнаха нормално на работа, въпреки че се очакваше част от тях да не се явят в знак на протест. \r\n\t \r\n\t\r\n\t \r\n\t\r\n\t\tНа този фон подкрепящите независимостта Каталунска демократическа партия на Пучдемон и Републиканската левица заявиха, че ще участват в изборите на 21 декември. \r\n\t\r\n\t\t \r\n\t\r\n\t\tТова стана на заседание, на което присъстваха отстраненият от длъжност каталунски вицепремиер Ориол Жункерас и председателката на регионалния парламент Карме Форкадел, която все още символично запазва поста си.\r\n\t\r\n\t\t \r\n\t\r\n\t\t\r\n\t\t\tБившият регионален премиер на Каталуня Карлес Пучдемон и други членове на разпуснатото правителство на испанската автономна област пък пристигнаха в белгийската столица Брюксел и по-късно се очаква да обявят плановете си. \r\n\t\t\r\n\t\t\t \r\n\t\t\r\n\t\t\t\r\n\t\t\t\r\n\t\t\r\n\t\t\r\n\t\t\tИспанският външен министър Алфонсо Дастис коментира от своя страна, че сваленият каталунски лидер Карлес Пучдемон вече не е премиер, \"каквото и да казва\", но може да се кандидатира на предсрочните регионални избори през декември, ако дотогава не е в затвора.  \r\n\t\r\n\t\r\n\t\t \r\n\t\r\n\t\tВ интервю за Асошиейтед прес Дастис заяви, че ако Пучдемон пренебрегне нарежданията на Мадрид и направи опит да се върне на работа, държавните служители в Каталуния няма да признаят властта му.\r\n\t\r\n\t\t \r\n\t\r\n\t\t\"Ако той иска да живее в паралелна вселена, може да опита, но мисля, че никой няма да му се подчини\", каза външният министър.\r\n\t\r\n\t\t \r\n\t\r\n\t\tЗасега не е ясно дали партиите, които са за независимост на областта и които досега имаха малко повече депутати в регионалния парламент, ще участват в тези избори или ще ги бойкотират.\r\n\t\r\n\t\t \r\n\t\r\n\t\tПучдемон бе казал преди време, че няма повече да се кандидатира за парламента, но засега не е обявил какви са намеренията му за изборите през декември. Не е ясно и дали испанското правосъдие ще повдигне на Пучдемон обвинения в държавна измяна, които могат да доведат до лишаване от свобода.\r\n\r\n\t \r\n\t\r\n\t \r\n\t\r\n\t\tВ понеделник каталунските държавни служители се върнаха на работа за първи път, след като централните испански власти отстраниха регионалното ръководството и поставиха автономната област под свое пряко управление, съобщи Асошиейтед прес.\r\n\t\r\n\t\t \r\n\t\r\n\t\tВ началото на работния ден на служителите в официалната резиденция на регионалното правителство в Барселона Пучдемон публикува в Инстаграм снимка от двора на сградата. \r\n\t\r\n\t\t \r\n\t\r\n\t\tНа резиденцията се вееха както каталунското, така и испанското знаме. Тази трудна за разгадаване публикация, придружена от думите \"Добро утро\" на каталунски и усмивка, накара много хора да се питат дали Пучдемон не се намира вътре в сградата.\r\n\t\r\n\t\t \r\n\t\r\n\t\tОт снимката обаче не става ясно кога е била направена тя.\r\n\t\r\n\t\t \r\n\t\r\n\t\tРеакцията на наброяващите приблизително 200 000 каталунски държавни служители на отстраняването на шефа им и това дали сред тях ще има такива, които като протест ще спрат да ходят на работа, се оценява като ключов фактор, отбелязва Асошиейтед прес.\r\n\t\r\n\t\t \r\n\t\r\n\t\tСпоред преподавателя по политология в Автономния университет на Барселона Ориол Бартомеус, цитиран от \"Ню Йорк таймс\", сега в Каталуния . \r\n\r\n\t \r\n\tОт една страна, испанската гранична охрана все още отговаря за летището в Барселона, а знамето на Испания продължава да се развява над каталунския парламент. \r\n\t \r\n\tОт друга страна са тези, които смятат, че \"ние сме свободни, имаме независима република\", и за тях \"Пучдемон и неговото правителство са легитимната власт на Каталуния\", казва Бартомеус.\r\n\t \r\n\t\"Лесно е да освободиш от длъжност правителството - просто трябва да напишеш това\" в държавния вестник на Испания. \r\n\t \r\n\t\"Проблемът е да управляваш Каталуния - да имаш ефективно политическо управление на правителството и администрацията\", добавя той.\r\n\t \r\n\tИспанското правителство се опитва да възстанови конституционния ред в Каталуния, но въпросът е дали областната администрация - министри, депутати, съдии, учители, полицаи и държавни служители - ще се съобрази с решението на Мадрид и ще се подчини на поставените от него нови временни власти или ще се съпротивлява, пише американският в. \"Ню Йорк таймс\".\r\n\t \r\n\tУволненият каталунски лидер Карлес Пучдемон намекна, че се надява на съпротива, като каза, че неговото освободено от длъжност правителство възнамерява \"да продължи да работи, за да изпълни своя демократичен мандат\", създавайки на практика две съперничещи си администрации - неговия отцепнически кабинет и централното правителство.\r\n\t \r\n\t\r\n\t\tКогато каталунците отидат да гласуват за ново областно законодателно събрание на 21 декември, не би трябвало да има размахващи палки полицейски сили за борба с безредиците, а резултатът явно ще бъде валиден. Решението на испанския министър-председател Мариано Рахой да свика предсрочни избори в Каталуния, съчетано с налагането на пряко управление, обаче не урежда проблема с магическа пръчка, отбелязва британският в. \"Гардиън\".\r\n\t\r\n\t\t \r\n\t\r\n\t\tМного неща може да се объркат дотогава и вероятно ще стане така в момент, когато играта на котка и мишка между Мадрид и движението за независимост на Каталуния навлиза в нова фаза.\r\n\t\r\n\t\t \r\n\r\n\t\r\n\t \r\n\tВсе още не е ясно дали всички сепаратистки партии ще участват в изборите. Ако го направят, те едва ли ще запазят единството, превърнало ги в такава страховита сила. Консерваторите и антикапиталистите, влизащи в досегашното местно управляващо мнозинство, винаги са били странен и обтегнат съюз.\r\n\t \r\n\tОчаква се уволненият каталунски вицепремиер Ориол Жункерас да стане лидер на движението за независимост. Неговото предупреждение, че движението сега трябва да вземе \"решения, които трудно ще бъдат разбрани\", разкрива ужасна дилема. Ако неговата партия участва в изборите, тя ще бъде обвинена в отстъпление въз основа на аргумента, че Каталуния вече е независима република, макар да не е призната от никоя друга страна. Ако не участва, тя ще бъде обвинена в страхливост, коментира \"Гардиън\".\r\n\t \r\n\tКогато преди седмица Рахой обеща да наложи пряко управление на Каталуния и да свика нови областни избори до шест месеца, сепаратистите започнаха да се подготвят за продължителна съпротива. Някои говореха за \"Каталунска пролет\" на съпротива срещу \"чуждата окупация\" от Испания, надявайки се, че последващ конфликт по улиците може да спечели симпатии в страната и в чужбина. Но в петък Рахой може би ги надхитри, като спази обещанието си за налагане на пряко управление, но изненада дори собствените си съюзници, свиквайки избори след по-малко от осем седмици, посочва британският в. \"Файненшъл таймс\".\r\n\t \r\n\tСпоред хора от неговото правителство целта е била да бъдат лишени радикалните сили, подкрепящи независимостта, от възможността да предприемат сериозни усилия за съпротива и вместо това да бъдат тласнати направо към предизборна кампания.\r\n\t \r\n\tПрез уикенда имаше признаци, че тази стратегия вероятно вече работи, след като много сепаратисти в Каталуния се подготвяха да се съсредоточат върху изборите, вместо да се съпротивляват на прякото управление от Мадрид, отбелязва \"Файненшъл таймс\".\r\n\t \r\n\tЗапитан как ще завърши най-тежката от десетилетия испанска политическа криза, външният министър на Испания каза, че не вярва тя да доведе до разпадане на Испания, но е възможно да доведе до разширяване на каталунската автономия, която и сега е много голяма.\r\n\t \r\n\tНово социологическо изследване, публикувано вчера, показа, че около 40 на сто от испанците смятат, че член 155, позволяващ ограничаване на автономиите, е можело да се задейства по-рано, за да се намери изход от ситуацията в Каталуния. 20.9 процента от анкетираните казват, че Мадрид взима необходимите стъпки в подходящия момент, а около 27 на сто са против използването на член 155. Допитването е направено сред 1000 души между вторник и четвъртък, преди задействането в петък на член 155.\r\n\t \r\n\tОт анкетата става ясно също, че юнионистките партии в Испания получават подкрепата на 43.4 на сто от анкетираните, а сепаратистките - на 42.5 на сто.", "date": "2017.10.30", "title": "Испанската прокуратура обвини Пучдемон и други каталунски политици в опит за бунт"}
{"url": "http://www.mediapool.bg/stari-smetishta-se-otvaryat-vremenno-zaradi-navodnenoto-depo-v-burgasko-news271154.html", "text": "Четири стари сметища в Бургаско, които са били закрити, ще бъдат отворени временно заради наводненото регионално депо за отпадъци, което има проблем с дренажната система и се нуждае от ремонт. Това реши Министерския съвет на извънредното си заседание в понеделник.\r\n\tВ нощта на 24 срещу 25 октомври силен дъжд причини скъсването на стените на седем язовира в Бургаска област, което взе три жертви, и заля регионалното депо за отпадъци, което бе открито само преди година. Това създаде проблем с извозването на боклука от общините в региона.\r\n\tЗатова кабинетът реши, като спешна мярка за осигуряване на временното съхранение на сметта до възстановяването на работата на депото, боклуците да се извозват на старите сметища в Бургас, Карнобат, Несебър и Поморие. Те ще бъдат отворени до 30 ноември 2017 г., докогато явно се очаква да бъдат решени проблемите с наводненото депо.\r\n\tПравителството реши още да отпусне 1 млн. лв. за двете общини в Бургаско, пострадали най-тежко от пороите. На община Камено се предоставят 600 000 лв., а на община Бургас – 400 000 лв.. Парите са за разчистване на пътната мрежа, речните легла и деретата от наноси и дървесна маса, както и за неотложно възстановяване на увредените сгради и инфраструктурни обекти. По този начин ще се подпомогне възстановяването на нормалния ритъм на живот в засегнатите територии.\r\n\tСумата ще бъде осигурена от резерва за непредвидени и неотложни разходи по Закона за държавния бюджет, посочват от правителственат апресслужба.", "date": "2017.10.30", "title": "Стари сметища се отварят временно заради наводненото депо в Бургаско"}
{"url": "http://www.mediapool.bg/srebarniya-fond-shte-prodalzhi-da-poyazhda-byudzheta-speiki-v-bnb-news271155.html", "text": "Парите от т. нар. Сребърен фонд ще продължат да стоят под формата на депозит в Българската народна банка или други инструменти по сметки в централния трезор, реши правителството в понеделник. Така средствата, които трябва да подпомогнат пенсионната система, ще продължат да трупат отрицателни лихви и ще подяждат бюджета, който ще покрива негативите от престоя им на сигурно място в БНБ.\r\n\tАргументът на кабинета за запазване на консервативната политика на управление на Сребърния фонд е, че настоящите пазарни условия не предполагат реализирането на висока доходност при желаните ниски нива на инвестиционен риск. Затова най-добрата алтернатива за средствата е оставането им в БНБ и управлението им \"при спазване принципите на надеждност, ликвидност и прозрачност\".\r\n\tПриетите Дългосрочна инвестиционна политика и средносрочната стратегия за инвестиране на средствата за периода 2018-2020 г. на Държавния фонд за гарантиране устойчивост на държавната пенсионна система, както е официалното наименование на Сребърния фонд, ще бъдат актуализирани всяка година. Евентуалните промени ще зависят от тенденциите на финансовите пазари и при оценка на риска. Този подход позволява своевременното и адекватно предефиниране на инвестиционната политика и средносрочната стратегия при настъпили промени в пазарната среда, обясняват от правителствената пресслужба.\r\n\tСпоред последно обявените данни за 2016 г. Сребърният фонд е разполагал с близо 2.8 млрд. лв., които до края на миналата година са били на нулева лихва в БНБ, но преди Нова година депозитът е предоговорен при лихва в размер на минус 0.10%. Причината е новата лихвена политика на централната банка от началото на 2016 г., която допуска възможността за налагане на отрицателна лихва върху публични средства.\r\n\tОт БНБ успокоиха в средата на 2017 г., че парите във фонда не се топят, защото отрицателната лихва е за сметка на държавния бюджет.", "date": "2017.10.30", "title": "Сребърния фонд ще продължи да пояжда бюджета, спейки в БНБ"}
{"url": "http://www.mediapool.bg/trima-savetnitsi-na-tramp-sa-obvineni-po-ruskoto-razsledvane-news271134.html", "text": "Трима сътрудници на американския президент Доналд Тръмп бяха обвинени в понеделник по разследването за предполагаема руска намеса в президентската кампания миналата година.\r\n\tТова са бившият ръководител на предизборната кампания на Тръмп - Пол Манафорт, неговият сътрудник Рик Гейтс и съветникът по външна политика Джордж Пападопулос.\r\n\t \r\n\tРазследването се ръководи от специалния прокурор на министерството на правосъдието Робърт Мълър - бивш шеф на ФБР.\r\n\t \r\n\tМанафорт е обвинен в пране на пари, конспирация срещу САЩ, укриване на данъци и др. Той и сътрудникът му Рик Гейтс сами се предадоха на федералните власти в понеделник сутринта.\n\n\r\n\t \r\n\tПо-късно Пападопулос се призна за виновен по отделно дело - че е лъгал ФБР за контактите си с професор, свързан с Кремъл, който казал, че Русия разполага с \"мръсотия\" за Хилари Клинтън – съперничката на Тръмп в президентските избори.\r\n\t \r\n\tПападопулос призна, че е подвел агентите на ФБР, когато са го разпитвали през 2016 г. по повод разследването си за руската намеса в американските избори.\r\n\t \r\n\tПризнанията на Пападопулос са потенциално най-опасни за Белия дом\r\n\t\r\n\tАмериканската прокуратура разкри, че Пападопулос се е признал за виновен, малко след като повдигна обвинения на Пол Манафорт за пране на пари и укриване на данъци. \"Чрез фалшивите си изявления и криене на информация, обвиняемият затрудни текущото разследване на ФБР за съществуването на връзки или координация между отделни лица, свързани с кампанията, и усилията на руското правителство да се намеси в президентските избори през 2016 г.\", съобщиха прокурорите.\r\n\t\r\n\tНо докато обвиненията срещу Манафорт не са пряко свързани с изборите през 2016 г., тези спрямо Пападопулос произтичат директно от контактите му с лица, близки до Кремъл в периода на работата му за кампанията на Тръмп. Именно разкритията за Пападопулос са потенциално най-опасни за Белия дом.\r\n\t \r\n\tПападопулос стана съветник на Тръмп през март 2016 г. и почти по същото време е провел среща с човек, описан от ФБР като \"базиран в Лондон професор\", който има \"сериозни връзки с руски правителствени представители\".\r\n\t \r\n\tПрофесорът не е назован в съдебните документи, но ФБР казва, че след като е научил за участието на Пападопулос в кампанията на Тръмп, професорът му казал, че Русия разполага с \"мръсотия\" за Хилари Клинтън под формата на \"хиляди имейли\".\r\n\t\r\n\tПрофесорът също така е свързал Пападопулос с рускиня, за която казал, че е племенница на Владимир Путин. Те са се срещнали в Лондон на 24 март 2016 г., според ФБР.\r\n\t \r\n\tПрофесорът и въпросната рускиня имали редовни контакти с Пападопулос през март и парил 2016 г., обсъждайки възможността да организират на Тръмп или висши негови съветници посещение в Русия.\r\n\t \r\n\tСлед това професорът запознал Пападопулос с човек в Москва, която е твърдял, че има връзки в руското външно министерство. Пападопулос е имал \"многобройни разговори по Скап и чрез имейл\" с руснак, който е искал да уреди среща между представители от щаба на Тръмп и руски официални лица.\r\n\tВ същото време Пападопулос е запознал предизборния екип на Тръмп с разговорите си с руснаците. \"Руското правителство има открита покана от Путин за г-н Тръмп, когато той е готов\", е заявил Пападопулос пред официален представител от кампанията на Тръмп на 25 април м.г.\r\n\t \r\n\tПредложената визита никога не е осъществена и изглежда, че високопоставени членове от екипа на Тръмп не са били толкова въодушевени от идеята както Пападопулос.\r\n\t \r\n\t\"Ние се нуждаем от някой, който да предаде, че [с Тръмп] няма да прави такива посещения. Трябва да е някой на ниско ниво от кампанията, така че да не се изпраща никакъв сигнал\", гласи съобщение, изпратено по вътрешната електронна поща в щаба на Тръмп.\r\n\t \r\n\tПападопулос е бил интервюиран от агенти на ФБР на 27 януари 2017 г., десет дни след като Тръмп стана президент. Тогава той е излъгал за контактите си с професора и с руснака, свързан с руското външно министерство.\r\n\t \r\n\tПо-късно той е заличил своята страница във Фейсбук, която съдържа информация за комуникации с двамата.\r\n\t \r\n\tПападопулос се е признал за виновен за това, че е дал неверни показания пред разследващите и предстои да бъде осъден.\r\n\t \r\n\tКакви точно са обвиненията срещу Манафорт? \r\n\tОбвиненията срещу Манафорт включват 12 пункта, сред които заговор за пране на пари, фалшиви твърдения и многобройни случаи на укриване на транзакции по банкови сметки в чужбина.\r\n\tСпоред обвиненията Манафорт и Гейтс са прехвърляли пари чрез тайни банкови сметки в Кипър, Сейнт Винсент и Гренадини, Сейшелските острови. Така през офшорни сметки са изтекли общо над 75 млн. долара.\r\n\t68-годишният Манафорт е обвинен в изпиране на над 18 млн. долара, които той използвал за придобиване на собственост, стоки и услуги в САЩ. Той скрил този доход от министерствата на финансите и правосъдието. Гейтс превел над 3 млн. долара от офшорни сметки към други, които били под негов контрол, се посочва в обвинителния акт, разпространен днес от офиса на специалния прокурор Мълър.\r\n\tМанафорт бе уволнен като шеф на кампанията на кандидата за президент Доналд Тръмп през август м.г. след като в медиите се появиха твърдения, че е организирал тайна лобистка операция в защита на проруски интереси в Украйна.\r\n\tТой отдавна е обект на разследване на ФБР за неговите бизнес операции в Украйна и за работата си в полза на Партията на регионите на бившия проруски президент на Украйна Виктор Янукович. Това разследване бе включено в по-широкото разследване на Мълър. АП съобщи по-рано, че още преди 10 г. Манафорт е действал от името на проруски милиардер с цел да прокарва интересите на руския президент Владимир Путин.\r\n\tМиналото лято Тръмп уволни Манафорт след само два месеца начело на неговата предизборна кампания, след серията от негативни медийни публикации за работата на Манафорт като консултант на чуждестранни организации, опасявайки се, че това ще навреди на президентската му кампания.\r\n\tСамият Манафорт отрече да е вършил нещо нередно, свързано с работата му за украинците и заяви чрез свой говорител, че тя била \"напълно прозрачна и законна\". АП добавя, че той едва неотдавна, със задна дата, се е регистрирал в министерството на правосъдието като чуждестранен агент за част от действията си в Украйна. Това, според агенцията, е мълчаливо признание, че той е действал в нарушение на федералните закони за прозрачност.\r\n\tГейтс е дългогодишен бизнес партньор на Манафорт, който има връзки с много руски и украински олигарси. Той е бил и заместник на Манафорт по време на краткото му назначение като шеф на кампанията на Тръмп.\r\n\tПрезидентът Тръмп отрича всякакви обвинения в задкулисно сътрудничество с Русия и нарича разследването на министерството на правосъдието \"лов на вещици\", макар че обеща да сътрудничи на Мълър.\r\n\t \r\n\tРазследването на Мълър\r\n\tАмериканските разузнавателни служби стигнаха през януари до заключението, че Русия се е намесила в изборите в опит да помогне на Доналд Тръмп да победи кандидатката на Демократическата партия Хилари Клинтън, като е извършила кибератака и е разпространила поставящи я в неудобно положение имейли и като е използвала пропаганда в социалните мрежи да я дискредитира.\r\n\tМълър, който е бивш директор на ФБР, разследва дали има връзки между сътрудници на Тръмп и чуждестранни правителства, както и евентуални схеми с пране на пари, избягване на данъци и други финансови престъпления, казват запознати с разследването източници.\r\n\tТой проверява и дали Тръмп или неговите помощници са възпрепятствали разследването.\r\n\tТръмп отхвърля твърденията за тайни споразумения с руснаците и казва, че разследването е \"лов на вещици\".\r\n\tКремъл също отрича да се е намесвал по какъвто и да било начин в американските избори.\r\n\tЕкипът на Мълър върши работата си дискретно и досега нищо не е изтекло за имената на основните заподозрени, остават неизвестни и обвиненията, които ще бъдат повдигнати.Тръмп иска разследването да се насочи и към щаба на Клинтън\r\n\tНа този фон президентът на САЩ Доналд Тръмп отново изрази недоволство от разследването за предполагаеми връзки между членове на предизборния му екип и руското правителство.\r\n\tТръмп заяви в Туитър, че се появяват нови и нови факти\" за връзки между Русия и бившата му опонентка за президентския пост Хилари Клинтън. \"НАПРАВЕТЕ НЕЩО!\", призова президентът на САЩ в един от петте си поста в социалната мрежа тази сутрин.\r\n\tТай Коб, член на правния екип на Тръмп, каза, че коментарите на президента не визират репортажа на Си Ен Ен. Държавният глава продължава да сътрудничи на Мълър, добави той.\r\n\tВ туитовете си Тръмп отбеляза, че предизборният екип на Клинтън е помогнал за финансирането на политическо разследване срещу него.\r\n\tВ резултат на това проучване според президента на САЩ е било създадено досието за предполагаемите му връзки с Русия.\r\n\tТръмп напомни и за продажбата на уран на Москва по времето, когато Хилари Клинтън е била държавен секретар на САЩ, за десетките хиляди имейли с класифицирана информация, които тя е съхранявала на частен сървър, както и за решението на тогавашния директор на ФБР Джеймс Коми да не й повдига обвинения за възможно неправилно съхранение на поверителната информация.\r\n\t\"Вместо това те търсят фалшиво наговаряне между Тръмп и Русия, което дори не съществува\", заяви той.\r\n\tВ последния си туит Тръмп каза, че темата за Русия неслучайно се повдига отново точно в момент, когато Републиканската партия се бори за исторически, според президента на САЩ, данъчни реформи и съкращаване на данъците.", "date": "2017.10.30", "title": "Трима съветници на Тръмп са обвинени по руското разследване"}
{"url": "http://www.mediapool.bg/uchilishtata-s-otdelno-finansirane-za-rezhiynite-si-razhodi-news271158.html", "text": "Финансирането на училищата през 2018 година няма да зависи само от броя на децата и учениците, а и от броя на паралелките, от спецификата на региона, в който се намира училището, а в по-дългосрочен период – и от качеството на образователния процес. Това реши правителството в понеделник при приемането на стандартите за делегираните от държавата дейности. В стандартите и в бюджета за следващата година са заложени комплексни мерки и действия, гарантиращи равен достъп до качествено образование чрез осигуряване на безплатен транспорт на децата и учениците и целодневна организация на учебния ден в средищните училища; допълнително финансиране на защитени училища и детски градини.\r\n\tЗанапред режийните разхои на училищата като осветление и отопление, които не зависят от броя на децата, ще бъдат изведени като отделен стандарт за издръжка с отделно финансиране, а няма да са както досега – част от общия, обясни председателят на образователната комисия в парламента Милена Дамянова на изнесено заседание на комисията във Велико Търново.\r\n\tДамянова посочи още, че ще бъдат насочени пари и към училищата с концентрация на деца от уязвими групи, за да бъдат назначавани медиатори, които да помагат за връщането на децата към образованието, а учителите да могат да работят повече индивидуално с децата. 12% процента допълнително ще получат училищата в отдалечени райони. Над 35 милиона лева са за обхвата на деца от уязвимите групи.\r\n\tОт следващата година и осмокласниците ще могат да получават стипендии. Заложени са осем милиона лева в бюджета за заплати на педагогически съветници и психолози във всяко училище, като мярка за превенцията срещу агресията.\r\n\t\"Заложени са 8 милиона лева в бюджета, за да можем да имаме педагогически съветници и психолози в училищата, които да бъдат в подкрепа на учителите за работа не само, когато настъпи криза, но и много преди това\", коментира Милена Дамянова.\n\n\r\n\tВ професионалното образование децата вече ще могат спокойно да си избират гимназия, в която да учат професия без да се притесняват родителите за транспортните разходи. Разширява се възможността за покриване на пътните разходи на учениците, които пътуват не просто до най-близкото училище, а до професионалната гимназия, която е избрана.\r\n\tЗа 2018 г. в сферата на социалните услуги стандартите са променени диференцирано, като за специализираните институции за предоставяне на социални услуги те са увеличени със 7%, с изключение на домовете за стари хора, където увеличението е с 10 процента. За социалните услуги, предоставяни в общността, увеличението на стандартите е в границите от 5% до 13%, като за центровете за социална рехабилитация и интеграция увеличението е с 13%, а за защитените жилища – с 8 на сто.\r\n\tВ сферата на културата за 2018 г. стандартите за регионалните библиотеки и за читалищата са увеличени с 14 процента. Въвежда се единен разходен стандарт за всички музеи и художествени галерии с регионален характер, независимо от субсидираната численост.", "date": "2017.10.30", "title": "Училищата с отделно финансиране за режийните си разходи"}
{"url": "http://www.mediapool.bg/balgarite-konservativni-i-s-ochakvane-za-bezplatni-blagini-ot-darzhavata-news271159.html", "text": "Най-важните ценности за българина са семейството и мира. В българското общество не преобладава тежко ценностно разделение.\r\n\tТова показва изследване \"Тренд“ сред 1004 души чрез пряко полустандартизирано интервю \"лице в лице\" по поръчка на Институт за дясна политика от 3 до 10 октомври. Консервативни възгледи ясно личат сред българите особено в отношението към бежанци, мигранти, еднополови бракове, цигани, както и спрямо легализацията на леките наркотици и проституцията. Налице е все още сериозен дял недоверие спрямо богатите хора в България. Нещо повече, според голяма част от българите успехът зависи много повече от това кого познаваш, а не дали работиш усърдно.\r\n\t46 на сто от анкетираните са посочили семейството като най-важната ценност заедно с мира - 44 на сто. Третото място в ценностната система на българина е сигурността - 38%, отговор, който допълва първите два. Човешките права и свободата са след това. Едва 23 на сто са се сетили и за върховенството на закона.\r\n\t\r\n\tНад 90% от всички анкетирани са на мнение, че образованието и здравеопазването трябва да са напълно безплатни, а 86% споделят позицията, че трябва да се гарантира минимален доход на всеки човек и че държавата е длъжна да осигури работа на всеки, който иска да работи.\r\n\tБългаринът отчетливо изисква сериозна роля на държавата в живота си, но въпреки това не е склонен срещу това да се повишават данъците. Традиционното схващане, че подобни нагласи са наследство от социализма не е достатъчно обяснение, защото се забелязва, че сред най-младите възрастови групи съотношенията са напълно сравними с общата картина.\n\n\r\n\tБългаринът остава силно скептичен към допускането на бежанци и мигранти на своя територия. Нещо повече – няма разлика в отношението към бежанците и икономическите мигранти от Близкия Изток, като и в двата случая малко над 80% от всички респонденти са на мнение, че те не трябва да бъдат допускани на територията на страната.\r\n\t\r\n\tСилно консервативно е отношението към еднополовите бракове, както и спрямо възможността хора от един пол да осиновяват деца. Две трети от анкетираните се обявявяат против подобни възможности, отчита агенцията.\r\n\tОтношението към различните малцинствени групи е диференциран. Турците се приемат далеч по-добре от ромите, а отношението към бежанците е дори по-негативно в сравнение с това към ромите. Под една четвърт от респондентите биха поддържали приятелски отношения с бежанец, докато 69% няма нищо против да имат приятели турци. Подобни са съотношенията и на опцията да се живее в един жилищен вход с изброените.\r\n\t\r\n\tНа богатството в България се гледа с недоверие. 68% от всички българи са на мнение, че всички милионери са натрупали богатството си по незаконен път, като само 21% са на обратното мнение. Заключението се потвърждава и от данните от друго твърдение, че в България можеш да станеш богат по честен път, като две трети от хората не са съгласни с това твърдение. При разбивката по възраст се отчита малко по-различна картина при младите в сравнение с общата такава, но въпреки това и при тях малко повече от половината имат недоверие към честното забогатяване.\r\n\tСоциолозите отчитат нагласата у българите, че успехът в България зависи от това кого познаваш. Това твърдение се споделя от 69% от всички анкетирани, а 24% са на обратното мнение, а две трети от запитаните не са съгласни, че в България можеш да станеш богат по честен път. Нещо повече, близо половината не се съгласяват, че в България ако се трудиш усърдно можеш да успееш.", "date": "2017.10.30", "title": "Българите – консервативни и с очакване за безплатни благини от държавата"}
{"url": "http://www.mediapool.bg/prekratenoto-delo-sreshtu-mrasniya-vazduh-v-sofiya-shte-bade-obzhalvano-ot-ishtsite-news271146.html", "text": "Делото за мръсния въздух в София, заведено по жалба на от няколко организации срещу Столичната община, е прекратено, но те ще обжалват това решение на Софийския градски съд.\r\n\tОсновният мотив за спирането на делото е, че \"ищците нямат доказан опит, знания и финансов ресурс, с които да може сериозно и добросъвестно да защитят увредения интерес с оглед специфичния предмет на делото, както и да понесат тежестите, свързани с водене на делото\".\r\n\tТо беше заведено след жалба на \"Група за чист въздух\", обединила организациите \"Спаси София\", \"За Земята - Достъп до правосъдие\", асоциация \"Диабет тип 2\" и Център за независим живот, както и адвокатите Димо Господинов, Христо Христев и Иван Велов, обединени в \"Група за чист въздух\". Тяхната искова молба бе внесена в съда в края на май.\r\n\tСъдиите по делото бяха сменени на два пъти. Първо Богдана Желязкова, на която се падна то, отказа да го гледа с мотива, че и тя, и семейството ѝ са увредени от същия въздух на София и това поставя под съмнение нейната безпристрастност.\r\n\tСлед това делото беше разпределено на Богдана Желявска, но организациите, подали жалбата, поискаха нейния отвод с мотив, че има съмнения за безпристрастност ѝ, както и заради необосновано забавяне на допускането на делото. Желявска насрочи делото за декември, но в началото на октомври си направи самоотвод от процеса с мотив, че не може да гледа делото по-рано от определената от нея дата и не иска да оставя съмнения за нейната безпристрастност.\r\n\tТака процесът се падна на Елена Маврова. С определението си от петък тя отменя разпореждането, с което делото е допуснато за разглеждане и прекратява процеса.\r\n\tИшците обаче смятат това за неправомерно и ще обжалват определението пред Софийския апелативен съд. Според тях този акт е неоснователен отказ да се предостави достъп до правосъдие и на практика се прегражда възможността за съдебна защита на правата на столичани\r\n\tОрганизациите посочват, че адвокатите им са достатъчно квалифицирани и опитни, за да водят делото. \"Аргументът с необходимата “квалификация в областта на защита на околната среда, екологичното право и/или химични изследвания” е напълно несъстоятелен, защото по делото се използва външна експертна помощ и експертизата на вещи лица. По същата логика можем да питаме за квалификацията на съда по тези теми\", посочва се в тяхното становище.\r\n\tТе допълват, че са осигурили достатъчно доказателства, че могат да покрият разноските по делото и питат какви доказателства за финансова обезпеченост би следвало да набавят гражданите, за да водят дело в защита на колективния си интерес?\r\n\t\"Определението на съда не променя решимостта ни да защитим правата и интересите на жителите на София, но със сигурност ще забави този процес. Предстоящите зимни месеци традиционно ще донесат на софиянци смог и замърсяване на въздуха, което ще повлияе на здравето на хиляди хора. За 2017 г. нормата за замърсяване на въздуха с фини прахови частици вече е завишена – само за периода януари – март са регистрирани 37 замърсени дни (по данни на Изпълнителната агенция по околна среда, предоставени на „За Земята“ в началото на годината, чрез закона за достъп до информация ) при допустими 35 годишно\", заявяват ишците.\r\n\tПодобни на заведеното от тях дело имаше и в Пловдив, а преди време Европейската комисия осъди България за замърсяването в почти всички големи градове в страната. Правителството се надява да договори с Брюксел срок, в който да трябва да изпълни изискванията за чистотата на въздуха. Ако това не стане, ЕК ще поиска Съдът на ЕС да определи глоби, които България да плаща, докато не се справи с проблема. Страната, както и София, има проблем основно със замърсяването с фини прахови частици.", "date": "2017.10.30", "title": "Прекратеното дело срещу мръсния въздух в София ще бъде обжалвано от ишците"}
{"url": "http://www.mediapool.bg/vetrove-do-100-kmch-v-severna-i-iztochna-bulgaria-news271124.html", "text": "Поривите на вятъра в Северна и Източна България ще достигнат 100 км/ч, гласи прогнозата на Националния институт по метеорология и хидрология на БАН.\r\n\tОранжев код за опасно силни ветрове е в сила за половин България в понеделник. Ще духат ураганни ветрове с посока от запад-северозапад. Предупреждение за силен вятър е в сила в цялата страна, но в 17 области на Северна и Източна България поривите ще са твърде силни.\r\n\tМаксималните температури  ще са между 9 и 14 градуса.\r\n\tОчакванията са във вторник и сряда вятърът постепенно да отслабне, но застудяването ще продължи и в сряда минималните температури ще паднат под нулата. В четвъртък се очаква да започне затопляне.", "date": "2017.10.30", "title": "Ветрове до 100 км/ч в Северна и Източна България"}
{"url": "http://www.mediapool.bg/razgromna-zaguba-za-gruevski-na-mestniya-vot-v-makedoniya-news271125.html", "text": "Управляващият в Македония Социалдемократически съюз /СДСМ/ на премиера Зоран Заев води в 19 общини на втория тур на местните избори, докато бившите управляващи от ВМРО-ДПМНЕ имат преднина в едва три общини - Зърновце, Виница и Кавадарци.\r\n\tПартията на Заев превзе и последната крепост на ВМРО-ДПМНЕ - град Щип, съобщават местните медии, цитирани от БГНЕС. На първия тур партията на Зоран Заев спечели във всички големи градове на страната - Скопие, Битоля, Охрид, Струмица, Прилеп.\r\n\tНикола Груевски отказа да приеме изборното поражение и обясни, че \"не признава изборните резултати\". Той поиска “връщане на демокрацията и достойнството в страната\" чрез предсрочни парламентарни избори, които да бъдат организирани от служебно правителство.\r\n\tТой поиска и отстраняване и на председателя на избирателната комисия Александър Чичаковски.\r\n\tВ отговор Зоран Заев обяви изборите за \"кристално чисти и честни“. Всички партии без ВМРО-ДПМНЕ признаха изборните резултати. Те определиха вота като \"свободен и демократичен\".\n\n\r\n\tНа втория тур Демократическия съюз за интеграция (ДСИ) на Али Ахмети води в 7 общини, Албанският алианс на Зиядин Села - в 3, включително в град Струга.\r\n\tНа първия тур партията на премиера Заев спечели 37 кметски места, ВМРО-ДПМНЕ – три.", "date": "2017.10.30", "title": "Разгромна загуба за Груевски на местния вот в Македония"}
{"url": "http://www.mediapool.bg/lyuis-hamiltan-specheli-chetvartata-si-titla-vav-f1-news271126.html", "text": "Пилотът на \"Мерцедес\" Люис Хамилтън се превърна в най-титулувания британски състезател в историята, след като в неделя вечерта спечели четвъртата си титла във Формула 1. Така той изпревари постижението на сър Джеки Стюарт, който е с три титли.\r\n\tХамилтън грабна титлата в Мексико, два кръга преди финала на сезон 2017. Той се изравни по титли с основния си конкурент Себестиан Фетел.\r\n\tХамилтън не стигна лесно до успеха. Лидерът на \"Ферари\" Себастиан Фетел беше извоювал полпозишън с феноменална обиколка в съботната квалификация, а Хамилтън бе останал трети.\r\n\tФетел стартира добре, но от втора позиция Макс Верстапен (\"Ред Бул\") веднага пробва атака и успя да изпревари германеца на втория завой. Хамилтън също стартира добре и изпревари Фетел в третия завой, след като германецът бе забавен от битката с Верстапен.\r\n\tВеднага след това обаче Фетел заби предното си крило в задната дясна гума на британеца. Резултатът бе счупено крило и спукана гума.Така двамата бяха извадени от надпреварата на първото място, защото трябвашеда минат през бокса още в първата обиколка.\n\n\r\n\tФетел все пак имаше по-голям късмет, защото без крило успя да влезе в бокса доста по-бързо, докато Хамилтън се оказа последен на отчайващите 20 секунди от последния в колоната. Въпреки това двамата караха страхотно до края. Фетел успя да финишира четвърти, а Хамилтън - девети. Това му бе достатъчно за титлата два кръга преди края, защото разликата между двамата е 56 точки при възможни за спечелване 50 точки.\r\n\tСъстезанието бе спечело лесно от Макс Верстапен. Втори бе Валтери Ботас (\"Мерцедес\"), а трети финишира Кими Райконен (\"Ферари\").", "date": "2017.10.30", "title": "Люис Хамилтън спечели четвъртата си титла във Ф1"}
{"url": "http://www.mediapool.bg/podobryava-se-sastoyanieto-na-prebitata-sestra-ot-pirogov-news271127.html", "text": "Подобрява се състоянието на медицинската сестра от \"Пирогов\", която беше пребита в петък от 18-годишен младеж, приет за лечение след употреба на наркотици, съобщи директорът на болницата проф. Асен Балтов, цитиран от бТВ.\r\n\tВ понеделник сестрата ще бъде оперирана и ще се възстановява минимум 45 дни.\r\n\tСлучаят приключи трагично и за нападателя. Той успя да избяга от лечебното заведение и бе издирван от полицията. В неделя беше открито тялото му. Водещата версия е, че се е хвърлил отвисоко под въздействието на приетите амфетамини.\r\n\tШефът на \"Пирогов\" призна, че има пропуски в действията на охраната на болницата. След като дрогираният пациент задействал датчика за противопожарно известяване, всички охранители се втурнали към асансьора и го блокирали, вместо да блокират изходите на болницата и да го заловят.\r\n\tПроф. Балтов е разговарял в вътрешния министър Валентин Радев и е поискал да бъдат възстановени полицейските постове в лечебното заведение. В поликлиниката на болницата ще бъде поставено видеонаблюдение в коридорите и кабинетите.", "date": "2017.10.30", "title": "Подобрява се състоянието на пребитата сестра от \"Пирогов\""}
{"url": "http://www.mediapool.bg/goranov-haresa-protivokonstitutsionniya-zakonoproekt-na-peevski-news271128.html", "text": "Финансовият министър Владислав Горанов обясни в понеделник, че би подкрепил законопроекта на депутата от ДПС Делян Пеевски за КТБ, а след това уточни, че това е “извънредно и противоконституционно законодателство“.\r\n\t\"Аз бих го подкрепил с аргумент, че всички възможни инструменти на държавата, включително и извънредно законодателство, което по принцип е противоконституционно, ако даде възможност справедливостта поне отчасти да възтържествува\", каза Горанов пред Нова телевизия.\r\n\tСъвносители на проекта са Пеевски, Йордан Цонев и Хамид Хамид.\r\n\tФинансовият министър допълни, че ГЕРБ са изправени пред изпитание, защото който не подкрепи  проекта, ще бъде обвинен, че не иска да създаде законодателство, което да даде максимално широк инструментариум за възстановяване на масата на несъстоятелността на КТБ\".\r\n\tВ отговор на въпрос кои политици са взимали пари от банката, Горанов заяви, че няма как да знае подобна информация. Има само данни за това кои политици са влизали в КТБ и са посещавали Цветан Василев, каза той.\n\n\r\n\tПо повод решението на конгреса на БСП да иска вот на недоверие на правителството по темата за корупцията, Горанов заяви, че не е приемливо Корнелия Нинова да говори за корупция. Той каза, че тя е участвала в приватизацията и се е снимала при разрушаването на мавзолея през 1999 г. с тогавашния вицепремиер и строителен министър в кабинета \"Костов\" Евгений Бакърджиев.\r\n\t\"Твърди се, че е участвала в приватизацията на едно търговско дружество срещу минимална сума в своя полза\", каза Горанов, но не можа да си спомни името на дружеството. Става дума за “Техноимпекс“, което Нинова приватизира, докато е негов шеф и едновременно управител на работническо-мениджърското дружество, което го купува. Това се случва по времето на управлението на ОДС.\r\n\tВладислав Горанов каза още, че не приема оценката на \"Трансперънси интернешънъл\", че България е най-корумпираната държава в Европа.\r\n\t\"Със сигурност имаме проблем с корупцията, но държавата днес е по-добре от вчера и по икономически показатели, и по жизнено равнище. Ако по усещане сме напред, трябва да има дебат в обществото\", каза той.", "date": "2017.10.30", "title": "Горанов хареса \"противоконституционния\" законопроект на Пеевски"}
{"url": "http://www.mediapool.bg/tsvetan-vasilev-obvini-peevski-che-dalzhi-stotitsi-mln-lv-na-ktb-news271129.html", "text": "Мажоритарният собственик на фалиралата КТБ Цветан Василев обвини Делян Пеевски, че дължи близо 100 милиона лева на банката по девет сделки. В  избягалият в Сърбия банкер коментира и извънредния закон на Пеевски за “спасяването“ на масата на несъстоятелността на КТБ.\r\n\tЕто какво дължи Пеевски на банката, според бившия й собственик:\r\n\t “Вярвам, че г-н Пеевски като държавнически мислещ човек ще даде първи пример за това и ще съдейства за възстановяването в масата на несъстоятелността, а именно като плати:\r\n\t-          реалната цена на “Техномаркет“;\r\n\t-          цената на \"София Прес\", изплатената от ДКК на ДИПИ цена по дълг на Хедж;\n\n\r\n\t-          12.5 мил евро, дължими на компанията EFV по сметка на КТБ във връзка с финансирането на \"Ливеро\" при схемата за приватизация на \"Булгартабак\";\r\n\t-          14.5 милиона евро на “СД Дивелопмънт“, откраднати чрез престъпно решение на СГС от 2014 г. по дела, свързани с “Техноекспортстрой“\r\n\t-          Един милион лева, дължими от ФК “Левски“ на “Билдинг“ Рисорт чрез фирмата на вероятния автор на законовото недоносче – адв. Ал. Ангелов;\r\n\t-          8 милиона лева остатъчен дълг на “Промишлено строителство холдинг“, “Техноекспортстрой“ и “Сиболе Сървисиз“ към КТБ:\r\n\t-          разликата до 80 милиона лева дълг на печатницата му към \"Партнер лизинг\";\r\n\t“Така и неизплатените задължения на медийната му империя. Ако му трябва опресняване, г-н Пеевски може да прибегне към следствието и прокуратурата. Те ги притежават!“, пише Цветан Василев.\r\n\tОсновният обвиняем за източването на КТБ предлага своя редакция на законопроекта, който смята за противоконституционен. Според него трябва да се назначат три компании, които в рамките на шест месеца да оценят активите на КТБ - от фонда за гарантиране на влоговете, от необезпечените кредитори и от основния акционер. Той предлага схема, по която активите да бъдат върнати и продадени на търг, а с парите да се покрият задълженията на фирмите - собственици и на кредитори към банката.", "date": "2017.10.30", "title": "Цветан Василев обвини Пеевски, че дължи стотици млн. лв на КТБ"}
{"url": "http://www.mediapool.bg/bolnitsata-v-pazardzhik-e-pod-politseiska-ohrana-zaradi-romski-bunt-news271131.html", "text": "Пазарджишката многопрофилна болница е под засилена полицейска охрана заради инцидент от неделя вечерта, при който са се събрали над 300 роми. Напрежението е възникнало след катастрофа на пътя между селата Братаница и Ветрен дол. При удар в крайпътно дърво са загинали двама души, а един е тежко ранен. Веднага след като жертвите и пострадалият са били откарани в болницата, дворът ѝ се е изпълнил с разгневени техни близки и познати.\r\n\tСпоред директора на болницата в Пазарджик д-р Васил Вълчев ситуацията е излязла извън контрол и е имало реална опасност за живота на лекарите. Това е наложило веднага да сигнализира в полицията.\r\n\t“За две-три минути пристигат 5 полицейски коли с 25 полицая и с кучета. Не могат да овладеят ситуацията и по спешност пристига и \"Жандармерията.“ Искам да благодаря на органите на реда, които реагираха много бързо, много адекватно и бяха предотвратени всякакви усложнения, които биха могли да се получат между една огромна тълпа над 300 човека и здравните работници“, заяви Вълчев пред БНР.\r\n\tВ момента обстановката е спокойна, но болницата е под полицейска охрана. Човекът, който лежи в болницата, е охраняван също от полицай.", "date": "2017.10.30", "title": "Болницата в Пазарджик е под полицейска охрана заради ромски бунт"}
{"url": "http://www.mediapool.bg/nai-malko-7-dushi-zaginaha-pri-buryata-vrahletyala-tsentralna-evropa-news271132.html", "text": "Най-малко 7 души загинаха вследствие на бурята, връхлетяла вчера Централна Европа, прекъсвайки електроснабдяването по места и внасяйки смут в движението по магистралите и железопътните линии, съобщи Франс прес, като се позова на спасителни служби.\r\n\tГерманската полиция съобщи тази сутрин, че равносметката й вече включва три жертви. Починал е 56-годишен мъж, тежко ранен при преобръщането на яхта - корабокрушение, при което загина 48-годишна жена, а 48-годишен пътник изчезна. 63-годишен се е удавил в придошли води, които го изненадали заспал в неговия микробус.\r\n\tНаводнени са някои улици в Хамбург, Северозападна Германия, по-конкретно край рибния пазар недалеч от река Елба.\r\n\tПрекъснати са редица жп линии в северните провинции, съобщи компанията \"Дойче бан\" и прогнозира възстановяване на трафика днес следобед.\r\n\tБурята, наречена Херварт, взе две жертви и в Чехия - жена и възрастен мъж били убити от паднали дървета съответно край Требич и Жичин.\n\n\r\n\tВ Полша, недалеч от Шчечин, загина шофьор на кола, която се блъснала в паднал на пътя клон, съобщи пожарната. Друг полски автомобилист е бил убит в град Ополе от клон, паднал върху неговия автомобил.", "date": "2017.10.30", "title": "Най-малко 7 души загинаха при бурята, връхлетяла Централна Европа"}
{"url": "http://www.mediapool.bg/belgiyskite-vlasti-ne-sa-edinni-za-predostavyaneto-na-ubezhishte-na-puchdemon-news271133.html", "text": "Белгийското правителство няма единна позиция по въпроса за предоставянето на политическо убежище на отстранения каталунски премиер Карлес Пучдемон, съобщиха местни медии.\r\n\tДържавният секретар по убежището и миграцията Тео Франкен заяви вчера, че Пучдемон може да подаде молба за убежище до Белгия. Франкен уточни, че решението по молбата ще бъде взето от белгийски съд и ако има положително становище, Пучдемон ще бъде защитен от екстрадиция. Държавният секретар изрази съмнение, че в Испания Пучдемон ще бъде съден справедливо.\r\n\tПо-късно белгийският премиер Шарл Мишел призова Франкен \"да не налива масло в огъня\" и настоя за диалог между Мадрид и Барселона. Вицепремиерът Александер де Кро заяви, че коментарите на Франкен не обвързват правителството.\r\n\tМедиите цитират и позиция на водещата испанска Народна партия, според която изявленията на белгийския държавен секретар са неприемливи.\r\n\tПо-рано този месец министерството на външните работи на Испания привика белгийския посланик в Мадрид, за да протестира срещу коментар на белгийския премиер Шарл Мишел за полицейското насилие, съпътствало референдума за Каталуния. Белгийското правителство тогава бе предупредено за възможността \"двустранните отношения сериозно да пострадат\".", "date": "2017.10.30", "title": "Белгийските власти не са единни за предоставянето на убежище на Пучдемон"}
{"url": "http://www.mediapool.bg/za-prav-pat-u-nas-kompleks-poluchi-svetoven-sertifikat-za-ustoichiva-sgrada-news271135.html", "text": "За пръв път в България жилищно-търговски и офис комплекс получи сертификат у нас по BREEAM, който е най-широко използваният световен стандарт за устойчиви сгради. Това е столичният комплекс \"Сан Стефано Плаза\", който след четири години работа по оценката, проведена от екипа на МОМЕРИН, има сертификати BREEAM Excellent (Отличен) и за трите си части – жилищна, търговска и офис.\r\n\tСградата има високо ниво на енергийна ефективност, здравословна среда на обитаване, повишена екологична стойност на ландшафта и околния терен, оптимизирано управление на отпадъците, доказани екологични строителни материали и разработен наръчник за управление на сградата. Потреблението на енергия и природни ресурси е оптимизирано чрез системи за ВЕИ, преработка на отпадната топлина от хладилните камери за подгряване на топла вода, оползотворяване на дъждовните води и други. Въведена е подобрена организация на транспортните потоци и са осигурени веломеста.\r\n\tИзискванията на BREEAM–2013 са залагани за постигане още по време на строително-монтажните дейности на обекта, извършени от \"Геострой\" АД.", "date": "2017.10.30", "title": "За пръв път у нас комплекс получи световен сертификат за устойчива сграда"}
{"url": "http://www.mediapool.bg/kyurdski-zhurnalist-ubit-krai-kirkuk-news271137.html", "text": "Кюрдският журналист Аркан Шариф, работил за телевизионния канал \"Кюрдистан\", настроен положително към президента на кюрдския автономен регион в Ирак Масуд Барзани, бе убит в жилището си в оспорваната провинция Киркук, предаде Франс прес, като цитира източник от силите за сигурност.\r\n\t \r\n\tШариф е бил намушкан смъртоносно с хладно оръжие към 2.30 ч. (1.30 ч. българско време) в жилището си в село Хор Си, на 45 км южно от град Киркук. Четирима въоръжени мъже влезли в дома му и един от тях му нанесъл пет смъртоносни удара с нож, докато семейството му било затворено в друга стая.\r\n\t \r\n\t54-годишният Шариф е бил баща на три деца.\r\n\t \r\n\tТелевизия \"Кюрдистан\" е настроена положително към Масуд Барзани. Смятан за баща на автономията на Иракски Кюрдистан, вчера Барзани обяви, че няма да остане президент след 1 ноември.\r\n\t \r\n\tОпитът му да издейства независимост на кюрдския автономен регион в Ирак доведе до загубата на почти всички територии, за които кюрдите спорят с Багдад, включително богатата на петрол провинция Киркук. След загубата й кюрдите обвиниха предимно шиитските паравоенни формирования \"Ал Хашд аш Шааби\" в изнудване на мирни кюрдски граждани.", "date": "2017.10.30", "title": "Кюрдски журналист убит край Киркук"}
{"url": "http://www.mediapool.bg/hodorkovski-prizova-horata-v-rusiya-da-boikotirat-prezidentskite-izbori-news271138.html", "text": "Критикът на Кремъл Михаил Ходорковски започва серия от предавания по своя канал в ЮТюб и още в първото прикани масите да бойкотират президентските избори в Русия през март, пише \"Независимая газета\".\r\n\t \r\n\tБившият руски олигарх вижда в изборната кампания по-скоро политическа игра, отколкото нещо реално, затова няма намерение да финансира кандидати на опозицията - нито телевизионната звезда Ксения Собчак, при все че тя подкрепи идеята му за парламентарна република, нито бореца с корупцията Алексей Навални. Присъда за злоупотреби впрочем затваря за Навални пътя към изборите, но ако все пак бъде регистриран, Ходорковски ще му връчи 1 милион долара, стига да спечели конкурса \"Вместо Путин\", отбелязва вестникът.\r\n\t \r\n\tХодорковски не дава на руската опозиция пари за кампанията, защото наистина не вижда смисъл, обяснява политологът Ростислав Туровски. След като Навални няма да участва в изборите, живеещият в изгнание бивш петролен магнат \"няма фаворит, а обещанието за един милион долара е просто речева фигура\".\r\n\t \r\n\tСпоред аналитика за Ходорковски са по-важни собствената му публична дейност и шансовете да запази мястото си в политическия дневен ред. \"Независимо дали се готви за изборния цикъл 2021-2024 г. или не, при всяко положение кампанията за 2018 не е негова. Задачата му е да търси политически съюзници за в бъдеще\", смята Туровски.\r\n\t \r\n\tОнлайн списанието \"Експерт\" обширно коментира президентската кандидатура на Ксения Собчак. Чий кандидат е телевизионната водеща? На руската младеж? На буржоазията? На либералите? На западно ориентирания елит?\r\n\t \n\n\r\n\tКойто и да е автор на този проект, включването на Собчак в надпреварата излезе много успешна стъпка, която едва за седмица видимо промени политическия пейзаж и накара играчите да си разкрият картите. Опонентите на Кремъл излизат от сянката твърде бързо, но самият Кремъл упорито продължава паузата - днешният президент Владимир Путин още не е заявил официално дали ще се бори за нов мандат, посочва изданието.\r\n\t \r\n\tНаблюдателят Алексей Зудин не е склонен да вижда в Ксения Собчак \"единствено проект на Кремъл\". \"Самата идея може да идва оттам, но в политиката, стъпи ли един играч на полето, всички започват да го използват, както впрочем и той използва всички\", казва той.\r\n\t \r\n\tОбещала по-рано \"с първия си знаков указ\" като президент на Русия да махне тялото на Владимир Ленин от мавзолея на Червения площад, Собчак заяви в Инстаграм, че Йосиф Сталин е изградил в страната система, в която \"властта не принадлежи на народа, нито дори на някакви елити, а просто на специалните служби\", информира \"Вести\".\r\n\t \r\n\t\"Тепърва предстои да разбием тая система\", цитира електронният вестник журналистката, която се представя за кандидат \"против всички\" - графа, която руските власти изличиха от изборните бюлетини.", "date": "2017.10.30", "title": "Ходорковски призова хората в Русия да бойкотират президентските избори"}
{"url": "http://www.mediapool.bg/sto-godini-sled-oktomvriyskata-revolyutsiya-rusnatsite-mechtayat-za-vrashtane-na-monarhiyata-news271147.html", "text": "Прадедите на Михаил Устинов са били разстреляни през 1917 г., защото подкрепяли царя. Сто години по-късно техният потомък живее в московско предградие и мечтае за завръщане на монархията.\r\n\t\"Руснаците са монархисти по душа, нищо че Съветите се опитаха да ги отклонят от правия път\", уверява Устинов, самопровъзгласил се за говорител на монархистките среди в Москва.\r\n\t \r\n\tСлед разпадането на Съветския съюз през 1991 г. 68-годишният мъж облича всеки ден \"в чест на царя\" униформа, наподобяваща мундирите на Бялата армия, останала вярна на Николай Втори и водела битки с болшевиките от 1917 до 1922 г.\r\n\t \n\n\r\n\tУбит от болшевиките през 1918 г., последният цар бе реабилитиран след рухването на СССР. Останките му бяха погребани през 1998 г. в Санкт Петербург, някога столица на империята, заедно с тези на други членове на неговото семейство. На церемонията присъства президентът Борис Елцин.\r\n\t \r\n\tПрез 2000 г. монархът бе канонизиран от Руската православна църква като мъченик не заради ролята му като последен цар, а защото се \"примирил със смъртта\" през седмиците преди екзекуцията.\r\n\t\"Искам да умра с униформата си, провъзгласявайки любовта си към царя, както са сторили дядо ми, прадядо ми и целият ми род\", заявява Устинов, изгубил близо двайсет души от семейството си по време на революцията от 1917 г., която нарича държавен преврат.\r\n\t \r\n\tДвайсет и осем на сто от хората в Русия са \"за\" или \"не са против\" връщане на монархията в страната, сочи анкета на института ВЦИОМ от март т. г. Те, разбира се, са малцинство, но се увеличават - през 2006 г. са били 22 процента.\r\n\t \r\n\tДелът на хората с такава нагласа е по-голям сред младежта: 33 на сто в интервала между 18 и 24 години, 35 на сто от участниците между 25 и 34 години.\r\n\t\"Очевидно е, че \"съветските\" поколения са далеч по-враждебни към тази идея от младите, които допускат монархията като система за управление\", отбелязва социологът Степан Лвов, ръководел допитването: \"Съветската ваксина май не действа при тях\".\r\n\t \r\n\tМладите жители на Русия - продължава той, - не свързват вече монархията с липса на свобода и демокрация, \"тя дори ги привлича със своята разумност и ефективност\".\r\n\t \r\n\t\r\n\t \r\n\tРоден при сгромолясването на СССР, Павел Марков е сред младите руснаци, които виждат в монархията, по думите му, \"по-адекватна и уравновесена система\" от демокрацията.\r\n\t \r\n\t\"Демокрацията е неподходяща за руснаците, манталитетът ни изисква авторитарна и централизирана власт\", уверява младият преподавател по история в Нижни Новгород, на 400 км източно от Москва.\r\n\t\"С конституционна монархия ще може да затвърдим традиционните си ценности, за да вдъхнем нови сили и жизненост в населението\", твърди той и добавя, че монархическата нагласа е неделима част от православната вяра, преобладаваща в Русия.\r\n\t \r\n\tЗа 22-годишната Елена Мелникова, студентка по специалност реставрация на икони, съмнения няма: Владимир Путин вече е цар, той действа като цар\", заявява тя. В евентуалното връщане на монархията тя вижда връщане \"към същинските руски ценности\".\r\n\t \r\n\t\r\n\t \r\n\tЦарската титла \"не ми приляга\", заяви Владимир Путин през 2015 г.\r\n\t \r\n\tСближавайки се с православната църква, канонизирала царя, Кремъл обаче се вгражда в приемствеността на монарха. В името на националното единство и гордост властта претендира днес и за царското, и за съветското наследство.\r\n\t \r\n\tЛичността на Николай Втори и евентуалното връщане на монархията не са сред темите, вълнуващи политическите среди в Русия - с едно съществено изключение: прокремълската депутатка Наталия Поклонская, бивш прокурор на Крим, която афишира открито преданост към последния цар.\r\n\t \r\n\tПо думите на Степан Лвов монархията привлича някои, главно защото \"хората предпочитат реда и предсказуемостта\", а са добили и \"романтична\" представа за царизма.\r\n\t \r\n\t\"Връщането на монархията остава нежелано от мнозинството и малко вероятно\", признава обаче той.\r\n\t \r\n\tФигурата на Николай Втори и до днес е предмет на дебати и полемика в Русия. Филмът \"Матилда\", разказващ за негов роман с балерина, разгневи редица ултраортодоксални групи, подкрепени от Поклонская.\r\n\t \r\n\t\"Този филм оскърбява чувствата на руснаците, за които царят е все едно баща\", отсича пред АФП водачът на сдружението \"Сорок сороков\", представящо се за православно, Андрей Кормухин, от чиято тениска гледа образът на Николай Втори. \r\n\t \r\n\tВ апартамента си Михаил Устинов запява песен в чест на последния руски самодържец. \"Чакам връщането на царя, както някои очакват Месията\", споделя той.", "date": "2017.10.30", "title": "Сто години след Октомврийската революция  руснаците мечтаят за връщане на монархията"}
{"url": "http://www.mediapool.bg/kevin-speisi-se-izvini-na-aktyor-koito-go-obvini-v-opit-za-seksualno-sablaznyavane-predi-30-godini-news271151.html", "text": "Холивудската звезда Кевин Спейси поднесе извинение, след като бе обвинени, че преди години е отправил сексуални намеци на 14-годишен актьор.\r\n\tАмериканският актьор Антъни Рап, известен с ролята си на лейтенант Стаметс в сериала \"Стар трек: Дискавъри\", разказа как Кевин Спейси се опитал да го съблазни сексуално.\r\n\tВ интервю пред \"Бъзфийд\" Рап твърди, че през 1986 г., когато той бил на 14 години, 26-годишният тогава Кевин Спейси го поканил на парти в дома си. Всичко се случило, когато гостите си тръгнали и домакинът вече изглеждал пиян.\r\n\t\"Честно казано, не мога да си спомня...но ако съм се държал по този начин, както го описва той, му дължа най-искрено извинение\", заяви Кевин Спейси, който в момента е на 58 години.\r\n\tТой също така направи разкрития за личния си живот, казвайки, че е имал отношения както с жени, така и с мъже и сега живее като гей.\n\n\r\n\tАнтъни Рап твърди, че решил сега да сподели случая заради избухналия скандал с продуцента Харви Уайнстийн, който бе обвинен от над 50 жени както в сексуални посегателства, така и в изнасилване. Уайнстийн отрича всички обвинения. Ужасяващите разкрития обаче предизвикаха дебат за непристойното поведение на хората в развлекателната индустрия и извън нея и насърчиха мнозина да споделят собствените си преживявания.\r\n\t \r\n\r\n\t \r\n\t \r\n\tВ последния си туит Антъни Рап казва, че това е всичко, което е искал да каже за случилото се с него и че засега няма да коментира нищо повече.\r\n\t46-годишният вече актьор разказва в интервюто пред \"Бъзфийд\", че е седял на ръба на легло след партито в апартамента на Спейси през 1986 г., когато той влязъл в спалнята.\r\n\t\"Той ме хвана както младоженец пренася булката през прага\", разказва Рап, който притеснено започнал да се пита какво става и \"тогава той легна върху мен\".\r\n\t\"Той се опита да ме съблазни\", спомня си Рап, който обаче успял да избяга в банята, преди Спейси да излезе от стаята.\r\n\tКъм онзи момент Рап вече се е изявил с роля в Бродуейска продукция, след което получава редица роли в театъра, телевизията и филми.\r\n\t\"Аз съм в ужас от тази история. Честно казано, не помня за тази среща, която се е случила преди 30 години. Но ако съм се държал така, както описва той, аз му поднасям искрено извинение за своето неподобаващо пиянско поведение\", написа Кевин Спейси в Туитър.\r\n\tАктьорът, който е двукратен носител на \"Оскар\" и бивш артистичен директор на лондонския театър Old Vic, допълва, че съжалява много за това, че на Рап му се е наложило да живее с тези преживявания през всичките тези години.\r\n\tИсторията на Рап ме окуражи да се обърна към други неща в моя живот, написа Спейси в Туитър. \"През живота си съм се влюбвал и в мъже, и в жени. Обичал съм и съм имал романтични връзки с мъже и сега избирам да живея живота на мъж гей. Искам да се справя с това честно и открито и започвам, разглеждайки собственото си поведение\", допълва той.\r\n\tВ отговор на въпрос защо, когато е бил запитан през 2010 г., не е признал, че е хомосексуален, той отговаря пред \"Дейли Бийст\": \"Хората имат различни причини за начина, по който живеят живота си. Това просто е линия, която аз никога не съм преминавал и няма да премина\".", "date": "2017.10.30", "title": "Кевин Спейси се извини на актьор, който го обвини в опит за сексуално съблазняване преди 30 години"}
{"url": "http://www.mediapool.bg/v-sofiya-tragva-otdavane-na-elektromobili-pod-naem-news271148.html", "text": "Услуга за ползване на електромобил под наем тръгва в София. Резервирането на електрическото превозно средство ще става през мобилно приложение, наречено Spark. С негова помощ желаещите да наемат електромобил ще могат да намерят най-близкото до тях свободно е-возило и да го резервират за нужното им време. Това съобщиха от компанията \"Райд Шеър България\", която предоставя новата услуга на пазара.\r\n\tАвтомобилите са разположени на ключови места в централна градска част, като наемането и освобождаването им може да бъде извършено в синя и зелена зона, където паркират напълно безплатно, или на други специално обособени места, посочени на картата в мобилното приложение.\r\n\tУслугата стартира с 25 електромобила, а амбицията на компанията е да ги увеличи двойно до половин година.\r\n\tНаемът на електромобил може да варира от няколко минути до няколко дни в зависимост от нуждите на клиентите. Цената се определя на минута, като първите 12 минути са включени в първоначалната такса от 3.48 лв., а всяка следваща минута се таксува по 0.29 лв. Цената за наем на електромобил за 24 часа е фиксирана на 57 лв и не може да бъде надвишена.\r\n\t\"Горди сме, че успяхме да подготвим иновативна услуга, която да е в полза едновременно на клиентите ни, градската среда, трафика в София и да е с нулеви вредни емисии.\" Това казва изпълнителният директор на компанията Стефан Спасов в прессъобщение до медиите.\n\n\r\n\tСпоред него това е решение за хората, които не искат да ползват личния си автомобил в града и да плащат такси за синя и зелена зона, но в същото време търсят ефективен и екологичен начин на предвижване в столицата.\r\n\tУслугата е подходящ инструмент и за управление на разходите при компании, които искат да предоставят служебен автомобил на служителите си, но без да поддържат автопарк и да инвестират в собствени автомобили, посочва Спасов.\r\n\tЗа електромобилите синя и зелена зона на София са безплатни. Мярката на Столична община има за цел да насърчи използването на екологичните возила.\r\n\tПлатформата за споделяне на електромобили Spark е дело на компанията \"Райд Шеър България\" АД. Дружеството е учредено в края на септември 2017 г. с капитал от 390 хил. лв. С равни дялове в него са \"еМобилити Интернешънъл\" и \"УАБ Райд Шеър\" от Литва.\r\n\t\"еМобилити Интернешънъл\" е компания специализирана в изграждане и управление на инфраструктура от зарядни станции за електромобили и гъвкави схеми за краткосрочно и дългосрочно наемане на електромобили. Дружеството се представлява от Стефан Владимиров Спасов и Константин Василев Ненов.\r\n\tЛитовската компания пък предлага вече услугата за споделена мобилност с електромобили във Вилнюс. Компанията е собственост на Инета Дагилиене и Нериус Дагилис.\r\n\tСтратегически партньор на Spark е компанията \"Порше БГ\", която доставя автомобилите \"VW e-up!\"", "date": "2017.10.30", "title": "В София тръгва отдаване на електромобили под наем"}
{"url": "http://www.mediapool.bg/donald-tramp-e-iskal-da-se-sreshtne-s-iranskiya-prezident-no-poluchil-otkaz-news271140.html", "text": "Американският президент Доналд Тръмп е искал да се срещне с иранския си колега Хасан Рохани по време на Общото събрание на ООН миналия месец, но получил отказ според иранското външно министерство, цитирано агенция Тансим, предаде ДПА.\r\n\t \r\n\t\"Американската страна предложи среща между двамата, което обаче бе отказано от президента Рохани\", каза говорителят Бахрам Гасеми.\r\n\t \r\n\tПо-рано този месец Тръмп заяви, че няма да удостовери ключовото споразумение от 2015 г. между ислямската република и световните сили, което премахна санкции срещу Иран в замяна на ограничаване на иранската ядрена програма.\r\n\t \r\n\tТой заплаши, че ще се оттегли от сделката, ако американският конгрес или американските съюзници не се споразумеят за по-строги ограничения.", "date": "2017.10.30", "title": "Доналд Тръмп е искал да се срещне с иранския президент, но получил отказ"}
{"url": "http://www.mediapool.bg/uizear-uvelichi-razmera-na-bezplatniya-bagazh-news271150.html", "text": "Нискотарифна авиокомпания \"Уизеър\" въведе новата си политика за кабинен багаж, която позволява на всички пътници да пътуват с един по-голям ръчен багаж безплатно, съобщиха от унгарската компания.\r\n\tОт неделя пътниците вече имат автоматично право да пътуват с един ръчен багаж с максимални размери 55x40x23см и максимално тегло от 10 кг, който се покрива от цената на купения самолетен билет.\r\n\tПътниците могат да качват на борда на самолета безмитни стоки, купени на летището след премината проверка за сигурност.\r\n\tЗа клиентите, заинтересовани от възможностите за още по-голям кабинен багаж, е налице услугата WIZZ Priority. Тя позволява на пътниците да носят допълнителна малка чанта на борда с максимални размери 40x30x18cm, която могат да поставят под седалката. Услугата гарантира, че техният безплатен ръчен багаж (55х40х23см) ще бъде поставен в кабината.\r\n\tWIZZ Priority също така позволява на пътниците да не се редят на опашката при качване на борда, а да бъдат сред първите, които ще вляза в самолета.\n\n\r\n\tУслугата WIZZ Priority е валидна също за пътниците, закупили WIZZ Go, WIZZ Plus и WIZZ Privilege Pass.\r\n\t\"Уизеър\" е най-голямата нискотарифна авиокомпания в Централна и Източна Европа. Тя обслужва флотилия от 86 самолета Airbus и предлага над 500 маршрути от 28 бази, свързващи 144 дестинации в 43 страни.\r\n\tЗа последната година услугите на авиокомпанията са били ползвани от 23.8 милиона пътници (за финансовата година приключваща на 31 март 2017 г.), посочват от компанията. Компанията е листвана на Лондонската стокова борса.\r\n\tУнгарският нискотарифен превозвач стъпи на българския пазар през септември 2005 г. От тогава досега е превозила над 10 милиона пътници от и до трите български летища - София, Варна и Бургас. Авикомпанията предлага полети до 42 дестинации. \"Уизеър\" има осем самолета в България, от които седем в София и един на летище \"Варна\". Екипажът й е от 300 служители. За първите девет месеца на тази година над 1.8 млн. пътници са пътували от и до България, което е ръст с 41 на сто спрямо година по-рано.", "date": "2017.10.30", "title": "\"Уизеър\" увеличи размера на безплатния багаж"}
{"url": "http://www.mediapool.bg/glavniyat-arhitekt-na-sofiya-obvini-kmeta-na-mladost-v-reket-na-investitorite-news271139.html", "text": "Аз нямам проблем с районния кмет на \"Младост\". Проблем с нея имат всички инвеститори и строители, които вложиха парите си в района. Така главният архитект на София Здравко Здравков коментира , изготвени от администрацията и внесени в парламента от депутати от ГЕРБ.\r\n\tГлавният архитект на практика обвини Иванчева в рекет на инвеститорите, тъй като документите им се бавели необосновано дълго от районната администрация. \"Папки стоят и прашасват по 3 - 4 месеца. Ако искате да рекетирате инвеститорите, кажете си го в прав текст\", добави Здравков.\r\n\tВ края на миналата седмица Иванчева обяви в писмо до медиите, че измененията ва закона за устройство на Столичната община не са консултирани с нея, въпреки че в мотивите към тях се посочвало, че има становища от всички районни кметове. Освен това обяви, че планираната зона за високо строителство край бул. \"Цариградско шосе\" ще доведе до застрояване на озеленени в момента части от район \"Младост\" и ще затрудни трафика.\r\n\tВ понеделник Здравков обясни, че коментарът по забележките на Иванчева е излишен, тъй като законопроектът и бил подложен на публично обсъждане преди да бъде внесен и е бил представян на няколко пъти. Той препоръча на районният кмет да чете повече. \"Трудно е да правя коментар , защото не мога да чета всички глупости, които пише във Фейсбук\", коментира Здравков.\r\n\tС избирането си Иванчева обяви, че ще се бори срещу застрояването на \"Младост\", включително като спре издаването на разрешения за строеж за конфликтни части от района. Преди да бъде избрана за кмет тя беше начело на граждански протести срещу строежи в зелените площи. На предсрочните избори за районен кмет тя . Още от началото на мандата си Иванчева и администрацията на Столична община са в обтегнати отношения.", "date": "2017.10.30", "title": "Главният архитект на София обвини кмета на \"Младост\" в рекет на инвеститорите"}
{"url": "http://www.mediapool.bg/golemi-pozhari-bushuvat-v-severozapadna-italiya-news271142.html", "text": "Над 200 италиански пожарникари се бореха вчера с около 15 горски пожара в областите Пиемонте и Ломбардия, съобщиха спасителните служби, цитирани от Франс прес.\r\n\t \r\n\tНай-засегнатата зона е долината Суза, където пламъците, раздухвани от силни ветрове, се приближават към жилищни зони. Около 200 души бяха евакуирани снощи от старчески дом, а част от магистралата, водеща към тунела Фрежус, бе затворена.\r\n\t \r\n\tСпоред италиански медии около 1000 е общият брой на хората, напуснали домовете си заради пожарите в региона през последната седмица.\r\n\t \r\n\tСпоред основния земеделски синдикат тази година при горски пожари са изгорели 140 000 хектара гори в Италия, три пъти повече от изгорялата площ през 2016 година. Една от основните причини за това са рекордно малките количества валежи през последните месеци.", "date": "2017.10.30", "title": "Големи пожари бушуват в Северозападна Италия"}
{"url": "http://www.mediapool.bg/bulgaria-e-nai-golemiyat-proizvoditel-na-tikvi-v-es-news271149.html", "text": "България е най-големият производител на тикви в Европейския съюз. Това показва статистика на Евростат, разпространена ден преди Хелоуин.\r\n\tБлизо 12 000 хектара са заети с отглеждането на тикви у нас, а през 2016 г. са произведени 133 000 тона. За сравнение година по-рано реколтата е била едва 25 000 тона.\r\n\tАко в статистиката се включат и страни, за които Евростат събира данни, но не са част от ЕС, първото място се полага на Турция със 138 000 тона.\r\n\tНа второ място от страните в ЕС се нарежда Испания с 97 000 тона реколта от тикви за година. Следват Франция, Германия и Португалия.", "date": "2017.10.30", "title": "България е най-големият производител на тикви в ЕС"}
{"url": "http://www.mediapool.bg/boiko-borisov-obeshta-da-opravi-i-spartak-varna-news271152.html", "text": "Премиерът Бойко Борисов обеща да реши проблема на още един футболен отбор – \"Спартак\" (Варна). Това съобщиха в понеделник във Фейсбук феновете на тима след проведена среща с министър-председателя.\r\n\t \r\n\t\"Среща в министерски съвет! Г-н Бойко Борисов реши проблема! Имотите на клуба, цялата клубна база, стадион \"Спартак\" и всички прилежащи площи (паркинги, кортовете, игрищата, залата) се връщат в общината и след това се преотдават на клуба! Започва проект за стадиона, ремонт, тревно покритие, седалки, зала, съблекални! Говори се и за осветление!!! След 11 години жестока борба, битка и опити за убийството на клуба ни, Спартак е жив!!!! Спартак (Варна) е жив, вдига се на крака и вярваме, че светлото бъдеще е пред нас и клуба ни!!!\", гласи съобщението на феновете, които водят борба за оцеляването на един от най-старите отбори в страната вече почти десет години.\r\n\t \r\n\tНа срещата с Бойко Борисов в Министерския съвет са участвали фенове на отбора, бившият  на \"Спартак\" Николай Ишков, спортният министър Красен Кралев и бивши играчи на клуба.\n\n\r\n\t \r\n\tКризата в клуба започва още в края на 1990-те години, когато собственик е точно Николай Ишков. Въпреки че \"Спартак\" се представя много добре в първенството и продава изгодно редица играчи, клубът задлъжнява тежко и навлиза в криза. Следва продажбата на отбора, а през 2005 г. \"Спартак\" се оказва в ръцете на местния бизнесмен Живко Великов (собственик на автокъщата \"Барет ауто\"). Зад тази сделка обаче стоеше общинският съветник на ДПС Иван Славков, който по-късно бе съден като наркобос.\r\n\t \r\n\tОбщината, която до този момент е собственик на стадиона на отбора, решава да апортира целия комплекс в смесеното дружество \"Спортен комплекс Спартак\" АД. Непаричната вноска на общината е 3.2 млн. лв. На толкова са оценени 120 дка в разширения център на града в пика на цените на недвижимите имоти в страната. Феновете и досега окачествяват това решение като кражбата на века в града, въпреки сериозната конкуренция от други сделки. Въпреки огромният апорт общината има миноритарен дял в дружеството, защото вноската на \"Барет ауто\" е 4.6 млн. лв. Така фирмата на Иван Славков и Живко Великов получава пълен контрол върху терените.\r\n\t \r\n\tПрез 2008 година се случва шумна полицейска акция в автокъщата, помещаваща се на стадион \"Спартак\". Иван Славков е арестуван, бизнесът му се оказва блокиран, а \"Спартак\" (Варна) без издръжка. Тогава се появява \"Инжстрой\", който купува целия спортен комплекс от Живко Великов. Общината няма думата, защото притежава миноритарен дял в смесеното дружество \"Спортен комплекс Спартак\".\r\n\t \r\n\tРезултатът от всичко това е, че за осем години стадион \"Спартак\" се превръща в руина, а клубът фалира. Община Варна не прави нищо, за да защити огромния си имот, въпреки че може. В учредителния документ на \"Спортен комплекс \"Спартак\" е изрично записано, че дружеството се занимава с \"организиране и провеждане на спортни събития и мероприятия\". От години обаче то не се занимава с това, а общината не използва възможностите за прекратяване на дружеството.\r\n\t \r\n\tФеновете подозират, че фалирането на клуба и занемаряването на стадиона цели унищожаване на спортното съоръжение и застрояването му с жилищни и търговски постройки.\r\n\t \r\n\tКампанията на привържениците на клуба стана изключително активна през последните няколко месеца. Една от причините е, че през 2018 година клубът трябва да отпразнува своята стогодишнина. Положението обаче е незавидно. С името \"Спартак\" (Варна) в момента съществуват два отбора, които бяха сформирани след фалита на оригиналното дружество. От тези два отбора активен е само един и той се намира на последно място в Североизточната \"В\" група. Мачовете се играят на спортен комплекс \"Локомотив\", който преди години бе базата на детските и юношеските отбори на \"Спартак\". Този комплекс е добър за тренировъчна база, но не предлага условия за професионален футбол.\r\n\t \r\n\tСлед натиска на феновете през миналата седмица \"Инжстрой Холдинг” АД обяви, че предлага на Община Варна да си върне стадион “Спартак” и прилежащите му спортни съоръжения. От дружеството декларират, че са готови на \"спешни действия с цел решаване на проблема, независимо от финансовите негативи\", които може да получат. Фирмата припомни, че е предложила на общината да си върне стадиона и през 2014 година, но тогава не е бил получен отговор.\r\n\t \r\n\tСега Бойко Борисов е гарантирал, че общината ще си прибера стадиона и той ще бъде даден отново на футболния клуб. Спартак (Варна) е основан през 1918 година под името \"Шипченски сокол\". Шампион е на страната през 1932 година. Тоталитарната власт преименува отбора на \"Спартак\", което е взаимствано от имената на редица отбори в тогавашния СССР.\r\n\t \r\n\tТова не е първата намеса на Борисов в делата на футбола. По неговата инициатива държавният ТЕЦ \"Марица Изток 2\" взе \"Берое\" (Стара Загора) и така спаси тима от фалит. Той накара бизнесмена Веселин Марешки да издържа \"Локомотив\" (Пловдив). С държавни пари бе построена трибуна \"Моци\" на стадиона на \"Лудогорец\" (Разград), който е собственост на Кирил Домусчиев.\r\n\t \r\n\tСледата на Домусчиев може да се открие и в казуса със \"Спартак\". От няколко години насам упорито се говори, че шефът на КРИБ има интерес към варненския клуб заради възможността там да се обиграват юношите на \"Лудогорец\". Преди това обаче някой трябва да оправи батака с базата на \"Спартак\".", "date": "2017.10.30", "title": "Бойко Борисов обеща да оправи и \"Спартак\" (Варна)"}
{"url": "http://www.mediapool.bg/ot-dogodina-zhenite-v-sauditska-arabiya-dopusnati-i-na-nyakoi-sportni-sabitiya-news271144.html", "text": "Саудитска Арабия ще разреши жени да посещават спортни събития на три стадиона от началото на 2018 г., предаде Франс прес.\r\n\t \r\n\t\"Начало на подготовката на три стадиона - в Рияд, Джеда и Дамам - да посрещат семейства от началото на 2018 г.\", обяви в \"Туитър\" Генералната служба по спорта.\r\n\t \r\n\tДосега на жените не бяха допускани до стадионите заради правилото представителите на двата пола да не бъдат заедно на обществени места.\r\n\t \r\n\tЗаливната монархия неотдавна започна да смекчава ограниченията, наложени на жените. През септември крал Салман даде право на саудитките да започнат да шофират от юни 2018 г.", "date": "2017.10.30", "title": "От догодина жените в Саудитска Арабия допуснати и на някои спортни събития"}
{"url": "http://www.mediapool.bg/sashtestveni-prokurorski-narusheniya-v-deloto-za-sdelkata-s-aktsiite-na-evn-news271145.html", "text": "Съдът откри съществени нарушения на прокуратурата в обвинителния акт за щетите от сделката с държавния пакет акции в електроразпределителното и електроснабдителното дружества на ЕВН срещу бившите министри на енергетиката Трайчо Трайков, на финансите Симеон Дянков, издателя и бизнесмен Иво Прокопиев и шефове в посредника по борсовата продажба \"Булброкърс\" Петър Василев, Любомир Евстатиев и Радослав Рачев. Делото е прекратено и върнато за отстраняване на нередностите,  (СГС) в понеделник.\r\n\tТака след доработка, най-вероятно то ще влезе в специализирания съд за делата, свързани с корупцията на високите етажи на властта, какъвто се счита, че е казусът и продажбата на остатъчния пакет акции на държавата в двете дружества на ЕВН, за която държавното обвинение твърди, че е станала на изкуствено ниска цена. Този ход бе очакван.\r\n\tДелото, провокирано по сигнал на бившия шеф на Комисията за финансов надзор и днешен шеф на държавната Бонка за развитие Стефан Мавродиев 2017 г. по искане на Радослав Рачев, тъй като от образуването на делото срещу него изминаха 2 години.\r\n\tСпоред прокуратурата борсовата сделка през 2011 г., сключена на цена от близо 90 млн. лв. за 33 на сто от двете дружества с мажоритарен акционер ЕВН е ощетила държавата с 20 829 200 лева. Разследващите твърдят, че тя е сключена при компрометирана процедура, режисирана предварително от Трайков. Точната формулировка на обвинението обаче така е не бе съобщена. През януари Арнаудова обяви, че според колегите й поръчката е била манипулируема, тъй като е проведена при затворен аукцион от Софийската фондова борса, чийто сървър не бил защитен.\r\n\tСигналът за сделката бе подаден до прокуратурата през 2013 г. от Мавродиев, който дълго време водеше война с съиздателя на \"Икономедия\" Иво Прокопиев, който е собственик на \"Булброкърс\" чрез дружествата му \"Алфа финанс холдинг\" АД и \"Финансиа груп\".\n\n\r\n\tСъдия Костадинка Костадинова е прекратила съдебното производство и изпратила делото на Софийската градска прокуратура (СГП) да отстрани нередностите по делото, които са ограничили процесуални права на обвиняемите.\r\n\t\r\n\tВ обвинителния акт не са описани конкретни факти, че Рачев, Евстатиев и Василев са действали в съучастие. Посоченият от прокуратурата общ престъпен резултат относно обвиняемия Рачев не съответства на сбора от сумите по отделните деяния. На практика остава неясен механизмът, по който СГП е направила изводите си относно конкретния размер на общия престъпен резултат, причинен от Рачев, посочват от СГС .\r\n\t27.674 млн. лв. Проблемът е, че прокуратурата изчислява тази сума като сбор от четири отделни престъпни деяния, като всяко едно от тях е довело до различна щета. Сборът на четирите суми не прави 27.674 млн. лв, а е за три хиляди лева по-малко.\r\n\t \r\n\t\"На практика остава неясен механизма, по който градската прокуратура е направила изводите си относно конкретния размер на общия престъпен резултат, причинен от Рачев\", пише в разпореждането на съда.\r\n\t \r\n\tРадослав Рачев бе първият с повдигнато обвинение за сделката с акциите в ЕВН в края на 2015 година. Той е подал молба до съда за ускоряване на разследването, защото са минали повече от две години от началото на разследването срещу него. Поради това съдът дава срок от един месец на прокуратурата да отстрани нарушенията по неговия случай и да внесе делото за разглеждане. Това означава, че делото най-вероятно ще бъде разделено, освен ако прокуратурата не успее да отстрани всички процесуални нарушения.\r\n\t \r\n\tСофийският градски съд констатира и липса на конкретика на обвиненията срещу бившия енергиен министър Трайчо Трайков. Според съставът на СГС няма доказателства, че той е бил запознат с действията на органите на Агенцията за приватизационен и следприватизационен контрол, с анализа на инвестиционния посредник за определяне на стойността на предложените за продажба акции до даденото от него разрешение за извършване на разпоредителни сделки с акциите.\r\n\t \r\n\tПрокуратурата не е описала какво точно се е очаквало от Трайков, за да се каже, че държавният интерес е защитен. Проблемът е сериозен, защото прокуратурата е объркала смятането на нанесените на държавата вреди.\r\n\t \r\n\t\"Как се формират (вредите), дали това е сумата от 20 829 200 лева, представляващи занижена стойност на първоначалната и минимална цена на 33 % държавен дял от капитала на \"ЕВН България Електроразпределение\" АД за целите на приватизация чрез метода на публично предлагане, или сумата от 6 842 422.60 лв. или сумата от 31 639 704 лв., от кого са причинени, как и с кое изпълнително деяние и кои факти формират извод за това\", пише съдия Костадинова.\r\n\t \r\n\tВ разпореждането на съда пише, че няма посочени факти, че Иво Прокопиев и бившият финансов министър Симеон Дянков са действали с цел да набавят изгода за \"Булброкърс\". Компанията е част от групата на \"Алфа финанс холдинг\" АД с представляващ и член на съвета на директорите Иво Прокопиев.\r\n\t \r\n\tОсвен това прокуратурата не е посочила ясно причинените вредни за държавата последици от действията на Прокопиев и Дянков - нито как се формират, нито от кого са причинени.\r\n\tСъдът посочва, че липсва конкретно и ясно отразяване как Дянков е разпоредил на тогавашния шеф на агенцията за приватизация Емил Караниколов продажбата на акциите.\r\n\t \r\n\t\"Липсва описание на конкретни данни, сочещи, че обвиняемите Дянков и Прокопиев са действали в съучастие. Липсва конкретизация как поведението на помагача Прокопиев стои в причинна връзка с настъпването на резултата от поведението на извършителя Дянков, в т.ч. бил ли обвързващ за Министерския съвет\", пише съдът.\r\n\t \r\n\tРазпореждането подлежи на обжалване и протестиране в 7 срок от съобщаването му.", "date": "2017.10.30", "title": "Съществени прокурорски нарушения в делото за сделката с акциите на ЕВН"}
{"url": "http://www.mediapool.bg/uchastnitsite-v-koalitsionnite-pregovori-v-germaniya-opitvat-da-izgladyat-razlichiyata-si-news271141.html", "text": "Представители на партиите, които преговарят за съставянето на правителствена коалиция в Германия, се събраха снощи в Берлин, само няколко дни след като отложиха преговорите си заради разногласия по темата бежанци, съобщи ДПА.\r\n\t \r\n\tНе е ясно какво точно е било обсъждано на продължилата близо три часа среща между представители на Християндемократическия съюз на канцлера Ангела Меркел, Християнсоциалния съюз (ХСС), Свободната демократическа партия и на \"Съюз 90/Зелени \".\r\n\tНа срещата им в четвъртък те не можаха да се споразумеят за бежанската политика. Консервативният ХСС си държи на искането за таван на броя на бежанците, влизащи в Германия, докато зелените искат бежанците да имат правото да доведат семействата си в Германия, разказаха пред ДПА участвали в разговорите.\r\n\t \r\n\tДнес малка група преговарящи планират да обсъдят образованието, цифровото развитие, трудовите въпроси, пенсиите и здравеопазването. Следобед по-голям контингент от над 50 души ще се съберат да обсъдят постигнатия досега напредък в коалиционните преговори.", "date": "2017.10.30", "title": "Участниците в коалиционните преговори в Германия опитват да изгладят различията си"}
{"url": "http://www.mediapool.bg/konfrontatsiyata-nanasya-samo-porazheniya-varhu-ispanskata-i-katalunskata-ikonomika-news271160.html", "text": "Ако малкият каталунски град Сорт е един от най-известните в Испания, Ксавиер Габриел може да твърди, че е допринесъл до известна степен за това.\r\n\t \r\n\tГабриел управлява лотариен магазин наречен La Bruja de Oro - Златната вещица - в град, чието име съвсем подходящо означава \"късмет\" на каталунски. Късметът, че е продал много печеливши билети е направил магазина изключително популярен, а освен това спомага за успешното развитие на онлайн бизнеса.\r\n\t \r\n\tКризата, свързана с усилията на Каталуния да стане независима, промени живота на 60-годишния Габриел. Той се присъедини към над 1500-те компании, които през последните седмици местят централите си извън богатата област. Компаниите се опасяват най-много от това, че повече няма да бъдат обхванати от законите на Испания и ЕС, ако Каталуния успее да се отдели, завличайки дейността им към неизвестни територии.\n\n\r\n\t \r\n\tДойде време да се вземе решение, каза Габриел, който дава работа на 16 души и се определя като горд каталунец.\r\n\t \r\n\tСъщо като Габриел повечето компании, които местят централите си, не прехвърлят работници и активи, както става например с активите на банките или с производственото оборудване. Засега това е главно нещо като застраховка във връзка със законодателството. С разрастването на политическата криза обаче има риск компаниите да отложат инвестициите и наемането. Има данни, че туристите отлагат резервации вероятно изплашени от кадрите, показващи действията на полицията, уличните демонстрации и стачките. \r\n\t \r\n\tОсвен това има риск ситуацията да се влоши преди да започне да се подобрява - решението на централното правителство в петък да поеме пряко управлението на областта може да изостри много ситуацията, ако има съпротива било то на гражданите или на местните власти, като каталунската полиция.\r\n\t \r\n\tНяма никакво съмнение, че кризата има опустошителен ефект върху икономиката, каза Хавиер Диас Хименес, преподавател по икономика в престижния испански университет IESE Business School.\r\n\tЗасега финансовите пазари в Испания отчитат умерен спад, отразявайки очевидната надежда на инвеститорите, че напрегнатата ситуация в крайна сметка ще бъде преодоляна. Испанското правителство насрочи регионални избори на 21 декември в Каталуния и след това може да обмисли промени в конституцията, които да поуспокоят някои от поддръжниците на независимостта.\r\n\tТова обаче може да отнеме време, допълни Диас Хименес, като се има предвид колко склонни към конфронтация са двете страни.\r\n\t \r\n\tСписъкът на компаниите, които местят централите си включва двете най-големи каталунски банки Caixabank и Sabadell, а те са сред петте водещи испански банки. Сред тях е и производителят на пенливо вино Codorniu cava, с което е известна Каталуния. Друг добре познат производител на пенливо вино Freixenet също планира подобни действия, ако продължат стъпките към независимост. \r\n\tГигантът в издателския сектор Planeta, най-голямата издателска къща в света на испански език и втора във Франция, също премести официалния си адрес от Каталуния.\r\n\t \r\n\tCaixabank съобщи, че е отчела \"умерено\", но временно изтичане на депозити заради кризата. След това банката се е възстановила.\r\n\t \r\n\tКотировките на акциите на Caixabank, Sabadell и други компании отчитат резки колебания - след вота за независимост на 1 октомври те спаднаха и скочиха след обявяването на решението на компаниите да преместят централите си.\r\n\t \r\n\tСобственикът на лотарийния магазин Габриел казва, че продажбата на билети този месец са скочили с близо 300% спрямо миналата година - повишение, което той обяснява с масовата подкрепа на решението му да премести бизнеса си.\r\n\t \r\n\tДиас Хименес казва, че решенията да се местят централите, макар и за момента да не засягат работните честа, са само върхът на айзберга.\r\n\t \r\n\tПлановете да се изнесат централните офиси на фирмите или да се инвестира на друго място ще се увеличат, като някои компании ще отидат например в Полша и никога няма да се върнат, допълва той.\r\n\t \r\n\tХората, които са мислили да инвестират в Испания и Барселона започват да преосмислят намеренията си, посочва Диас Хименес.\r\n\t \r\n\t\"Не става дума само за Каталуния. Става дума за неправилните действия на Испания, която се оказва несериозна страна, тъй като не може да реши този въпрос,\" отбелязва той.\r\n\t \r\n\tПо ирония на съдбата кризата се случва точно когато Испания се радва на един от най-бързите икономически растежи в Европа.\r\n\t \r\n\tИкономиката й, която е четвъртата по големина в 19-членната еврозона, отчете значителен тримесечен растеж от 0.9 % през второто тримесечие. Правителството остави без промяна прогнозата си за нарастване на брутния вътрешен продукт тази година с 3,1 на сто, но преразгледа прогнозата си за догодина от 2.6% на 2.3 % заради политическата криза. Международната рейтингова агенция Moody's предупреди, че ако продължи политическата безизходица и в крайна сметка се стигне до независимост на Каталуния това сериозно ще подкопае кредитния рейтинг на страната.\r\n\t \r\n\tЗасега изглежда туризмът е най-тежко засегнат.\r\n\t \r\n\tЕксперти посочват, че в Каталуния през първите две седмици на октомври, т.е. веднага след референдума, секторът бележи спад от 15% на година основа.\r\n\tТуризмът представлява около 11% от испанския брутен вътрешен продукт, който е на стойност 1.1 трилиона евро (1.3 трилиона долара), като Каталуния и нейната столица Барселона представлява около една пета от него, тъй като са най-популярната туристическа дестинация.\r\n\t \r\n\tНестопанската организация Exceltur, която е съставена от 25 водещи испански туристически групи, очаква растежът на туризма тази година да забави темпа си на растеж от 4.1 % до 3.1 %.\r\n\tСамо в Барселона резервациите са спаднали с 20% спрямо миналата година, посочват те.\r\n\t \r\n\tАко тенденцията продължи през последните три месеца на годината, секторът може да загуби до 1,2 милиарда евро (1,41 милиарда долара), което пък може да засегне работните места.\r\n\t \r\n\tАнализаторите се опасяват, че желанието на движението за независимост на Каталуния да създава колкото се може повече социален и икономически хаос за Испания, може да влоши ситуацията.\r\n\t \r\n\tКаталунското национално събрание, едно от главните сепаратистки сдружения в Каталуния, открито говори за бойкот на водещи испански компании и за големи стачни действия.\r\n\t \r\n\t\"Испания, туризмът й, всичко зависи много от имиджа,\" казва Диас Хименес. \"И това просто я убива,\" допълва той.", "date": "2017.10.30", "title": "Конфронтацията нанася само поражения върху испанската и каталунската икономика"}
{"url": "http://www.mediapool.bg/diplomatat-nikolai-milkov-stana-sekretar-na-prezidenta-za-evropredsedatelstvoto-news271161.html", "text": "Президентът Румен Радев назначи Николай Милков за свой секретар по българското ротационно председателство на Съвета на ЕС, съобщиха от прессекретариата на държавния глава. \r\n\t \r\n\tНиколай Милков e дългогодишен дипломат от кариерата. Бил е посланик в Канада и Румъния, както и генерален консул в Ню Йорк.\r\n\t \r\n\tВ периода 2010-2013 г. е бил постоянен секретар на отбраната. \n\n\r\n\t \r\n\tМилков е завършил \"Международни отношения“ в УНСС. Специализирал е в Международния институт за публична администрация в Париж, в Университета в Грьонинген и в Център \"Джордж Маршал“ в Гармиш Партенкирхен.", "date": "2017.10.30", "title": "Дипломатът Николай Милков стана секретар на президента за европредседателството"}
{"url": "http://www.mediapool.bg/dsb-i-dabg-shte-izgrazhdat-shirok-i-traen-politicheski-sayuz-sreshtu-modela-borisov-news271143.html", "text": "ДСБ тръгва към \"изграждане на широк, траен политически съюз, който да е основан на двупартийното сътрудничество между ДСБ и \"Да, България\" (ДаБГ) като основни изразители на опозиционно-настроените избиратели от център-дясното политическо пространство\". Такова решение е гласувано късно в неделя от Националното съвещание на Демократи за силна България (ДСБ), проведено в Боровец.\r\n\tРезолюцията бе представена от председателя на партията Атанас Атанасов, който получи мандат да работи за изграждането на съюза.\r\n\tМакар обединението да е лансирано основно като двупартийна ос, към него могат да се присъединяват и други формации, обединени около изграждането на опозиционна алтернатива вдясно.\r\n\tИма нужда от създаване на реална опозиция в държавата, защото към момента виждаме имитация на конфликти между БСП и ГЕРБ, заяви Атанасов.\r\n\tТой обърна внимание, че в мандата на третия кабинет Борисов непрестанно \"гърмят корупционни скандали\". Според него това е така, защото \"моделът има за цел усвояване и присвояване на държавни пари\".\n\n\r\n\tАтанасов повтори тезата си за обезличаването на институциите и първо място - на парламента. По думите му това води до неглижиране на процедурата по приемане на бюджета за догодина. \"В края на тази година се очаква излишък от около 3 млрд. лв., които отново ще бъдат разпределени чрез постановления на Министерския съвет за купуване на политическо влияние и в разрез с конституцията, според която начинът за разходване на бюджета се определя от Народното събрание\", каза Атанасов.\r\n\tУсилията за сближаване между ДСБ и \"Да, България\" вървят от лятото насам, но двете партии опитват да официализират партньорсвтото си в последните две седмици.\r\n\tПърво лидерите им Христо Иванов и Атанас Атанасов дадоха съвместно телевизионно интервю, а след това организираха заедно дискусия за завладяната държава. От около 4 месеца пък двете партии изпращат общи позиции, към които обикновено се присъединяват ДЕОС, Зелените и БЗНС. Очаква се именно тези три формации, както и граждански сдружения около \"Нова република\" да се присъединят към обединението. По думите на Атанасов и Иванов инструмент за постигане на целите им е общи листи на евровота.", "date": "2017.10.30", "title": "ДСБ и ДаБГ ще изграждат \"широк и траен политически съюз\" срещу \"модела Борисов\""}
{"url": "http://www.mediapool.bg/uspeshni-evroproekti-v-bulgaria-shte-ubezhdavat-es-da-ne-rezhe-vazhnite-za-stranata-fondove-news271163.html", "text": "Русия, Китай и арабските страни може да запълнят дупката, която ще се отвори в европейския бюджет след излизането на Великобритания от ЕС, с директни инвестиции в по-слаборазвитите региони на Европейския съюз и така да дестабилизират общността отвътре. За да не се случи това най-вероятно страните донорки в ЕС ще се съгласят да увеличат вноската си в европейския бюджет от 1% на 1.1% от брутния вътрешен продукт, за да няма намаление на многогодишната финансова рамка (МФР) след 2020 г. Смелата прогноза е на българския евродепутат Андрей Новаков (ГЕРБ/ЕНП).\r\n\tТой и евродепутати от Комисията по регионално развитие са на обиколка из България, която има за цел да събере успешни примери от изпълнени европейски проекти, променящи живота на хората към по-добро.\r\n\tИнициативата за обиколка на евродепутатите из слаборазвитите региони е на председателя на Комисията по регионално развитие в Европейския парламент Искра Михайлова (ДПС/АЛДЕ).\r\n\tПричината е дискусията около бъдещата многогодишната финансова рамка за следващия програмен период след 2020 г., която ще бъде представена за първи път по време на българското европредседателство.\r\n\tСигналите са европейските средства по политиките за сближаване и селскостопанската да бъдат намалени след 2020 г. заради новите предизвикателства, свързани със сигурността и отбраната и запълването на дупката, която ще остави Великобритания в европейския бюджет, което годишно се оценява на 10-15 млрд. евро.\r\n\tВ момента и еврокомисарят по бюджета Гюнтер Йотингер обикаля страните членки, в търсене на баланса за решаване на неравенството между нетните донори и получателите на средства. Йотингер вече беше в София и каза, че политиките по сближаване и селскостопанската ще бъдат запазени, но ще се реформират. Идеята е пари да идват само срещу реформи, какъвто беше лайтмотивът и на този програмен период, а през 2018 г. ще стане ясно дали това условие се спазва и ще има ли спиране на фондове за някои от страните членки.\r\n\tЙотингер нарече преговорите по бъдещата МФР \"новата сделка\". От отговора на вицепремиера по еврофондовете Томислав Дончев стана ясно, че сделка в София не е постигната, защото не е имало оферта от страна на Йотингер.\r\n\tИзправени сме пред дилемата как да разпределим европейския бюджет, така че да намерим баланса между предизвикателствата, пред които сме изправени – Брекзит, миграционната вълна и проблема със сигурността, със досега провежданите успешни политики на ЕС. За такава сделка говореше г-н Йотингер, каза Искра Михайлова.\r\n\tПо време на българското европредседателство страната ни има амбиция да играе ролята на \"неутрален балансьор\", по думите на ресорния министър Лиляна Павлова, в преговорите по бъдещата МФР.  Идеята й е да се оформи група за приятелство с представители на отделните страни членки, която да търси решение, от които всички да са доволни.\r\n\tЗа първи път от създаването на ЕС многогодишната финансова рамка беше намалена за настоящия програмен период 2014 – 2020 г. с около 3 на сто.  При преговорите през 2013 г. това стана по настояване на Великобритания, която днес договаря излизането си от ЕС.\r\n\tСлед напускането на британците, ще намалят и постъпленията в ЕС, поради което Брюксел е изправен пред мащабното предизвикателство за нов модел на бюджета на общността.\r\n\tНетните донори засега не дават индикации, че са готови да компенсират недостига от 10-15 млрд. евро, колкото възлизат вноските на Великобритания.\r\n\tУспоредно с това трябва да бъдат отделени нови фондове, които да решават въпроса с общата европейска отбрана, миграцията и сигурността. До този момент те не получаваха сериозно финансиране, но нещата се промениха след атентатите в Брюксел, Ница, Лондон и редица други европейски градове.\r\n\tТова със сигурност ще доведе до намаляване на средствата за традиционните до момента политики – на сближаването и селскостопанската, за които отиваха съответно 35% и 45% от средствата в многогодишната финансова рамка. Това със сигурност ще се промени след 2020 г.\r\n\tБългария се бори за максимално запазване на средствата по тези две политики.\r\n\tНай-добрият начин да отнемем аргументите на противниците на политиката на сближаване е да покажем добро изпълнение на структурните и кохезионни фондове и успешни примери, каза Юнус Омарже (Европейска обединена левица/ Франция). При всички случаи обаче по думите му политиката на сближаване ще бъде модернизирана. Разговорите са за увеличаване на съфинансирането от страните членки при изпълнението на проектите, както и все повече средства да се отпускат чрез финансови инструменти, които генерират приходи.\r\n\tИмаме нужда от успешни примери, каза Йоахим Целер (ЕНП/Германия). Той отбеляза, че посещението на Йотингер в София не е било случайно.\r\n\tАндрей Новаков направи прогноза, че ще се стигне до увеличаване на вноските от страните членки средно от сегашните около 1% на 1.1% от брутния вътрешен продукт. Той смята, че преговорите за това няма да бъдат толкова тежки, а аргументът му е, че празно място няма.\r\n\tНоваков намекна, че ако се появи дупка в бюджета, то тя ще бъде запълнена от някой. На въпрос от Mediapool кой може да е това – Русия, Китай или други, Новаков отговори \"вие го казвате\".\r\n\tПрез последните години Китай инвестира милиарди евро в Централна и Източна Европа по инициативата 16 плюс 1.", "date": "2017.10.30", "title": "Успешни европроекти в България ще убеждават ЕС да не реже важните за страната фондове"}
{"url": "http://www.mediapool.bg/gerb-napravi-registar-za-falshivite-novini-na-bsp-vav-feisbuk-news271164.html", "text": "е активна от понеделник. До следобед на нея бяха поместени десетина материала.\r\n\tГЕРБ са избрали подхода да публикуват изказвания на различни депутати от левицата, поместени в различни медии. Към линковете има кратък коментар. Под прицела на ГЕРБ засега попадат думи на Корнелия Нинова, Елена Йончева, Александър Симов, Таско Ерменков и прочие.\r\n\tНапример твърдението от страна на Ерменков, че шефът на Националната разузнавателна служба Драгомир Димитров е втори братовчед на премиера Бойко Борисов са коментирани така: \"FAKE NEWS: Ахмакът Таско със сензационни разкрития за втори братовчеди, шурулинки и лелинчовци. И ние не казваме че Таско е малоумен, но го предизвикваме да отрече. Лъжа!\"\r\n\tДумите на Корнелия Нинова \"Изводът от разсекретената стенограма за КТБ е, че Бойко Борисов е целял единствено смяната на кабинета \"Орешарски\" също за коментирани от ГЕРБ. \"FAKE NEWS: КТБ \"падна\" при правителството на Орешарски с мандат на БСП, а парите на вложителите бяха платени от ФГВ със заем от правителството на ГЕРБ. Лъжа!\", твърди страницата, чиито автори не са посочени в нея.\r\n\tВ информацията на страницата е публикувано само следното описание: \"Разобличаваме лъжци, измамници и обикновени глупаци\".\r\n\tОт пресцентъра на ГЕРБ не коменкираха пред \r\n\tИдеята била групата да не бъде само за БСП-лъжи, а в нея \"всякакви граждани да публикуват фалшиви новини\", разказа още от ГЕРБ. И все пак акцентираха, че тяхната цел била да се разобличава БСП.", "date": "2017.10.30", "title": "ГЕРБ направи регистър за фалшивите новини на БСП във Фейсбук"}
{"url": "http://www.mediapool.bg/trite-byudzheta-potegliha-kam-parlamenta-kadeto-goranov-ne-ochakva-iznenadi-news271157.html", "text": "Правителството прие в понеделник трите бюджета – на държавата, на Държавното обществено осигуряване и на Здравната каса. Одобрени бяха и промени в данъчните закони за провеждането на новите икономически политики на ГЕРБ. Финансовият министър Владислав Горанов коментира, че не очаква изненади в парламента, където предстои трите бюджета и законовите поправки да бъдат официално внесени.\r\n\t“Предстоят задълбочени, надявам се смислени, дебати в българския парламент. Имам уверението на нашите коалиционни партньори, с които заедно съставихме правителството, че те са удовлетворени от рамката и бюджетът ще бъде подкрепен в българския парламент“, каза Горанов след извънредното заседание на правителството.\r\n\t“Добрата фаза на икономическия цикъл и успокояването в икономическите субекти дават възможност да отчетем един доста сериозен за следкризисни нива растеж. По моя оценка това е добър бюджет, който ще даде възможност освен изпълнението на основните политически приоритети на правителството в образованието, сигурността,  социалната инфраструктура, и за нормално функциониране на всички държавни органи и институции“, допълни той.\r\n\tПо повод протеста на синдикатите за по-високи заплати в бюджетния сектор Горанов заяви, че трябва много внимателно да се търси баланс между необходимостта във всички сектори, защото пенсиите растат с половин милиард лева.\r\n\t“Чуват се много гласове, че темпът на консолидация не е съобразен с икономическия цикъл т.е. че при 3.9-4% ръст на икономиката да се планира бюджет с дефицит не е най-разумното нещо. Има аргументи и в тази посока. В този смисъл над 730 млн. лв. повече разходи за персонал е стъпка, която по моите разбирания е значителна. Дали може още, със сигурност хората, особено заетите в бюджетната сфера, имат желание винаги да получават повече“, каза Горанов.\r\n\t“Претенции за повече винаги ще има и аз винаги съм знаел, че да се прави бюджет в период на икономически растеж, може би е по-трудно, отколкото да се прави в период, в който трябва да се ограничават разходите“, допълни Горанов. Според него тогава всеки знае, че трябва да търпят определени рестрикции и напрежението в обществото е по-ниско. “За мен фискалната рамка за следващата година е оптимална и най-бързо нарастват заплати там, където сме идентифицирали най-големите проблеми – в средното образование“, каза Горанов.\r\n\tВ актуализираната бюджетна прогноза се запазват вече набелязаните цели на дефицит от 1% и 0.5% от БВП през 2018 и 2019 г. и постигане на баланс между приходите и разходите през 2020 г.\r\n\tПлановете са приходите в бюджета да намалеят от 36.2% от БВП догодина до 35.5% от БВП през 2020 г. Публичните разходи също ще се свият от 37.2% от БВП през 2018 г. до 35.5% от БВП през 2020 г.\r\n\tКъм сегашния държавен дълг, който към края на 2017 г. се очаква да стане 23.6 млрд. лв., ще се прибави нов милиард лева борч, който ще се осигури от емитиране ДЦК и ще отиде за изплащане на стар дълг от 1.6 млрд. лв., като останалата част от необходимите средства ще дойде от това, че в бюджета за 2017 г. е предвиден дефицит, а сметката ще излезе на нула. Очакваният краен резултат е спад на държавния дълг до 23.5 млрд. лв. към края на 2018 г.\r\n\tПри намаляващо съотношение на държавния дълг към прогнозния БВП през тригодишния период се очаква към края на 2020 г. дългът да възлезе на 23,8 млрд. лв. или 20% от БВП, което се обуславя от подобрената бюджетна позиция на страната.\r\n\tОбразованието ще получи допълнителни 490 млн. лв. спрямо плана за 2017 г., здравеопазването – 500 млн. лв. повече, социалната сфера – 740 млн. лв. повече, а сектор \"Сигурност\" - с 280 млн. лв. повече, основно за увеличение на заплатите.\r\n\tДогодина разходите на държавата се очаква да бъдат с 4.4 млрд. лв. повече или 39.3 млрд. лв. при 34.9 млрд. лв. очаквано изпълнение тази година.\r\n\tВ бюджета на Държавното обществено осигуряване за догодина се залага преизчисляване на всички пенсии с 3.8 % от 1 юли, увеличение на обезщетението за отглеждане на дете от една до две години от 340 на 380 лева, продължаващ ръст на стажа и годините за пенсия.\r\n\tОт 1 януари размерът на осигурителната вноска за фонд \"Пенсии\" се увеличава с един процентен пункт и става 19.8 на сто за родените преди 1 януари 1960 г. От тях 11.02 на сто са за сметка па работодателя, а 8.78 на сто - от работника. За родените след 31 декември 1959 г. се предвижда размерът на осигуровката за фонд \"Пенсии\" да е 14.8 на сто.\r\n\tИ в следващите три години ще расте възрастта за придобиване право на пенсия с по 2 месеца ежегодно за жените и с по 1 месец - за мъжете до достигане на 35 години и 10 месеца за жените и 38 години и 10 месеца за мъжете през 2020 г. Минималната възраст за пенсиониране на работещите в сектор \"Сигурност” продължава да се увеличава с по 2 месеца до достигане на 53 години и 6 месеца през 2020 г.\r\n\tНараства и минималният месечен размер на осигурителния доход за регистрираните земеделски стопани и тютюнопроизводители от 300 лв. на 480 лева.\r\n\tМинималната заплата от 2018 г. става от 460 лв. на 510 лв., от 1 януари 2019 г. ще е 560 лв. и 610 лв. - от 1 януари 2020 г.\r\n\tСъс законопроекта се предлага минималният дневен размер на обезщетението за безработица да се увеличи от 1 януари от 7.20 лв. на 9 лв. От същата дата се определя дневен максимален размер на обезщетението 74.29 лв.\r\n\tПроменят се изискванията за придобиване право на парично обезщетение за безработица. Предвижда се това право да имат хората, които са се осигурявали за безработица 12 от последните 18 месеца преди прекратяването на осигуряването.\r\n\tВ бюджета на Националната здравноосигурителна каса (НЗОК) за догодина се залагат 400 млн. лева повече спрямо тази година, като увеличението ще отиде за по-високи разходи за лекарства и болнична помощ, където ще бъдат повишени цените на някои клинични пътеки.\r\n\tПриоритет остава привличането на млади хора в учителствата професия с увеличението на заплатите в сектора като целта е удвояване на възнагражденията в средното образование до 2021 г. За подобряване качеството на образованието от 2018 г. делегираните бюджети няма да зависят само от броя на децата и учениците, а и от броя на паралелките, от спецификата на региона, в който се намира училището, а в по-дългосрочен период – и от качеството на образователния процес.\r\n\tОт правителството припомнят, че бюджетът догодина предвижда повече разходи за отбрана и сигурност, както и средства за придобиване на авиационна техника и на многофункционални модулни патрулни кораби. Заложени са и средства за лот 3.1 и лот 3.3 от автомагистрала \"Струма“, рехабилитация на железопътната инфраструктура и разширение на метрото в София.\r\n\tВ средносрочен план не се предвиждат значителни промени при данъците, освен поетапно увеличаване на акцизната ставка на цигарите за достигане на минималния акциз от 177 лв. на 1000 къса през 2018 г.\r\n\tПрецизирани са обаче разпоредбите, свързани с корекция на ползван данъчен кредит за недвижими имоти и с освобождаването от облагане с ДДС на доставката на \"универсална пощенска услуга“.\r\n\tЗлатните монети ще се квалифицират като инвестиционно злато. Фирмите, които достигнат оборот от 50 000 лв. ще трябва да подават ускорено заявление за регистрация по ДДС – весто за 14 за седем дни.\r\n\tВ обхвата за облагане на тютюневите изделия вече попадат и препаратите за пушене с водна лула (наргиле), които освен тютюн или заместители на тютюна (изделия на базата на растения, билки или плодове, или изделия в твърдо състояние), съдържат и ароматизиращи сиропи.\r\n\tВъвежда се забрана за публикуване на обяви или съобщения в електронен вид, чрез които се предлагат за продажба акцизни стоки без бандерол и за които акцизът не е заплатен.\r\n\tПощенските оператори се задължават да изискват от подателите да декларират, че изпращаните акцизни стоки или отпадъци от тютюн са с платен, начислен или обезпечен акциз, както и че същите са с бандерол, когато такъв е задължителен.\r\n\tВсички лица, извършващи сделки с природен газ, ще трябва да сключват договори с операторите на газопреносните и газоразпределителните мрежи за регулиране на енергийните потоци.\r\n\tПредлага се от 2018 г. годишната данъчна декларация на самоосигуряващите се лица по смисъла на Кодекса за социалното осигуряване, както и декларацията по чл. 55, ал. 1, която се изготвя и подава от предприятията и самоосигуряващите се лица – платци на доходи, задължени да удържат и внасят данъци, да се подават само по електронен път.\r\n\tОтпада досегашната отстъпка от 5 процента върху данъка за довнасяне при електронното подаване на данъчните декларации от физически лица. Това ще осигури 1.2 млн. лв. допълнително в бюджета\r\n\tХората вече ще могат да обявяват в годишната си декларация придобитите през годината наследствени имоти, завещани или дарени пари и полученото имущество с възстановено право на собственост по реда на нормативен акт.\r\n\tФирмите вече ще подават справките за платените от тях възнаграждения  през 2017 г. до края на февруари, вместо до края на април, както бе досега.\r\n\tЕлектрическите превозни средства категории L5е, L6е и L7е ще бъдат освободени от плащането на местен данък.\r\n\tЗа трети пореден път ГЕРБ опитва да прокара намаляването на плащанията в брой в страната от 10 000 лв. на 5000 лв. Мотивът е битката със сивата икономика и европейската практикат, която слагала праг от  2000 до 3000 евро при кешовите сделки.", "date": "2017.10.30", "title": "Трите бюджета потеглиха към парламента, където Горанов не очаква изненади"}
{"url": "http://www.mediapool.bg/prosvetniyat-ministar-obyavi-kurs-kam-uchene-na-edna-smyana-news271165.html", "text": "Министърът на образованието Красимир Вълчев обяви принципен курс към преминаване на едносменен режим на учене. При представянето на 624 млн. лв. еврофинансиране за ремонти на училищата по оперативната програма \"Региони в растеж\" той посочи, че в момента в страната има 298 училища, в които се учи на две смени.\r\n\t\" Няма съмнение, че ние трябва да следваме политиката за преминаване към едносменен режим. Той има редица предимства\", каза Вълчев.\r\n\tСпоред него в по-дълъг период от време това е достижима, макар и амбициозна, цел, за постигането на която трябва да се правят постоянно крачки и ежегодно да се намалява броя на училищата, които са на двусменен режим.\r\n\t\"Ако през последните години ние говорихме за недостиг на места в детските градини и строеж на детски сгради, то през следващите години по-голяма част от инвестициите в материална база в системата на образованието ще бъдат насочени към изграждане на училища“, каза Вълчев.\r\n\tТой и регионалният министър Николай Нанков представиха възможностите за подобряване на регионалната образователна инфраструктура. С предвидените по оперативната програма 624 млр. лв. ще бъдат ремонтирани 416 учебни заведения, в които учат 255 хиляди ученика. От тези сгради 144 професионални гимназии ще бъдат основно реконструирани.\r\n\tПредвидените пари са с 30% повече, отколкото в предишния програмен период.\r\n\t\"Едно от изискванията е да бъде цялостно подобрена образователната среда, тоест не да се оправи само покривът, или отоплителната инсталация, или дограмата. Голяма част от мерките са насочени към енергийна ефективност – в саниране на сградите, подмяна на дограма, полагане на подпокривна изолация, подмяна на отделните инсталации, вътрешни ремонти\", обясни Красимир Вълчев.", "date": "2017.10.30", "title": "Просветният министър обяви курс към учене на една смяна"}
{"url": "http://www.mediapool.bg/stanilov-shte-remontira-tunel-kriviya-v-kresnenskoto-defile-news271166.html", "text": "Обединение начело със \"Станилов\" даде най-ниска цена за основен ремонт на тунел от 343 метра в Кресненското дефиле и най-вероятно печели поръчката, защото цената е водещият критерий за избор на изпълнител. Това става ясно от съобщение на Агенция \"Пътна инфраструктура\" (АПИ).\r\n\tОбщо три ценови оферти бяха отворени за реконструкцията на тунел \"Кирвия\" на първокласния път София – Кулата при км 388+897. Поръчката е на инженеринг – проектиране и строителство, а срокът за изпълнение е 420 дни. \r\n\tИндикативната стойност на поръчката е 2 940 380 лв. без ДДС, а средствата се осигуряват от бюджета на пътната агенция.\r\n\tНай-ниската ценова оферта е на обединение \"Тунел Кривия 2017\", в което участват \"Станилов\" ЕООД и \"Ес Джи Проект\" ЕООД. Тяхното предложение е 2 598 088.21 лв. без ДДС.\r\n\tМного близко до тяхното предложение е това на обединение \"Геопът – Тунел Кривия\", в което влизат \"Геострой\" АД и \"Пътстрой-92\" АД - 2 677 268 лв. без ДДС.\r\n\tНай-висок цена даде \"ИСА 2000\" ЕООД - 2 922 500 лв. без ДДС.\r\n\tВ търга оферти бяха подали общо петима кандидати, но \"Водстрой 98\" и обединение \"Стара Кресна 2017\", в което влизат \"ПСТ Груп\" ЕАД и \"Евро Алианс Инженеринг\" АД, не бяха допуснати до отваряне на цени, заради пропуски в документацията.\r\n\tБъдещият изпълнител ще извърши геотехническо обследване на съоръжението, ще изготви технически проект и ще изпълни основен ремонт на тунел \"Кривия\" в Кресненското дефиле.\r\n\tЗа подобряване на безопасността на съоръжението ще бъде подновена отводнителната система и хидроизолацията на тунела, ще бъдат пребоядисани тунелните стени, ще се поднови светофарната уредба и ще се монтира ново осветление.", "date": "2017.10.30", "title": "\"Станилов\" ще ремонтира тунел \"Кривия\" в Кресненското дефиле"}
{"url": "http://www.mediapool.bg/bdzh-gotovi-da-davat-stipendii-na-badeshti-zheleznichari-news271167.html", "text": "\"Българските държавни железници\" (БДЖ) поискаха в професионалните гимназии да има паралелки, свързани с железопътния транспорт, и обави готовност да финансира образованието на бъдещи свои кадри, за да може да си реши проблема с недостига на специалисти. Пилотно това може да се случи в Мездра, който е основен железопътен център за Северна България, стана ясно след среща в града на ръководството на \"БДЖ – Пътнически превози” с председателя на общинския съвет, представители на Регионалното управление на образованието във Враца и на бюрото по труда в Мездра.\r\n\tПоради факта, че през последните години се наблюдават нарастващи тенденции на недостиг на експлоатационен персонал за обслужване на влаковете, маневрената и билетната дейност, екипът на БДЖ е предложил конкретни идеи за разкриване на паралелки за обучаване на професионалисти в сферата на железопътния транспорт.\r\n\tДружеството предлага още и стипендиантски програми, възможности за преквалификация след дипломирането, обучение на кандидати за висококвалифицирани позиции и продължаващо обучение във Висшето транспортно училище \"Тодор Каблешков”.\r\n\tОт БДЖ допълват, че приоритет на превозвача е осигуряването на качествено обучение на своите служители и създаването на бъдещи професионални кадри в железопътния транспорт.\r\n\tВ последните години държавната железница изпитна остър недостиг на квалифицирани кадри, голяма част от които бяха привлечени от появилите се частни компании в сектора. Голяма част от машинистите в София пък започнаха работа в столичното метро, чието разрастване тепърва предстои със завършването на третия лъч на подземната железница.", "date": "2017.10.30", "title": "БДЖ готови да дават стипендии на бъдещи железничари"}
{"url": "http://www.mediapool.bg/porachki-za-zetya-vzeha-glavata-na-zdravniya-ministar-news271130.html", "text": "Министърът на здравеопазването Николай Петров се раздели с поста си в понеделник след разкрития, че докато е оглавявал Военно медицинска академия (ВМА), обществени поръчки за 1.6 млн. лева са спечелени от фирма на неговия зет. Разкритията, базирани на одит на военно министерство, бяха излъчени в неделя по бТВ, а в понеделник сутринта Петров подаде оставка и премиерът Бойко Борисов я е приел.\r\n\tСамият Петров, както и други представители на управляващите, твърдят, че законът е спазен, а проблемът с печелените \"семейни поръчки\" е морален. Затова и оставката на Петров беше приветствана от министри като \"морален акт\" на \"един достоен офицер\".\r\n\tОставката на здравния министър вероятно ще доведе до смяна на целия ръководен екип в Министерството на здравеопазването, тъй като Петров дойде със заместниците си от времето, когато бе здравен министър в служебния кабинет на Марин Райков.\r\n\tРокада се случва в края на годината, когато се взимат всички най-важни решения за правилата, по които ще функционира здравният сектор догодина. Затова и изборът на нов министър ще е определящ за това чии от многобройните интереси в системата ще бъдат удовлетворени, от което следва, че лобисткият натиск ще е много силен.\r\n\tТова е първа министерска оставка за третия кабинет \"Борисов\", която обаче затвърждава притеснителната тенденция на скоротечни промени по върховете на здравното министерство, чиито министри бяха едни от най-често сменяните в предходните мандати на Бойко Борисов.\n\n\r\n\tПри първото правителство на Борисов бяха сменени четирима здравни министри, а при второто на поста успя да се задържи Петър Москов, което обаче най-вероятно бе политически мотивирано заради отношенията с Реформаторския блок, чийто представител бе Москов.\r\n\t\r\n\tРазкритията за обществените поръчки в полза на зетя на Николай Петров тръгват от одитен доклад на Министерството на отбраната, под чиято шапка е ВМА. Докладът е изготвен по времето на служебния кабинет на Огнян Герджиков, когато военен министър е Стефан Янев (в момента съветник на президента Румен Радев). Докладът е бил предаден на Военната прокуратура, която през юни се произнася, че отказва да образува досъдебно производство във връзка с констатациите в одита на ВМА, тъй като деянията не представляват престъпление от общ характер.\r\n\tЗа какво става дума?\r\n\tВ края на юни 2014 г. ВМА обявява обществената поръчка, по-малко от месец, след като Николай Петров е назначен за началник на Военна болница. Конкурсът за 4 от обособените позиции за периодична доставка на остеосинтезни средства за ортопедия и травматология, системи за протезиране, артроскопски консумативи на стойност от близо 1 177 731 лева с ДДС, е спечелен от гражданско дружество, под формата на консорциум, \"Ортопедие-Инвекс\", което е създадено с цел да участва в конкретната обществената поръчка.\r\n\tЗа водещ партньор е определена фирмата \"Ортопедие - БГ\" ЕООД, която извършва всички административни, включително счетоводни и финансови дейности.\r\n\tДоговорът между ВМА и консорциум \"Ортопедие-Инвекс\" е подписан на 13 януари 2015 г.  В сключеното споразумение липсва БУЛСТАТ или ЕИК на изпълнителя. А това е нарушение на закона, установява одит на МО.\r\n\tОт страна на изпълнителя, договорът подписва Явор Цонев, който е син на собственика на фирма \"Ортопедие-БГ\", посочва одитният доклад. Явор Цонев е мъжът, с който дъщерята на Петров - Руслана живее на семейни начала и имат дете.\r\n\t\r\n\tПо времето, когато Николай Петров е сключил сделките, дъщеря му Руслана Петрова беше шеф на политическия кабинет на тогавашния здравен министър Петър Москов.\r\n\t\"Ортопедие-БГ\" и дружеството \"Ортопедие-Инвекс\" са посочили един и същ адрес за контакт. Нещо повече, на адреса, на който се помещава \"Ортопедие-БГ\", е регистрирана и фирма на дъщерята на здравния министър Николай Петров. Руслана Петрова е била едноличен собственик на капитала на \"РП ПР Консултинг” до август 2014 г.\r\n\tОт бТВ са потърсили министъра за коментар дали е случайност фактът, че адресът на \"Ортопедие - БГ\" съвпада с този на дружество, чиито собственик до 2014-та е дъщеря му – Руслана Николаева Петрова.\r\n\tЗдравният министър не отговаря, вместо това пише: \"Седалището и регистрацията на търговските дружества не са от компетентността на възложителя на обществени поръчки\".\r\n\tДокато Петров е начело на ВМА, \"Ортопедие-БГ\" печели друга обществена поръчка. През февруари 2017-та, дружеството е класирано на първо място за доставка на медицински изделия на стойност 429 300 лв. с ДДС.\r\n\tПетров отговаря пред бТВ, че основният критерий при избора на изпълнител и в двете поръчки е бил най-ниската цена.\r\n\tСправка в Агенцията по обществените поръчки показва, че единствените две поръчки печелени от \"Ортопедие\" са били само във Военна болница и само по времето на Николай Петров.\r\n\t\r\n\tЗапитан дали по силата на случайността Явор Цонев, подписал договора между ВМА и \"Ортопедие – Инвекс\", е в близки отношения с дъщеря му Руслана Петрова и дори съжителства с нея на семейни начала, Николай Петров отговаря лаконично: \"Няма нищо незаконно!\".\r\n\tС такова заключение в крайна сметка е излязла и Военната прокуратура, която е отказала да образува досъдебно производство по случая.\r\n\tПредставители на управляващите също коментираха в понеделник, че не виждат нищо незаконно в \"семейните поръчки\".\r\n\tВ понеделник сутринта, още преди съобщението за подадената и приета оставка на министъра, зам.-председателят на ГЕРБ Цветан Цветанов коментира пред бТВ: . , каза той.\r\n\t, обясни Цветанов защо Николай Петров е избран за министър. И припомни, че прокуратурата е отказала да образува наказателно производство във връзка с одитния доклад, както и че самият Петров не е изразил притеснения.\r\n\t\r\n\tВ коментар по случая финансовият министър Владислав Горанов също изтъкна, че е правен одитен доклад, който обаче не е открил нередности.\r\n\t, каза Горанов.\r\n\t, разказа Горанов.\r\n\tВицепремиерът Валери Симеонов пък смята, че Петров е жертва на : .", "date": "2017.10.30", "title": "Поръчки за зетя \"взеха главата\" на здравния министър"}
