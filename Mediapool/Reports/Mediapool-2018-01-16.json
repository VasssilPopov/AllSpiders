{"url": "http://www.mediapool.bg/burgaski-sadiya-osadi-medii-zaradi-perata-obyasni-im-kak-se-pishat-zaglaviya-news274365.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСъдия Калин Кунчев от Бургаския районен съд учи журналисти как да пишат \"коректни\" заглавия. Той осъди две местни медии, които са си позволили да разпространят официална информация за известния ловец на бежанци Петър Низамов - Перата. От решенията на съдия Кунчев става ясно, че медиите могат да бъдат осъдени за непозволено увреждане при дословно пресъздаване на официалните съобщения на властите, дори без да споменат някой с цялото му име.\r\n\tНа 11 януари Кунчев излиза с решенията си по дела, водени от Перата срещу собствениците на сайтовете  и .\r\n\tПо първото дело съдията осъжда медията да плати 500 лв. обезщетение за причинен \"душевен дискомфорт\" на Перата. По другото с почти копи-пейст мотиви са присъдени 2000 лв обезщетение. Разликата е, че в първия случай Перата е споменат само с инициали, а във втория с целите си имена.\r\n\tПубликациите на двата сайта са за дело, по което Перата е бил обвиняем за участие в побой в дискотека. По-късно той е оправдан, но при ареста му МВР и прокуратурата са публикували информация за инцидента.\r\n\tОсъдителните решения срещу двете медии не са заради само съдържание на публикациите, което пресъздава официални съобщения на МВР и прокуратурата, а за заглавията им. Според съдия Кунчев проблемът е, че Перата е бил определен като “бияч“. Съдията допълва, че макар в част от журналистическите материали той да присъства само с инициали, Перата и близките му го разпознали. Сестра му разпечатала публикациите, майка му му ги занесла в ареста, където арестуваният преживял стрес и опозоряване.\n\n\r\n\t\"Предходните осъждания на последния - независимо за какви престъпления са без значение\", пише в решението на съдията. Въпросните публикации в двата сайта са били под едно и също заглавие - \"Биячите от \"Джубокс\" остават зад решетките\". В решението си съдия Кунчев безпрецедентно решава да влезе в ролята на редактор на двете медии.\r\n\tТой пише, че \"коректно заглавие на процесната публикация би било например \"Обвинените за побоя над охранител в \"Джубокс\" лица остават в ареста\" или \"Бургаският окръжен съд уважи протеста на прокуратурата и взе мерки за неотклонение \"задържане под стража\" спрямо обвинените за нанасянето на побой над охранител в дискотека \"Джубокс\" бургазлии\".\r\n\tМедиите в Бургас реагираха остро на решението на съда и обявиха в декларация, че свободата на словото е в опасност. Те внесоха жалба в Съдийската колегия на Висшия съдебен съвет (ВСС), която реши да изпрати казуса в етичната комисия на Бургаския окръжен съд.", "date": "2018.01.16", "title": "Бургаски съдия осъди медии заради Перата, обясни им как се пишат заглавия"}
{"url": "http://www.mediapool.bg/pravitelstvoto-zasega-vavezhda-samo-dobrovolna-kazarma-news274350.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПравителството се готви да въведе възможност за доброволна служба, като по този начин очаква, че ще може да реши все по-сериозните кадрови проблеми на армията.\r\n\tВицепремиерът и военен министър Красимир Каракачанов съобщи, че има уверения от премиера и от парламента, че ще подкрепят подобно предложение.\r\n\tВръщането на задължителната наборна военна служба бе едно от основните предизборни обещания на \"патриотите\", което обаче не се ползва с подкрепата на ГЕРБ.\r\n\tКаракачанов планира да се въведе 6-9 месеца доброволна казарма в зависимост от специалността. Преминалите тази служба ще влизат след това в резерва, а част от тях може да постъпят и на реална служба, смята Каракачанов.\r\n\tЗасега той не е предоставил публично реални разчети за предложението си – колко ще струва организирането на едно подобно обучение, колко души ще минават годишно през него и други.\r\n\tВ момента армията е изправена пред кадрови колапс, като дори според официалните данни над 5500 места за военни са свободни. На конкурсите не се явяват достатъчно кандидати, а някои поделения вече съществуват само на хартия.\n\n\r\n\tКаракачанов предлага да се мисли и за наборна армия, като според него е подходяща швейцарската система.\r\n\tТам младите хора преминават през 260 дни обучение, преди да навършат 34 години. Периодът е разделен на основно обучение, което трае между 18 и 21 седмици, след което следват годишни опреснителни обучения по 19 дни. Висшите офицери трябва да служат общо 600 дни и може да завършат този курс на обучение, докато навършат 50 години.\r\n\tМинистърът посочи като примери Швеция, Финландия и Норвeгия, които връщат наборната военна служба.\r\n\tЗаплахите към тях са много по-малки отколкото са заплахите към нас, държавите от Южна Европа или Балканския регион, допълни Каракачанов в Смолян, където участва в церемонията по изпращането на 35-ия военен контингент за участие в мисията на НАТО в Афганистан.\r\n\t\"Няма държава, която икономически да е просперирала и да няма армия. 500 години хранихме чужда армия, стига толкова. Рисковете в света стават все повече и приближават към границите на България\", каза вицепремиерът, цитиран от БТА.\r\n\tЗа да се реши кадровият проблем, тази година заплатите в армията бяха вдигнати с около 10%.\r\n\tКаракачанов разкритикува индиректно отпускането на допълнителни 100 млн. лв. за увеличаване на заплатите в МВР под заплахата от полицейски протести по време на европредседателството.\r\n\t\"Смятам за правилно целият сектор \"Сигурност\"- армия, полиция, служби за сигурност, да бъдат в комплект.\", каза той, цитиран от БТА.\r\n\tСпоред министър Каракачанов не би било правилно да се отпускат пари \"само там, където някой вдига шум или прави протест\".\r\n\tАрмията по закон няма право на стачки и протести, но това не означава, че има по-малко нужда от полицията, допълни вицепремиерът.\r\n\tПо-рано и другият вицепремиер от квотата на \"Обединените патриоти\" Валери Симеонов се обяви срещу допълнителните 100 млн. лв. за увеличаване на заплатите в МВР.", "date": "2018.01.16", "title": "Правителството засега въвежда само доброволна казарма"}
{"url": "http://www.mediapool.bg/germanskite-vlasti-izvarshvat-obiski-vav-vrazka-s-10-predpolagaemi-iranski-shpioni-news274347.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tГерманските власти извършват обиски в страната във връзка с 10 предполагаеми шпиони на Иран, предаде Асошиейтед прес.\r\n\t \r\n\tСпоред говорителя на федералната прокуратура Щефан Бил се смята, че заподозрените \"са шпионирали в полза на Иран лица и институции в Германия\".\r\n\t \r\n\tТой добави пред АП, че днешната операция се извършва по сигнал на службата за вътрешно разузнаване.\r\n\t \r\n\tГоворителят отказа да коментира информация, публикувана от седмичното списание \"Фокус\", че заподозрените са шпионирали израелски граждани.", "date": "2018.01.16", "title": "Германските власти извършват обиски във връзка с 10 предполагаеми ирански шпиони"}
{"url": "http://www.mediapool.bg/antoni-georgiev-predstavya-fotografii-ot-shotlandiya-poznata-i-neochakvana-news274351.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\tПриродните красоти на Шотландия са вдъхновявали поколения артисти и писатели. Сред тях е и журналистът фотограф Антони Георгиев, който на 16 януари от 18 ч. ще представи в галерия \"София прес\" свои фотографии от Шотландия. Изложбата \"The High Road\" ще бъде открита съвместно с живеещата във Великобритания българска писателка Капка Касабова, чийто пътепис \"Граница\" стана книга на годината в Шотландия за 2017 г. бе отличен с наградата за литература Saltire.\r\n\tДомакин на изложбата е посланикът на Великобритания у нас Ема Хопкинс.\r\n\tНа откриването ще бъдат представени интересни факти за това защо Шотландия е толкова уникално място и атрактивна дестинация за туризъм и обучение.\r\n\tОт столицата Единбург до планинско -островните части на Хайландс, осеяни с магически замъци и езера, шотландският пейзаж е толкова разнообразен, колкото и културата и забележителностите му, откриващи се пред посетителите. С тази изложба британското посолство в София ще покаже както известните, така и неочакваните страни на Шотландия.", "date": "2018.01.16", "title": "Антони Георгиев представя фотографии от Шотландия – позната и неочаквана"}
{"url": "http://www.mediapool.bg/sled-havai-i-yaponiya-pusna-falshiva-trevoga-za-severnokoreiska-raketa-news274348.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЯпонската държавна телевизия Ен Ейч Кей пусна фалшива тревога за изстрелване на севернокорейска ракета, броени дни след подобен гаф в Хавай, но поправи грешката си след няколко минути, предаде Ройтерс.\r\n\t \r\n\tНе е ясно какво е предизвикало грешката. Говорител на телевизията заяви, че по случая се води проверка.\r\n\t \r\n\tВ 18.55 ч. местно време Ен Ейч Кей съобщи: \"Изглежда Северна Корея е изстреляла ракета. Правителството приканва хората да потърсят убежище в сгради или подземия.\"\r\n\t \r\n\tСъщото предупреждение е било изпратено на мобилните телефони на абонатите на онлайн новините на телевизията.\r\n\t \r\n\tСамо пет минути по-късно Ен Ейч Кей пусна друго съобщение, с което коригира грешката си.\r\n\tНяма информация за паника или други нарушения на реда след фалшивата тревога.\r\n\t \n\n\r\n\tВ събота човешка грешка и липса на обезопасителни мерки при учение на гражданска отбрана доведоха до паника в Хавай заради фалшива тревога за севернокорейска ракета. Грешката бе поправена след близо 40 минути.", "date": "2018.01.16", "title": "След Хавай и Япония пусна фалшива тревога за севернокорейска ракета"}
{"url": "http://www.mediapool.bg/bez-nezavisimi-sotsiologicheski-danni-na-prezidentskite-izbori-v-rusiya-news274345.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПредстоящите президентски избори в Русия ще минат без алтернативни социологически данни, каквито традиционно представяше независимият \"Левада -център\", съобщава в. \"Ведомости\". Директорът на организацията Лев Гудков съобщи, че след старта на кампанията центърът е прекратил публикуването на данни от своите допитвания за изборите, макар че продължава да ги провежда. Причината е, че по време на парламентарните изори през 2016 г. \"Левада-център\" бе признат за чуждестранен агент, а според руското изборно законодателство такива организации по никакъв начин не могат да участват в избори и референдуми.\r\n\tГудков поясни, че ако наруши закона, организацията е заплашена от глоби и дори от закриване.\r\n\tТой смята, че законът за чуждестранните агенти първоначално е целял изолирането на алтернативни интерпретации и независими източници на информация. Гудков пояснява, че данните на \"Левада -център\" и тези на ВЦИОМ, който е 100% държавен, се отличават незначително, а разминаването е било в нюансите, макар че \"Левада център\" винаги е давал по-ниски резултати за представителите на властта.\r\n\tГенералният директор на ВЦИОМ Валерий Федоров е удивен, че \"Левада-център\" няма да публикува социологически проучвания: \"Съревнование между нас не е имало, ние имаме различни клиенти. Жалко, че сега ще има по-малко данни. Колкото са повече, толкова по-добре, още повече, че става дума за организация, която съществува 14 години\".\r\n\tОтказът на \"Левада\" да публикува проучванията си няма да повлияе на реалните предпочитания на руснаците, коментира пред \"Ведомости\" политологът Дмитрий Орлов: \"Има данни на ФОМ и ВЦИОМ – независимо, че те са близки до властта, техните методики се отличават. Освен това картината ще бъде достатъчно пълна за сметка на центровете на опозиционните партии\".\n\n\r\n\tПолитологът Николай Петров не изключва, че в такава ситуация властта неизбежно ще бъде съблазнена да използва публикуваните резултати като средство за повишаване на избирателната активност и създаване на определена атмосфера на кампанията.\r\n\tНа 16 януари излезе първото проучване за президентските избори на ВЦИОМ, който е 100% контролиран от държавата. За нов мандат на Владимир Путин са готови да гласуват 73.8% от запитаните; издигнатият от комунистическата партия Павел Грудинин има 7.2%; лидерът на либерал-демократите Владимир Жириновски – 4.7%. Под прага на статистическата грешка са резултатите на телевизионната водеща Ксения Собчак (1%), основателя на \"Яблоко\" Григорий Явлинский (0.6%) и бизнес-омбудсмана Борис Титов (0.3%).", "date": "2018.01.16", "title": "Без независими социологически данни на президентските избори в Русия"}
{"url": "http://www.mediapool.bg/lider-na-kosovskite-sarbi-be-pokazno-zastrelyan-v-kosovska-mitrovitsa-news274326.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tИзвестният косовски сръбски политик Оливер Иванович бе разстрелян показно в Косовска Митровица, което заплашва да взриви региона и да прекъсне преговорите между Прищина и Белград. \r\n\t \r\n\tНеизвестни нападатели са открили огън по 64-годишния Иванович пред офисите на неговото движение, посочва Асошиейтед прес.\r\n\t \r\n\t\"Той веднага е бил приет в болница, лекарите опитаха да го спасят, но усилията бяха безполезни\", съобщи пред в. \"Блиц\" адвокатът на Иванович - Небойша Влаич.\n\n\r\n\t \r\n\tСеверната част на Косовска Митровица, в която живеят предимно сърби, е блокирана от косовската полиция, която издирва стрелеца срещу Иванович. \r\n\t \r\n\tРайонът около партийната централа е отцепен.\r\n\t \r\n\tСлед убийството сръбският президент свика извънредно заседание на Съвета за сигурност на страната.\r\n\t \r\n\t\"Нападението срещу Оливер Иванович – това е на първо място нападение срещу сръбския народ в северната част на Косово и Метохия. На второ – това е нападение срещу цяла Сърбия\", каза сръбският президент Александър Вучич.\r\n\t \r\n\tСръбската делегация прекъсна техническия диалог с Прищина в Брюксел и се връща в Белград заради убийството в Косово на косовския сръбски политик Оливер Иванович, веднага съобщи директорът на сръбската правителствена канцелария за Косово Марко Джурич. Той окачестви убийството на Оливер Иванович като терористичен акт, целта на който е дестабилизиране на ситуацията в Косово.\r\n\t \r\n\t\"Това е нападение срещу целия сръбски народ и заради убийството на Оливер Иванович прекратяваме преговорите и незабавно се връщаме в Белград, заяви Джурич в Брюксел.\r\n\t \r\n\t\r\n\t \r\n\tКосовските власти осъдиха убийството. Косовският премиер Рамуш Харадинай окачестви убийството на Оливер Иванович, политически лидер от сръбското малцинство, като \"наказуем престъпен акт\", предаде Асошиейтед прес. \r\n\t \r\n\tХарадинай написа в профила си във Фейсбук по повод смъртта на Иванович, че \"използването на този трагичен акт за злободневни политически цели, дори и за блокиране на процесите за нормализиране на отношенията между двете страни, е против логиката и духа на сътрудничество\".\r\n\t \r\n\t\"Косово остава ангажирано да създаде безопасна среда за всичките си граждани и стои твърдо на евроатлантическия си път\", добави Харадинай.\r\n\t \r\n\tПремиерът подчерта също така, че косовските власти ще направят всичко по силите си, за да изяснят убийството, като добави, че те \"няма да приемат в никаква ситуация логиката престъпни актове да се използват за политически цели от когото и да било\". \r\n\t \r\n\tКосовският президент Хашим Тачи строго осъди убийството. В реакция, поместена на страницата му във Фейсбук, Тачи призова правоприлагащите органи \"да изяснят колкото се може по-скоро обстоятелствата около смъртта, така че извършителите да бъдат изправени пред правосъдието\". Тачи призова също така гражданите в северната част да сътрудничат на полицията.\r\n\t \r\n\t\r\n\t \r\n\t64-годишният Оливер Иванович е един от политическите лидери на косовските сърби и е начело на Гражданската инициатива \"Сърбия, демокрация, правда\". Той е считан за един от умерените политици в етнически разделения град Косовска Митровица.\r\n\t \r\n\tБил е държавен секретар за Косово в бившето сръбско министерство за Косово. Иванович е политически и хуманитарен лидер на косовските сърби.\r\n\t \r\n\tСрещу Иванович от началото на 2014 г. се води съдебен процес за военни престъпления срещу цивилното население в Косово през 1999/2000 г. \r\n\t \r\n\tВ началото на 2016 г. той беше осъден на 9 години затвор от Специалния съд за военните престъпления на ЕУЛЕКС /мисията на ЕС в Косово/, но Апелативният съд в Прищина върна делото за повторно разглеждане.\r\n\t \r\n\tКосово обяви независимост през февруари 2008-ма година. До днес над 100 държави, включително и България, признаха независимостта на бившата сръбска провинция. От две години насам властите в Белград и Прищина водят преговори за нормализиране на отношенията. \r\n\t \r\n\tПреговорите се водят с посредничеството на ЕС в Брюксел. \r\n\t \r\n\t\r\n\t \r\n\tБългарският премиер Бойко Борисов осъди убийството на Оливер Иванович и посочи, че всяко насилие е в противоречие с цивилизационните ценности и европейския избор на страните от Западните Балкани. \r\n\t \r\n\t\"Убеден съм, че диалогът между Белград и Прищина няма алтернатива и не трябва да се допуска подобни актове да го възпрепятстват. Изказвам най-искрени съболезнования на семейството и близките на Оливер Иванович\", заяви Борисов. \r\n\t \r\n\tПо-късно той разговаря със сръбския премиер Ана Бърнабич. Той казал, че подобно насилие не може да се толерира, както не може да се поставя под съмнение върховенството на закона. По думите му политическите цели се постигат с политически средства, съобщи правителствената информационна агенция.", "date": "2018.01.16", "title": "Лидер на косовските сърби бе показно застрелян в Косовска Митровица"}
{"url": "http://www.mediapool.bg/za-razprostranenieto-na-chumata-v-evropa-bili-vinovni-horata-a-ne-grizachite-news274352.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tУчени от университетите в Осло и Ферара установиха, че основните причинители на чумата в Европа през Средновековието са били въшките и бълхите при хората, а не гризачите, пише в. \"Дейли мейл\".\r\n\t \r\n\tЗа изясняването на всички обстоятелства специалистите разиграли три математически модела за разпространението на болестта - въздушно-капков, чрез гризачите и чрез бълхи и въшки. Тези насекоми често се срещали по телата на хората от средновековна Европа.\r\n\t \r\n\tВ резултат на проведените анализи се оказало, че Старият континент е могъл да бъде спасен от пандемията с елементарна хигиена. Главни виновници за мора са били хората. Според историците от чумата и съпътстващите я заболявания в Средните векове са починали не по-малко от 125-127 милиона души.\n\n\r\n\t \r\n\tХимическата промишленост, козметиката и хигиенните средства и до ден днешен не са могли да преборят чумата. По данни на Световната здравна организация от тази болест в периода 2010-2015 г. са се заразили 3248 души, а 584 от тях починали.", "date": "2018.01.16", "title": "За разпространението на чумата в Европа били виновни хората, а не гризачите"}
{"url": "http://www.mediapool.bg/smartta-na-dolores-oriardan-ne-e-podozritelna-spored-politsiyata-news274353.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПолицията съобщи, че смъртта на вокалистката на групата \"Дъ Кренбърис\" (The Cranberries) Долорес О'Риърдън не е подозрителна, съобщиха световните агенции. \r\n\t \r\n\tО'Риърдън бе намерена мъртва в лондонски хотел в понеделник.\r\n\t \r\n\tПолицията първоначално оповести, че смъртта й е необяснима, но че нищо подозрително не е открито.\n\n\r\n\t \r\n\t46-годишната ирландска певица бе в Лондон, за да запише кавър на хита \"Зомби\" на групата си заедно с лосанджелиската рок банда \"Вад Улфс\" (Bad Wolves).\r\n\t \r\n\tДан Уейт от звукозаписната компания \"Илевън севън\" поясни, че 46-годишната Долорес О'Риърдън му оставила гласово съобщение, в което заявява, че очаква с нетърпение предстоящите записи.\r\n\t \r\n\t\"От посланието се вижда, че тя е изпълнена с живот, шегува се и е развълнувана, че ще се срещне с мен и съпругата ми тази седмица\", каза Уейт.\r\n\t \r\n\t\"Дъ Кренбърис\" постигнаха световен успех в средата на 90-те години на миналия век с хитове като \"Zombie\" и \"Linger\"\". \r\n\t \r\n\tНейните колеги от групата обявиха след трагичната вест, че Долорес е била необикновен талант и за тях е било привилегия, че е част от живота им. \r\n\t \r\n\tОчаква се тя да бъде погребана в родното си градче Лимерик в Ирландия.\r\n\t \r\n\tПрезидентът на Ирландия Майкъл Хигинс заяви, че загубата на Долорес е \"голяма загуба\". По думите му тя е имала огромно влияние върху рок и поп музиката в Ирландия, а и в целия свят. \r\n\t \r\n\tДолорес О'Риърдън е най-малкото от седем деца и пише собствени песни още от 12-годишна. \r\n\t \r\n\tМиналата година групата й отмени концерти заради проблеми на Долорес с гърба. \r\n\t \r\n\tПрез последните години тя бе диагностицирана с биполярно разтройство.", "date": "2018.01.16", "title": "Смъртта на Долорес О'Риърдън не е подозрителна, според полицията"}
{"url": "http://www.mediapool.bg/chastichna-zabrana-za-koli-i-parkirane-v-tsentara-pri-mrasen-vazduh-v-sofiya-news274321.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЗабрана за паркиране в части или в цялата синя зона в София, както и частично спиране на коли от движение предлага Столичната община в дните с мръсен въздух. Тези мерки са част от механизъм от стъпки, които да се прилагат при прогноза или реализирано замърсяване с прах до определени равнища. Те бяха приети във вторник от екокомисията към Столичния общински съвет и трябва да бъдат гласувани окончателно от общинарите на 25 януари.\r\n\t на мерките беше представен преди месец . След дискусии общината е решила да изостави част от предложенията за справяне с прекомерното замърсяване – например скъпата синя зона и безплатното паркиране в буферните паркинги на метрото. В същото време, одобрените мерки за ограничаване на трафика ще влизат в сила при замърсяване от по-ниска степен в сравнение с предвиденото първоначално.\r\n\tИ администрацията, и общинарите признаха, че механизмът е насочен към само един от източниците на замърсяване - транспортът. За другия източник - отоплението с твърдо гориво, се чака решение на екоминистерството, нужни са и големи инвестиции, които едва ли може да се осигурят бързо.\r\n\tПо отношение на одобрените мерки за трафика, най-проблематично е спазването им от страна на гражданите, тъй като общинските власти нямат капацитет да ги прилагат и контролират всеобхватно, нито пък са предвидени санкции на нарушителите.\r\n\t\n\n\r\n\tМерките са разделени на еднократни и на такива, които ще влизат в сила всеки път, когато се очаква превишаване на нормата за концентрация на фини прахови частици (50 микрограма/куб. м средно на ден) или е отчетено такова превишение. Колкото по-мръсен е въздухът, толкова по-сериозни ще са действията на общината.\r\n\tЕднократните мерки, зависещи от степента на замърсяването, ще се прилагат с натрупване. Ако по-леките не сработят и проблемът продължи да се изостря, на следващия ден освен първите приложени, ще влизат в сила и нови. В повечето случаи ще се разчита на самосъзнанието на хората. При двойни превишения на нормите, общината ще призовава гражданите да не ползват колите си и да не се отопляват с твърдо гориво.\r\n\tПри по-сериозно замърсяване ще се пристъпва към ограничаване на трафика. Първоначалната идея беше това да става с безплатно паркиране в буферните паркинги към метрото, както и с двойно увеличение на цената за час престой в синя зона, която сега е 2 лв. В последния вариант, одобрен от екокомисията, тези мерки отпадат. Вместо тях се предлага забрана за паркиране в синята зона по основни улици и паркинги, затваряне на зоната в определени карета от улици или закриване на всички места в нея. Мярката няма да важи за хората, които живеят в района, както и за специалните автомобили. Каква точно част от синята зона ще се закрива, ще решава общината във всеки отделен случай.\r\n\tПаралелно с тази мярка ще може да се забрани и влизането в центъра, в определени райони от града или в цяла София за коли с четни или нечетни номера. Тук отново общината ще решава в каква степен да прилага мярката, ако въобще реши да го прави.\r\n\tТези две мерки ще се прилагат заедно или поотделно, ако за две от четирите градски станции за измерване на качеството на въздуха се прогнозира концентрация на фини прахови частици над 200 мигрограма на куб. метър за два последователни дни. Прогнозата е на Българската академия на науките и се прави на базата на очакваната метеорологична обстановка. За месец обявяване на прогнозите, те не са се сбъднали 2 - 3 пъти, твърди зам.-кметът по екологията Йоана Христова\r\n\t\r\n\tАко две от станциите на Изпълнителната агенция по околна среда измерят концентрация на прах над 200 микрограма на куб. метър в рамките на 2 последователни дни, или във всички четири станции запрашаването мине този праг в един ден, освен ограничаване на паркирането в центъра и на движението на колите, ще се прилага и още една мярка - по-евтин градски транспорт. В тези случаи хората ще могат да го ползват на цена от 1 лев на ден за цялата мрежа.\r\n\tОбщината обаче ще може да задейства тази мярка едва по обяд в деня, следващ този с прекомерно замърсяване. Причината е, че информацията за средните денонощни концентрации на прах във въздуха се обявяват от Изпълнителната агенция по околна среда към 10 часа на следващия ден. До тогава общината няма да разполага с официалната информация за състоянието на въздуха, която ще ѝ нужна, за да пусне по-евтиния градски транспорт.\r\n\tСпоред зам.-кмета по екологията Йоана Христова през миналата зима е имало само 5 дни с превишения, които биха задействали тези по-драстични мерки на общината.\r\n\t\r\n\tИнформацията за затварянето на синята зона или за ограничаването на движението на колите според номерата ще бъде предоставяна чрез медиите и публикувана на сайта на Столичната община. Предстои разработването и на мобилно приложение, обясни зам.-кметът Христова. Така, ако човек извън София пътува към града, ще трябва предварително да провери дали общината не е въвела забрана за влизане на коли с определени номера в града. Същото важи и за хората, които ползват колите си в центъра.\r\n\tДвижението на автомобили само с четни или само с нечетни номера според Христова трябва да се контролира от \"Пътна полиция\". Дали обаче органите на реда имат такъв капацитет не е ясно. Освен това санкции за евентуалните нарушители няма.\r\n\tПо-лесно ще се контролира затварянето на синята зона, тъй като нарушителите могат да бъдат вдигани с паяците на Центъра за градска мобилност, а и служителите му са достатъчно, за да пречат на желаещите да паркират там, където за деня е забранено.\r\n\tПрилагането на мярката за зелен билет със сигурност ще натовари градския транспорт в пиковите часове, тъй като и в момента по доста линии качването в превозните средства понякога е въпрос на физическа сила или късмет.\r\n\tДали всички тези мерки ще дадат ефект, ще стане ясно, след като поне веднъж бъдат приложени. До седмица след въвеждане на съответните ограничения администрацията ще трябва да отчете ефекта от тях пред общинските съветници. Ако той е недостатъчен, ще се мислят промени по механизма за реакция.\r\n\t\r\n\tИ евентуалните нови мерки за действие обаче ще са насочени основно към транспорта. Причината според обищнарите е, че проблемът с отоплението на дърва, въглища, както и с боклуци, не може да се реши толкова бързо.\r\n\tЗа намаляването на замърсяването от този източник ще се разчита на разработването на стандарти за въглищата и дървата, по които Министерството на околната среда и водите работи от години. Очаква се те да се прилагат едва от следващия отоплителен сезон.\r\n\tОбщината освен това проучва с какво се отопляват хората в различните райони на града. След това ще се разработва концепция за преминаване от замърсяващото твърдо гориво към по-щадящи варианти. Ще се търсят и средства за подпомагане на хората да преминат към тях. От местната власт се надяват на пари от еврофондовете. Каквато и да е инвестицията обаче, ще реши проблема частично. За цялостна промяна на начина на отопление са нужни не само публични средства, но и такива на самите домакинства.\r\n\tОбщината продължава и с акциите за събиране на стари гуми, мебели, строителни материали, дрехи, за да се предотврати ползването има за отопление. Подобна практика има основно в жилищните квартали с предимно ромско население.", "date": "2018.01.16", "title": "Частична забрана за коли и паркиране в центъра при мръсен въздух в София"}
{"url": "http://www.mediapool.bg/s-ministri-na-borda-v-sofiya-katsna-parviyat-direkten-polet-ot-baku-news274322.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\tПървата директна въздушна линия между българската и азерската столици бе открита във вторник, когато премиерът Бойко Борисов и колегата му Артур Расизаде изпратиха от Баку полета до София. Сред пътниците на борда бяха и няколко министри от българския кабинет, които придружаваха Борисов в двудневната му визита в Азербайджан.\r\n\t\"29 евро е цената на билета в една посока. Това е една прекрасна възможност азерите да идват на ски и на летен туризъм у нас и да разгледат културно-историческите ни красоти. В същото време българите само за 3 часа могат да дойдат в една прекрасна страна с много традиции“, заяви на официалното откриване на линията в Баку премиерът Борисов. Той изпроводи за София като пасажери министрите на транспорта Ивайло Московски, на енергетиката Теменужка Петкова, на икономиката Емил Караниколов и на земеделието, храните и горите Румен Порожанов.\r\n\tПолетите ще се изпълняват веднъж седмично – във вторник, от азерската нискотарифна авиокомпания \"Бута Еъруейс\" (BUTA Airlines), която е дъщерна на националния въздушен превозвач на Азербайджан АЗАЛ (AZAL).\r\n\tНовата линия Баку-София става 77-та за летище \"София\", а \"Бута Еъруейс\" – 28-та авиокомпания, извършваща полети до столичната аерогара, която през последната година отбеляза ръст с над 30% на превозените пътници, заявиха от транспортното министерство.\r\n\tБългария става и първата дестинация в Европейския съюз, където \"Бута Еъруейс\" ще има директни полети.\n\n\r\n\tДиректната въздушна линия между България и Азербайджан е резултат от договореностите, постигнати между премиера Бойко Борисов и президента на Азербайджан Илхам Алиев при неговото посещение в страната ни през 2015 г. Те бяха потвърдени и по време на визитата на президента Румен Радев в Бащу през октомври 2017 г.\r\n\t Очакванията са редовните полети между двете страни ще стимулират развитието на двустранните отношения във всички сфери и ще дадат възможност на хората за достъпно и удобно пътуване. Транспортният министър Ивайло Московски посочи при пристигането с първия полет, че тази въздушна линия е символ на задълбочаващото се приятелство между двата народа и държави, и ще спомогне за осъществяването на множество проекти.\r\n\tХиляди азербайджански туристи посещават страната ни и въздушната връзка София-Баку несъмнено ще увеличи броя им, заяви министърът на туризма Николина Ангелкова, която посрещна в София колегите си от кабинета.\r\n\tТя допълни, че ведомството работи активно със своите азерски партньори върху съвместни опознавателни турове за журналисти и туроператори, които ще се проведат в двете държави. Страната ни ще бъде партньор на международното туристическо изложение AITF в Баку, което ще се проведе през април за 17-та поредна година, каза още тя.", "date": "2018.01.16", "title": "С министри на борда в София кацна първият директен полет от Баку"}
{"url": "http://www.mediapool.bg/yu-tu-obyavi-novo-evropeisko-turne-news274354.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tГрупа Ю Ту ще изнесе концерти в девет европейски държави в рамките на турнето си \"U2 eXPERIENCE + INNOCENCE\", съобщи Контактмюзик. Световното турне на ирландската група ще започне в Тълса, Оклахома, на 2 май. Европейската част от него ще започне в Берлин, на 31 август.\r\n\t \r\n\tСлед това Ю Ту ще изнесат концерти в Кьолн, Париж, Мадрид, Копенхаген, Хамбург, Амстердам, Милано, Манчестър и Лондон. Музикантите планират също концерти в Дъблин и Белфаст, но те още не са насрочени.\r\n\t \r\n\tМиналата година група Ю Ту завърши турнето \"Joshua Tree\", посветено на годишнината на албума им със същото име, излязъл през 1987 г. Новото турне е в подкрепа на албума \"Songs of Experience\", който беше издаден миналата година като продължение на \"Songs of Innocence\" от 2015 г.", "date": "2018.01.16", "title": "Ю Ту обяви ново европейско турне"}
{"url": "http://www.mediapool.bg/rumaniya-shte-ima-treti-premier-za-sedem-mesetsa-news274318.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЕвродепутатката Виорика Дънчила е новото предложение на румънската Социалдемократическа партия (СДП) за премиер на страната след като боричканията за власт в партията принудиха да се оттегли втория за седем месеца министър-председател Михай Тудосе.\r\n\t\"Г-жа Дънчила е евродепутат от 2009 г., тя е уважавана в Брюксел, не търси конфликт, комуникативна е и има добри отношения с Европейската комисия\", заяви влиятелният лидер на партията Ливиу Драгня.\r\n\tПо думите му изборът е \"ясен сигнал за Брюксел, защото искаме да подобрим отношенията между правителството и Комисията\", след като в последно време налице е напрежение заради законодателството, разглеждано от ЕС като потенциално отслабване на борбата срещу корупцията.\r\n\tАко 54-годишната Дънчила бъде одобрена от президента Клаус Йоханис в сряда, тя ще стане и първата жена, която ще ръководи правителството на втората по бедност държава в Европейския съюз след България. Дънчила е близък съюзник на партийния лидер Драгня.\r\n\tДосегашният премиер Михай Тудосе съобщи късно в понеделник, че се оттегля от поста заради изгубената подкрепа на Социалдемократическата партия и по-специално заради конфликта му с партийния шеф. Това се случва едва 7 месеца, след като Тудосе пое властта в страната и само два месеца, след като правителството му оцеля при вот на недоверие.\r\n\tПрезидентът Йоханис, който е остър критик на социалдемократите, във вторник официално прие оставката на Тудосе и представи министъра на отбраната Михай Фифор като временен министър-председател.\r\n\t\"Ние се нуждаем бързо от ново правителство, така че този период на несигурност да не се превърне в политическа нестабилност\", каза Йоханис, добавяйки, че е \"недоволен и загрижен\".\n\n\r\n\tСитуацията в Румъния е нестабилна през последната година, а няколко пъти хиляди граждани излизаха на протести срещу управлението.\r\n\t\"Тръгвам си с вдигната глава\", е казал Михай Тудосе на излизане от заседанието на ръководството на социалдемократите.\r\n\tКонфликтът стана обществено достояние миналата седмица. Тогава Тудосе призова вътрешният министър Кармен Дан да подаде оставка, като я обвини, че го е лъгала. Тя отказа да се оттегли. Дан е близка съюзничка на Драгня, влиятелния партиен лидер. Тя е поискала от Тудосе да отстрани шефа на румънската полиция заради случай с полицай, обвинен в педофилия, но премиерът отказал.\r\n\tМихай Тудосе е вторият премиер на Румъния, отстранен от поста от партията си, при това няма и година след избирането му. Същата съдба имаше и предшественикът на Тудосе - Сорин Гриндяну. Той бе свален от властта след като парламентът му гласува недоверие по инициатива на управляващата формация.\r\n\tПартията реши, че има нужда от ново правителство, с нов подход, заяви Тудосе пред репортери след партийното заседание.\r\n\tСоциалдемократите спечелиха 46% на изборите през декември 2016 г. с обещания за намаление на данъците, нарастване на заплатите и пенсиите. Година по-късно много от тези обещания не са изпълнени, а решението за прехвърляне на тежестта на социално-осигурителните вноски върху работниците предизвика масови протести миналата година.\r\n\tПрез 2017 г. страната бе разтърсена от най-мощните протести от падането на комунизма насам заради плановете на правителството да декриминилазира някои корупционни деяния. В крайна сметка правителството оттегли указа, но пък парламентът по-късно прие други промени в съдебните закони, които според критиците на управлението може да повлияят на съдебните дела за корупция.\r\n\tНоминираната за нов премиер Дънчила твърдо защити законодателството.\r\n\tОставката на Тудосе подкани японския министър-председател Шиндзо Абе да прекрати преговорите с правителството на Букурещ, заявиха румънски официални лица. Абе, който пристигна в Букурещ във вторник по време на първото си посещение в Румъния на японски премиер, трябваше да се срещне с президента Йоханис.", "date": "2018.01.16", "title": "Румъния ще има трети премиер за седем месеца"}
{"url": "http://www.mediapool.bg/sled-neuspeha-s-obshtinskite-mz-dogovorilo-prestrukturirane-s-oblastnite-bolnitsi-news274355.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tДен след протеста на общинските болници, с които Министерството на здравеопазването не успя да се разбере за полагащото им се финансиране и необходимостта от преструктуриране, от ведомството се похвалиха с постигнато разбирателство с областните болници, които са 100% държавна собственост.\r\n\t“Направен е пълен анализ на финансовото състояние на областните болници“, заяви здравният министър Кирил Ананиев и посочи, че държавните болници нямат общи правила за финансовата си дейност и това е една от причините за недоброто състояние на някои от тях.\r\n\tЗдравният министър съобщи, че заедно с екипа си работи по изготвянето на правила в тази посока, които трябва да бъдат финализирани в началото на следващия месец. Проверките, извършени от МЗ до този момент, показват, че не навсякъде управлението на лечебните заведения се извършва по най-добрия начин, контролът на места е занижен, не се поддържа добре и сградният фонд. Към септември месец около 200 млн. лв. са общите задължения на държавните болници, просрочените са близо 57 млн. лв., като проблемът се задълбочава, обобщи здравният министър.\r\n\tКирил Ананиев съобщи, че след проверките болниците са разпределени в четири групи, като лечебните заведения в последната четвърта група са декапитализирани, в лошо финансово състояние и са в невъзможност за изплащане на задълженията си към кредиторите.\r\n\tДействията на Министерство на здравеопазването са насочени в момента към тази група болници. Министър Ананиев посочи за пример болницата в Ловеч, в която вече има назначен нов прокурист и оздравителният план е в ход. Министерството има конкретен план за действие спрямо всяка една болница, като в него са отчетени здравните потребности на населението в региона, наличните отделения, апаратура, администрация, сключени договори за доставка на лекарства, консумативи и др. Здравният министър заяви, че действията на неговия екип са фокусирани върху подобряване качеството на лечебния процес, а не към съхраняването на отделни структури.\n\n\r\n\tОт Националното сдружение на областните многопрофилни болници за активно лечение поискаха от Министерството на здравеопазването да се запазят лекарите и сестрите в областните болници и посочиха, че част от медиците в момента са на възраст над 55 години. Проблем, за който алармираха от областните лечебни заведения, е недостигът на персонал, като по тази причина не могат да изготвят дори графици за дежурства.\r\n\tДиректорите на държавните болници поставиха редица въпроси, свързани с нарушените връзки между болничната и извънболничната помощ, промяна на медицинските стандарти, амбулаторните процедури и механизмите за финансиране на лечебните заведения.\r\n\tАнаниев посочи, че с екипа си ще бъдат в постоянен контакт с ръководствата на областните здравни заведения, за да може чрез интензивен диалог да се извършат всички, планирани от министерството промени, свързани с преструктуриране, управление и финансиране, които като краен резултат да доведат до по-добро лечение на пациентите на територията на всички области в страната.", "date": "2018.01.16", "title": "След неуспеха с общинските, МЗ договорило преструктуриране с областните болници"}
{"url": "http://www.mediapool.bg/dvama-zaginaha-pri-vzriv-razrushil-tri-sgradi-v-antverpen-news274319.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tДвама души загинаха и 14 души бяха ранени при експлозия в белгийския град Антверпен, разрушила три сгради, съобщи Ройтерс.\r\n\t \r\n\tПолицията отхвърля версията за атентат. Няма официално съобщение за причината за експлозията, но според белгийски медии става дума за изтичане на газ.\r\n\t \r\n\tПет души са пострадали сериозно, един човек е в критично състояние.\r\n\t \n\n\r\n\tБелгия остава в състояние на повишена тревога след атентатите през 2016 г. и вълната от ислямистки нападения в Европа.", "date": "2018.01.16", "title": "Двама загинаха при взрив, разрушил три сгради в Антверпен"}
{"url": "http://www.mediapool.bg/razshiryava-se-petrolniyat-razliv-ot-potanaliya-iranski-tanker-news274349.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПетролният разлив на повърхността на водата над потъналия в Източнокитайско море ирански танкер се разширява, предаде ДПА.\r\n\t \r\n\tКитайската Държавна администрация по проблемите на океаните заяви, че на изток от мястото на потъване на танкера е открит разлив с дължина 18 км. Друг разлив с дължина близо 15 км се намира на югозапад от мястото. Разливите са много по-големи от предишния ден, съобщи администрацията, цитирана от агенция Синхуа.\r\n\t \r\n\tДруг разлив с радиус от 5 км се разширява на север от мястото.\r\n\t \r\n\tТанкерът \"Санчи\" превозваше около 136 000 тона петрол при сблъсъка си с товарен кораб от Хонконг на 6 януари, на около 300 км от Шанхай. Иранският кораб горя повече от седмица и потъна в неделя. Министерството на транспорта в Техеран потвърди, че няма надежда да бъдат открити оцелели. Открити са телата на трима души. На борда имаше 30 иранци и 2 бангладешци.\r\n\t \r\n\tШанхайският център за издирване и спасяване реши да прекрати операциите за спасяване на пострадали и да започне работа по почистването на морската повърхност, съобщи китайското национално радио.\r\n\t \n\n\r\n\tСветовният фонд за опазване на дивата природа заяви, че изтичащото от танкера гориво е отровно за морските бозайници, рибите, морските костенурки и птици и подчерта, че властите се надпреварват с времето, за да овладеят разлива.\r\n\t \r\n\tОчаква се вятърът и теченията да отнесат разлива на север, съобщи океанската администрация.", "date": "2018.01.16", "title": "Разширява се петролният разлив от потъналия ирански танкер"}
{"url": "http://www.mediapool.bg/shte-badat-zalicheni-118-turoperatora-news274346.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЗапочва процедура по прекратяване на регистрацията и заличаване от Националния туристически регистър на общо 118 дружества, регистрирани като туроператори. Това съобщиха от Министерството на туризма.\r\n\tТова е 3.5 на сто от всичките 3311 регистрирани туроператора. Дружествата, чиято регистрация ще бъде прекратена, са със седалища в София, Пловдив и Бургас.\r\n\tЕдната от причините за заличаването е, че компаниите не са представили задължителна застраховка \"Отговорност на туроператора\", което е изрично условие за извършване на тази дейност.\r\n\tДругият основен мотив е, че дружеството не е получило удостоверението си за регистрация в регламентирания срок в Закона за туризма. Ако такова удостоверение не е налично, компанията няма право да изпълнява туроператорска и турагентска дейност, посочват от ведомството.\r\n\tДействията по заличаване се предприемат съгласно решение на Експертна комисия по регистрация на туроператори и туристически агенти към ведомството. В нея участват експерти от Министерството на туризма, както и сдружения на туроператори и турагенти.\n\n\r\n\tПрез миналата година общо издадените заповеди за прекратяване на дейността по искане на туроператора са 7. От тях шест са постъпили само през декември.\r\n\tПрез 2016 г. двама туроператори са прекратили по свое желание дейността си.", "date": "2018.01.16", "title": "Ще бъдат заличени 118 туроператора"}
{"url": "http://www.mediapool.bg/obshtinata-puska-oshte-avtobusi-do-vitosha-news274323.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСтоличната община ще се опита да облекчи транспортните проблеми на Витоша. От тази събота по линия 66 - от Столичния зоопарк до спирка \"Морени\" в планината, ще се движат повече автобуси. Това трябва да намали интервала на движение между колите на 30 минути. Първият автобус ще тръгва от зоопарка в 7.50 часа, а последният в 16.50 часа от \"Морени\".\r\n\tЛинията е единствената, която се движи в планината. Тя работи само в почивните и празничните дни. Автобусите по нея по традиция са малки, стари и препълнени. Преди време до парк Витоша пътуваха редовни линии през цялата седмица.\r\n\t\"Директният ангажимент на общината е осигуряването на автобусния достъп до планината. Възложила съм и още следващата събота и неделя ще бъде увеличен броят на автобусите по линия 66, които са за “Алеко“ – най-натоварената линия. Също така ще има автобус, който ще изчаква на долната станция на лифта, така че ако има чакащи хора, да може да се включи в движението\", каза кметът Йорданка Фандъкова пред БНТ.\r\n\t\"Големият дебат е по отношение на състоянието и възможността за инвестиции в лифтове и влекове на планината. Това е тема, която от години стои в дневния ред на обществото. Важно е да кажа, че възложих към редовните проверки, които прави Изпълнителната агенция по метрологичен и технически надзор за техническото състояние на съоръженията, да се направи и междуведомствена група, така че към тези проверки да се включат и колегите от строителен контрол\", коментира Фандъкова.", "date": "2018.01.16", "title": "Общината пуска още автобуси до Витоша"}
{"url": "http://www.mediapool.bg/arestuvaha-lekar-rabotil-v-netrezvo-sastoyanie-news274320.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЛекарят от столичния 18 ДКЦ Ангел Асенов е задържан за 24 часа и ще му бъде повдигнато обвинение за хулиганство, след като вчера пациенти подадоха сигнал на тел. 112, че медикът е на работа в нетрезво състояние, съобщава Нова тв.\r\n\tДошлите на място полицаи установили, че алкохолът в кръвта на д-р Асенов е 1.27 промила.\r\n\tПървоначално лекарят отказал да даде проба и се държал агресивно с полицаите, но колега го убедил да съдейства. Според колегата - д-р Атанас Пелтеков, лекарят не е преглеждал пациенти.", "date": "2018.01.16", "title": "Арестуваха лекар, работил в нетрезво състояние"}
{"url": "http://www.mediapool.bg/neno-dimov-ottegli-svoya-zapoved-za-oryazvane-ploshtta-na-park-vitosha-news274327.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЗаповедта на екоминистъра Нено Димов за намаляване на площта на природен парк \"Витоша\" с повече от 10 декара е била оттеглена от него. Причината за това е, че тя е била обжалвана пред Върховния административен съд от сдружение \"Коалиция Природа България\", съобщиха от Министерството на околната среда и водите във вторник.\r\n\tСкандалът с орязването на територията на парка избухна, след като стана ясно, че в първите дни на януари в Държавен вестник е публикувана заповед на Нено Димов от ноември за изключването на терени с площ 10.32 дка, тъй като не отговаряли на характеристиките на защитени територии\r\n\tОт ековедомството обясниха, че два имота са изключени от границите на природния парк в изпълнение на две съдебни решения на Върховния административен съд от 2016 и 2017 г. Те отменяли отказа на министъра на околната среда и водите да изключи тези имоти от територията на парка.\r\n\tПроцедурата, в която са предложени за изключване двата имота от Природен парк \"Витоша\" е започнала през 2003 г. На 27 юли 2016 г. тричленен състав на ВАС отменя решение на министъра на околната среда и водите от 2013 г, с което се отказва намаляване на площта на парка с двата поземлени имота. На 4 април. петчленен състав на ВАС потвърждава решението на тричленния. В изпълнение на тези решения, на 24 ноември Димов е издал заповедта за намаляване площта на парк \"Витоша\".\r\n\tТя обаче може да бъде обжалвана в едномесечен срок от обнародването й, което и са на правили природозащитници. В жалбата си те са посочили, че въпреки решенията на Върховния административен съд, компетентният орган е трябвало да извърши нарочна проверка дали описаните имоти имат характеристиките на защитени територии.\n\n\r\n\t\"С оглед максималната защита на обществения интерес и на Природен парк \"Витоша\", министърът реши да назначи повторна проверка за изясняване на случая\", съобщиха от екоминистерството.\r\n\tАко все пак се окаже, че имотите трябва да бъдат извадени от парка, това би било първото намаляване на територията на парка от 1934 г. насам, когато е създаден, коментира Тома Белев от Асоциация на парковете в България и бивш директор на парка.\r\n\tРешението на министър Димов не е продиктувано от решенията на Висшия административен съд, защото те изискват произнасяне от комисия, а не изключването на имотите, коментира още Белев пред сайта \"Дневник\".", "date": "2018.01.16", "title": "Нено Димов оттегли своя заповед за орязване площта на парк \"Витоша\""}
{"url": "http://www.mediapool.bg/trinaiset-bratya-i-sestri-byaha-namereni-okovani-ot-roditelite-si-v-kashta-v-kaliforniya-news274328.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tТринайсет братя и сестри на възраст от 2 до 29 години бяха намерени вързани или оковани във вериги, гладни и мръсни в градчето Перис, на 100 км източно от Лос Анджелис. Родителите им са арестувани и обвинени в изтезание и застрашаване на живота и здравето на деца, съобщи полицията, цитирана от световните агенции.\r\n\t \r\n\tЕдна от сестрите, на 17 години, успяла да избяга от къщата и да се обади на спешния телефон 911. Тя съобщила, че дванайсетте и братя й сестри са задържани в къщата от родителите им, някои оковани във вериги с катинари.\r\n\t \r\n\tПолицаите отишли в къщата на Дейвид и Луиз Търпин, които не могли да обяснят защо децата са вързани и оковани към леглата им и защо са държани мръсни и недохранени, на тъмно, в помещения с непоносима миризма.\r\n\t \r\n\tПолицаите първоначално решили, че децата са малолетни, но след това с изумление узнали, че седем от тях са пълнолетни, на възраст между 18 и 29 години, а най-малкото дете е на две години. Децата са отведени на лечение в медицински център.\r\n\t \n\n\r\n\tСлужбата за закрила на децата е започнала разследване. Родителите, които могат да бъдат освободени срещу гаранция от 9 милиона долара, ще се изправят пред съда в четвъртък.\r\n\t \r\n\tТехен съсед заявил, че къщата била построена неотдавна. Той не познавал семейство Търпин и не бил забелязал нищо необичайно, отбелязва Ройтерс.", "date": "2018.01.16", "title": "Тринайсет братя и сестри бяха намерени оковани от родителите си в къща в Калифорния"}
{"url": "http://www.mediapool.bg/rabotodatelite-se-obyaviha-sreshtu-dopalnitelnite-pari-za-mvr-bez-reformi-news274329.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tАсоциацията на организациите на българските работодатели излезе с остра позиция срещу обещанието на премиера Бойко Борисов за допълнителни 100 млн. лв., с които да бъдат увеличени заплатите в МВР.\r\n\tСпоред документа, цитиран от в. \"Сега\", вътрешното министерство е едно от най-нереформираните и свръхнаселените и по тази причина допълнителни пари не трябва да се отпускат без реформи.\r\n\t\"Година след година всички наблюдаваме постоянния натиск за увеличаване на разходите за сектор \"Сигурност\". Пак година след година ние НЕ забелязваме подобряване на усещането на гражданите за гаранции за собствената им сигурност или за защитата на тяхното имущество\", заявяват от асоциацията.\r\n\tРаботодателите припомнят, че България е сред страните, които отделят най-много средства за сектор \"Сигурност\", а в същото време разкриваемостта е ниска. Именно затова те предлагат намаляване на чиновническите длъжности и увеличаване на заплатите на полицаите на терен.\r\n\t\"Това е огромен резерв за повишаване броя на хората, които работят на терен, за увеличение на заплатите им и за рязко подобряване на техническата им осигуреност\", казват от Асоциацията на организациите на българските работодатели.\r\n\tВ позицията се настоява за радикална реформа в сектор \"Сигурност\" и да спрат с безсмисленото наливане на средства без задължение за ефективност. Асоциацията заявява, че подкрепя честните полицаи, които имат основания за недоволство най-вече когато става дума за екипирането им и за неясноти и непрозрачност при провеждане на обществени поръчки.", "date": "2018.01.16", "title": "Работодателите се обявиха срещу допълнителните пари за МВР без реформи"}
{"url": "http://www.mediapool.bg/religioznata-propaganda-v-rusiya-tlaska-horata-kam-svrahestestvenoto-news274330.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПрез последното десетилетие хората в Русия са започнали по-силно да вярват, че има живот след смъртта и че \"умрелите роднини могат да влияят върху живите\", представя \"Комерсант\" изводи от проучване на центъра \"Левада\".\r\n\t \r\n\tКато цяло отношението към свръхестественото остава почти без промени: всеки седми жител на Русия поне веднъж е прибягвал към алтернативната медицина, а всеки десети е търсел врачка или астролог.\r\n\t \r\n\t\"По-скоро вярват\" в \"религиозни чудеса\" 31 на сто от анкетираните, други 13 на сто са напълно сигурни, че такива има.\r\n\t \r\n\tЧетиирйсет и пет процента от жителите на федерацията вярват, че талисманите понякога носят късмет, а 51 на сто от запитаните смятат, че някои ясновидци могат да предричат бъдещето.\r\n\t \r\n\tПоловината граждани на Русия са убедени, че \"някои духовни лечители\" притежават \"лечебни сили, дадени от Бога\". Поклонниците и противниците на хороскопите са почти равен брой в руското общество - 40 на сто вярват, а 43 на сто не вярват във влиянието на звездите.\r\n\t \n\n\r\n\tНарастващият брой вярващи в свръхестествени явления сред руското население се дължи на религиозната пропаганда, засилена през последните години, коментира Наталия Зоркая от \"Левада\".\r\n\t \r\n\tХората \"се приобщават към тенденцията, че да си религиозен и православен е нещо добро, но въпреки това един и същ човек може да иде и на църква, и при врачка, и на астролог\", констатира анализаторката пред \"Комерсант\", цитиран от Би Би Си.", "date": "2018.01.16", "title": "Религиозната пропаганда в Русия тласка хората към свръхестественото"}
{"url": "http://www.mediapool.bg/fainenshal-taims-nai-golyamoto-izpitanie-za-evropa-shte-bade-polsha-news274331.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПолша е страната, където избухва Втората световна война и където съветската империя започва да се разпада. Сега Полша може още веднъж да изиграе ключова роля в европейската история. Борбата между Европейската комисия в Брюксел и полското правителство се очертава като екзистенциално изпитание за ЕС, пише във в. \"Файненшъл таймс\" журналистът Гидиън Рахман.\r\n\t \r\n\tПрез декември Еврокомисията за пръв път задвижи процедура, която може да лиши държава членка от правото да гласува при вземане на общи решения. Полското правителство е обвинявано, че нарушава основополагащите принципи на ЕС, включително \"демокрацията, равенството, върховенството на закона и спазването на човешките права\".\r\n\t \r\n\tЕвропейската комисия дълго време изпитваше мъчителни колебания дали да предприеме нещо срещу Полша. От една страна, тя все още е истинска демокрация, защото там има силни независими медии и дейни опозиционни партии.\r\n\t \r\n\tОт друга страна, полското правителство вече започна да вгорчава живота на независимите медии и се опитва да прокара \"реформи\" в изборната система, които пораждат опасения доколко честни ще са следващите избори.\r\n\t \n\n\r\n\tТези, които се надяват, че ЕС ще спечели решителна победа срещу популисткия авторитаризъм в Полша, вероятно ще бъдат разочаровани, защото Брюксел и в двата случая може би е в губеща позиция.\r\n\t \r\n\tАко ЕС не бе предприел нищо, щеше да бъде обвинен в пренебрегване на заплахите срещу демокрацията и върховенството на закона. Но след задвижване на процедурата срещу Варшава националистическото правителство може да заклейми чуждестранните бюрократи, които се опитват да подкопаят полската независимост.\r\n\t \r\n\tДори по-зле - ЕС може напълно да загуби битката. Унгария, която също върви към авторитарен популизъм, заплаши да наложи вето на всеки ход срещу Полша. Така ЕС ще изглежда безсилен, разделен и неспособен да защити изконните си ценности.\r\n\t \r\n\tАргументите, че ЕС прилага двойни стандарти, са подкрепени от събитията в Испания, където избрани от народа политици бяха хвърлени в затвора за организиране на референдум за независимост на Каталуния. Да, ЕС може да отвърне, че референдумът е бил незаконен, че испанските съдилища действат съгласно конституцията и свободата на медиите е ненакърнена. Обаче правителството във Варшава ще заяви, че Испания, а не Полша, вкарва опозиционни политици в затвора.\r\n\t \r\n\tС промените в полското правителство от миналата седмица може би вече се върви към компромис и ЕС, натоварен с реформа в еврозоната и Брекзита, може би е склонен да приеме всяко полско предложение за мир.\r\n\t \r\n\tНо това, казва Гидиън Рахман, ще е грешка, защото проблемите с Полша и Унгария са предизвикателство към основополагащите ценности на ЕС и са дори по-важни от Брекзита.", "date": "2018.01.16", "title": "\"Файненшъл таймс\": Най-голямото изпитание за Европа ще бъде Полша"}
{"url": "http://www.mediapool.bg/imotite-na-tramp-porodiha-novi-obvineniya-v-konflikt-na-interesi-news274333.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tШейсет и четири търговски организации, чуждестранни правителства, републикански кандидати и други са отсядали или провеждали събития в имоти, свързани с американския президент Доналд Тръмп през първата му година на поста, заяви непартийна политическа група в оповестен днес доклад, цитиран от Ройтерс.\r\n\t \r\n\tСпоред групата \"Пъблик ситизън\" тези случаи представляват \"безпрецедентни конфликти на интереси\", тъй като Тръмп оглавява федералното правителство и не се е отказал от имоти, които са негова собственост или носят името му.\r\n\t \r\n\tМалко преди да встъпи в длъжност миналата година, Тръмп каза, че ще предаде контрола върху глобалната си бизнес империя на своите синове Доналд младши и Ерик и ще премести активите си в доверителен фонд, за да помогне да гарантира, че като президент няма съзнателно да предприема действия, които лично да го облагодетелстват.\r\n\t \r\n\tМного държавни и частни етични организации заявиха, че Тръмп би трябвало да отиде по-далеч, като се откаже от активи, които могат да предизвикат конфликт на интереси.\r\n\t \r\n\tСпоред доклада представители на четири чуждестранни правителства - Кувейт, Малайзия, Саудитска Арабия и Турция - са провеждали събития в международния хотел на Тръмп във Вашингтон.\r\n\t \n\n\r\n\tДокументи на Федералната избирателна комисия показват, че 24 организации, подкрепящи кандидати за Конгреса, са провеждали събития, предимно за набиране на средства, в имоти на Тръмп. Всички те като него са били републиканци.\r\n\t \r\n\tВ имоти на Тръмп също така са били провеждани събития, свързани с интереси в петролната и минната промишленост.\r\n\t \r\n\tДокладът не включваше данни за разходите на 64-те групи в имотите на Тръмп.", "date": "2018.01.16", "title": "Имотите на Тръмп породиха нови обвинения в конфликт на интереси"}
{"url": "http://www.mediapool.bg/47-raneni-pri-katastrofa-na-uchilishten-avtobus-v-germaniya-news274334.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПри катастрофата на училищен автобус в Югозападна Германия са ранени 47 души, като 10 от тях са в тежко състояние, предаде ДПА.\r\n\t \r\n\tПетима от тежко ранените са с опасност за живота. Сред пострадалите има деца, съобщи говорител на полицията в град Ебербах, провинция Баден-Вюртемберг, където е станала катастрофата. Шофьорът е с леки наранявания.\r\n\t \r\n\tПо неизвестна причина автобусът излязъл от лентата си и се блъснал в няколко коли преди да се удари челно в стената на къща, съобщи говорителка на полицията в град Манхайм.\r\n\t \r\n\tАвтобусът превозвал деца от съседни села на училище в Ебербах.\r\n\t \r\n\tНа местопроизшествието са пристигнали три спасителни хеликоптера.", "date": "2018.01.16", "title": "47 ранени при катастрофа на училищен автобус в Германия"}
{"url": "http://www.mediapool.bg/yunker-i-tusk-vse-oshte-se-nadyavat-velikobritaniya-da-razmisli-news274335.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tАко британското правителство се придържа към решението си да напусне ЕС, това ще се случи през март догодина, освен ако няма промяна в мисленето и в сърцата на нашите британски приятели. Сърцата ни са още отворени за вас. Това заяви пред Европейския парламент председателят на Европейския съвет Доналд Туск, цитиран във вторник от БТА.\r\n\t \r\n\tЕдинодушна е оценката, че е постигнат достатъчен напредък в преговорите с Лондон досега. Имаме нужда от повече яснота за виждането на Великобритания за бъдещите отношения. Най-трудната работа предстои, трябва да запазим единство при всяко положение, добави той при обобщаването на разговорите на последната за миналата година среща на държавните и правителствените ръководители от ЕС.\r\n\t \r\n\tНадявам се думите на Туск да бъдат чути в Лондон, заяви председателят на Европейската комисия Жан-Клод Юнкер.\r\n\t \r\n\tПо повод декемврийското заседание на Европейския съвет той приветства съпричастността на държавите от ЕС по въпроса с миграцията. Юнкер поздрави държавите от Вишеградската четворка за приноса им към фонда за Африка. Квотното разселване на мигранти работи - над 95 на сто от отговарящите на изискванията за преместване мигранти бяха разселени, поясни той. Юнкер изрази очакването останалите пет процента скоро да бъдат преместени.\r\n\t \n\n\r\n\tНеобходима ни е съвременна система за предоставяне на убежище, тази година трябва да бъде постигнато общото решение. Никога не съм призовавал държавите извън еврозоната веднага да се присъединят, но в договора за ЕС пише, че ако условията са изпълнени, те трябва да влязат, добави Юнкер.\r\n\tПо въпроса за миграцията Туск отбеляза, че това предизвикателство няма да изчезне в следващите десетилетия и призова за единство при справянето с този въпрос. Първостепенна задача е никога повече да не допуснем повторение на кризата от 2015 г., засега няма съгласие как да постигнем това, посочи Туск.\r\n\t \r\n\tВ последвалите изказвания на политическите групи в ЕП Европейската народна партия (ЕНП) определи въпроса с миграцията като хаос. Няма воля - това нанася политически щети и налива вода в мелницата на популистите, коментира ЕНП.\r\n\t \r\n\tГрупата предупреди, че няма да подкрепи договорките за преходния период след напускането на Великобритания, ако не бъдат изпълнени всички необходими условия. ЕНП коментира, че в досегашните преговори единственото постижение за британската страна е да бъдат върнати сините корици на паспортите на британските граждани, макар виненият цвят на паспортите в ЕС да не е задължителен.\r\n\t \r\n\tЕвропейските реформатори и консерватори посочиха, че ЕС и Великобритания ще останат приятели и съюзници. Вярваме, че можем да постигнем взаимоизгодна сделка, добавиха те.\r\n\t \r\n\tГрупата на АЛДЕ се пошегува, че нещо е било сложено в напитката на представителя на британската партия за независимост Найджъл Фараж при срещата му с главния преговарящ на ЕС Мишел Барние, защото след разговора Фараж подкрепи втори референдум във Великобритания. От АЛДЕ призоваха постигнатите с Лондон договорености в първата част на преговорите да залегнат бързо в документ.\r\n\t \r\n\tГрупата \"Европа на народите и свободата\" коментира, че се търси унищожението на Великобритания. Пътят към федерализма води в задънена улица, добавиха от евроскептичната парламентарна група.", "date": "2018.01.16", "title": "Юнкер и Туск все още се надяват Великобритания да размисли"}
{"url": "http://www.mediapool.bg/dogovoren-e-aneks-kam-kontsesiyata-na-sofiyska-voda-news274336.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСтоличната община и концесионерът на ВиК мрежата в София са договорили допълнително споразумение към договора за ползването на водоснабдителните и канализационни съоръжения. Анексът не засяга цените на водата, но гарантира, че концесионерът ще инвестира конкретни суми до края на срока на договора и ще изплати дълга си от 100 млн. лв. Ако не погаси този борч до 2021 г., Столичната община ще може едностранно да прекрати концесията.\r\n\tТова предвижда проектът на допълнителното споразумение със \"Софийска вода\", което е постигнато от сформираната работна група и предстои да бъде разгледано като предложения от комисиите към Столичния общински съвет. Ако те го приемат, анексът ще бъде гласуван на 25 януари на заседанието на СОС и се очаква да бъде подписано през февруари.\r\n\tПо никакъв начин това допълнително споразумение не третира цената на водата. Тя се определя от Комисията за енергийно и водно регулиране на базата на признати разходи, заяви председателят на общинския съвет Елен Герджиков.\r\n\tПромените в договора разсейват обществените съмнения, че в последните години от срока на концесията \"Софийска вода\" няма да влага никакви пари за поддръжката на ВиК мрежата, а само ще я експлоатира. Освен това се решават и стари проблеми, пречещи досега за нормалната работа на концесионера, който през 2000 г. започна да стопанисва водните съоръжения в София и околни селища. Предишната промяна на договора е била през 2008 г., но през годините постоянно частният оператор е бил атакуван заради повишаването на цената на водата и заради недостатъчно инвестиции в подобряване качеството на услугата.\r\n\tСъс сега представената промяна на договора се въвежда задължение концесионерът да направи инвестиция от 200 млн. лв. до края на 2021 г., както вече е предвидено в одобрения от водния регубатор бизнес план за този период, и още минимум 165 млн. лв. до края на 2025 г., когато изтича концесията.\n\n\r\n\t\"Никой инвеститор не е особено ентусиазиран в последната година-две от изтичането на договора да инвестира в система, която няма може би, да управлява той\", каза Герджиков.\r\n\tАнексът предвижда още \"Софийска вода\" да изплати всички свои заеми до края на 2021 г., което обаче ще бъдат рефиннасирани и лихвата им ще бъде намалена от сегашните 5.2 процента на 1.35 на сто.\r\n\tОбщият дълг на концесионера е 100 млн. лв., но по него реално досега не е плащан нито един лев по главницата, а са обслужвани само лихвите. Неизпълнението на това задължение мигновено ще води до възможността Столичната община едностранно да прекрати договора за концесия.\r\n\tДружеството \"Софийска вода\", в което мажоритарен акционер е френската компания \"Веолия\", но дял има и общината, ще бъде длъжно да осигурява 1,5 млн. лв. годишно за финансиране на конкретни ВиК проекти от обществен интерес, определени от Столичната община. Проектите ще бъдат в сферата на канализацията.\r\n\tЗа последния регулаторен период - 2021 до 2025 г. нормата на възвращаемост ще отпадне и след 2021 г. да се прилага нормата, определена от КЕВР, предвижда още допълнителното споразумение.\r\n\tВ договора от 2000 г. не се третирал начинът за обратното предаване на активите. Сега работната група се договорила към договора да бъде изготвен отделен анекс за предаване на активите след края на концесията. Било е договорено и предаване на цялата интелектуална собственост - базата данни с клиентите, архивите и т.н. Целта е след края на концесионния договор частното дружество да не остане собственик на системата за плащане например, от която реално да печели, без да предлага услуга. Процедурите и сроковете за обратно предаване на активите в края на концесията ще бъдат записани в специален анекс към договора, който трябва да е готов до 3 години преди изтичане на срока на концесията.\r\n\tПредседателят на постоянната комисия по инженерна инфраструктура и енергийно планиране Валя Чилова заяви, че този резултат е вследствие на постоянни усилия на СО и СОС в лицето на всички политически групи. Тя поясни, че е отпаднала и санкция ценово ограничение, което в момента съществува в договора. Според нея новите инвестиции, които предстои да бъдат направени от концесионера, няма да бъдат никакво основание за искане на увеличение на цената на водата. Дори и да искат такова, няма да го получат, обяви Чилова.", "date": "2018.01.16", "title": "Договорен е анекс към концесията на \"Софийска вода\""}
{"url": "http://www.mediapool.bg/po-malko-alkohol-i-tsigari-rusnatsite-zapochvat-da-vodyat-po-zdravosloven-zhivot-news274337.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tВ нито един момент след падането на Съветския съюз руснаците не са консумирали толкова малко алкохол, колкото сега. Това е в резултат от над 10 години борба срещу алкохолизма и тютюнопушенето, водещи до драстични последици за здравето, но също така и от тенденцията към по-здравословен начин на живот, предава във вторник агенция Франс прес.\r\n\t \r\n\tПри все че водката продължава да е национално питие, със средна консумация от 12,2 литра годишно на човек, руснаците пият по-малко от французите (13,3 литра), португалците (12,6 литра) и германците (13,4 литра) според Световната здравна организация.\r\n\t \r\n\tТова представлява спад от над 20 процента, в сравнение с 2012 година.\n\n\r\n\t \r\n\tКакто консумацията на алкохол, така и пушенето на цигари бележи \"наистина рязък годишен спад, особено ако погледнете откъде сме тръгнали\", коментира за АФП Мелита Вуйнович, представителка на СЗО в Русия.\r\n\t \r\n\tСпоред нея тенденцията се дължи на все по-рестриктивната политика на властите през последните 10 години: край на продажбите на алкохол след 23 часа, въвеждане на минимална цена и забрана за рекламиране на спиртни напитки.\r\n\t \r\n\t\"Което функционира другаде, функционира и тук. Ще чуете едни и същи аргументи в много страни, например това, че пиенето е част от националната ни идентичност, но това е мит\", уверява тя.\r\n\t \r\n\tВластите опитват да обърнат страницата след драматичната здравна криза от годините след разпадането на СССР през 1991 година. Тогава намалява средната продължителност на живота и населението се стопява - проблеми, с които страната още се бори.\r\n\t \r\n\tПрез 1990 г. консумацията на алкохол на човек бе под 12 литра след годините на ограничителни мерки, въведени от Михаил Горбачов. След това се увеличаваше до 2007 г., когато кривата отново се обръща, казва СЗО.\r\n\t \r\n\tДве евро за кутия цигари\r\n\t \r\n\tТютюнопушенето също бележи спад от 20 процента в броя на пушачите от 2009 до 2016 година. Сега \"само\" 30 процента от руснаците пушат според данни на организацията.\r\n\t \r\n\tЦените на цигарите, която е близо две евро, остава много под средните европейски цени. Но Мелита Вуюнович приветства програмата за борба срещу тютюнопушенето, която по думите й е \"една от най-добрите в света\". Има стриктни ограничения за пушенето на обществени места.\r\n\t \r\n\tЕлена Дмитриева, директорка на руската неправителствена организация Фондация за развитие и здраве, смята, че правителствените мерки са изиграли значителна роля. Тя обаче констатира, че има цялостна тенденция към по-здравословен начин на живот, особено в големите градове.\r\n\t \r\n\t\"На мода са спортните клубове и грижата за здравето, за тялото и духа. Всичко това е по-модерно от преди\", подчертава тя. \"Кулинарните тенденции и тези по отношение на здравето се променят в целия свят, а руснаците обичат да следват западните тенденции\".\r\n\t \r\n\tПромяна в културата\r\n\t \r\n\tАнтон, 32-годишен московчанин, който организира турнири по бойни изкуства в руската столица, не е близвал алкохол от две години. Преди е страдал от алкохолизъм.\r\n\t \r\n\t\"Все повече хора от приятелския ми кръг не пият алкохол\", констатира той пред АФП. \"Когато тренирате сериозно, правите всичко възможно да сте в перфектно здраве. Не ви се пие и не ви се приемат други неща\".\r\n\t \r\n\tТой обвързва това течение с нарастващата популярност в Русия на появилото се в САЩ през '80-те движение \"Стрейт едж\", отхвърлящо наркотиците, алкохола, цигарите и правенето на секс, когато няма чувства.\r\n\t \r\n\tСамият руски президент Владимир Путин се представя като аматьор спортист и не пие. Той стана защитник на връщането към моралните ценности, скъсване с упадъка от '90-те и с предшественика му Борис Елцин, известен със страстта си към алкохола.\r\n\t \r\n\tЯрослав, 26-годишен руснак, работещ в сферата на изобразителните изкуства, е спрял цигарите при въвеждането на забрана за пушене в барове и ресторанти. Според него на пушенето се гледа с все по-лошо око.\r\n\t \r\n\t\"Мисля, че когато бяха ученици, всичките ни учители пушеха, може би без учителя по физкултура\", спомня си младият мъж, който е отраснал в Мурманск (Севернозападна Русия). \"Нещата действително се промениха. Знам няколко бара, в които се пуши и няма да отида там за нищо на света\".", "date": "2018.01.16", "title": "По-малко алкохол и цигари: руснаците започват да водят по-здравословен живот"}
{"url": "http://www.mediapool.bg/kakvo-e-rabotnoto-vreme-v-evropa-i-kak-se-opredelya-to-news274338.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tГерманският синдикат И Ге Метал (IG Metall) води битка с работодателите, за да намали, при определени условия, работната седмица до 28 часа в металургичния сектор. По този повод във вторник Франс прес прави преглед на работното време в редица страни в Европа.Определено от закона работно време и максимумът му\r\n\tВъв Франция продължителността на работното време, определена от закона, над която часовете се смятат за допълнителни, е 35 часа, но в повечето страни тя е 40 часа.\r\n\t \r\n\tТака е в Италия, Полша, Австрия и Испания. По време на кризата обаче бяха сключени временни споразумения в някои испански компании и то най-вече в автомобилостроителния сектор, за да се намали броят на работните часове с цел пък да се избегнат уволнения. В Полша в трудовия договор може да се включи клауза за трудова седмица над 48 часа, както е например в сектора на здравеопазването, където има недостиг на лекари.\r\n\t \r\n\tВ някои страни обаче продължителността на работното време не е определено със специален закон. Така е в Германия и във Финландия, където браншовите организации решават този въпрос.\r\n\t \r\n\tВъв Великобритания законът определя само максималната продължителност на работната седмица от 48 часа от 1998 година. При все това може да се работи и повече, ако служителят го иска, или пък ако работодателят настоява (в този случай работникът има правото да откаже). Превишаване не може да има в определени сектори (авиокомпаниите, флота или в някои сектори на пътния транспорт). За работещите, които са под 18 години, таванът е сведен до 40 часа седмично.\r\n\t \r\n\tРаботната седмица от 48 часа е максимумът, определен от Брюксел (има и изключения).\r\n\tТази продължителност на работната седмица и максималните допустими тавани не отразяват действителната работна седмица, която може да подхранва обществения дебат в различни страни.Допълнителни часове\r\n\tВъв Великобритания законът не предвижда допълнителни часове, но компанията или колективният трудов договор могат да направят това.\r\n\t \n\n\r\n\tГермания и в Италия в колективния трудов договор се определя и заплащането им.\r\n\t \r\n\tВъв Франция освобождаването от данъци на възнагражденията за допълнителни часове, което бе въведено между 2007 и 2012-а, бе премахнато по време на управлението на президента Франсоа Оланд. Сегашният държавен глава Еманюел Макрон не е предвидил в програмата си планове да върне тази практика. Той обаче обеща да има освобождаване от данъци на социалните вноски по тези допълнителни часове, което бе в сила и по време на управлението на Никола Саркози.Има ли дебат? \r\n\tВ Австрия имаше дебат. Само че за разлика от ситуацията в Германия, той е около удължаването на максималната продължителност на работното време. Новото коалиционно правителство на крайната десница иска да я вдигне до 12 часа дневно или до 60 часа седмично (спрямо сегашните съответно 10 и 50 часа). Това предложение бе приветствано от работодателите и критикувано от синдикатите.\r\n\t \r\n\tВъв Финландия правителство на центриста Юха Сипиле, чийто кабинет е привърженик на строгите мерки на икономии, издейства подписването през юни 2016-а на \"пакта за конкурентоспособност\", с който голяма част работещите да се трудят 24 часа допълнително през годината без за тях да им се плаща. Съпротивата бе слаба, защото след години на рецесия финландците са станали отстъпчиви.\r\n\t \r\n\tВъв Франция дебатът за 35-часовата работна седмица редовно се възобновява и то най-вече преди избори, но отмяната й почти не се поставя като проблем. А пък правителството няма и намерение да я реформира. Компаниите вече използват многобройните налични възможности за по-гъвкави действия.", "date": "2018.01.16", "title": "Какво е работното време в Европа и как се определя то?"}
{"url": "http://www.mediapool.bg/sadbata-na-delyan-dobrev-kato-deputat-yasna-idniya-vtornik-news274324.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСъдбата на Делян Добрев като депутат ще стане ясна окончателно идния вторник, когато Конституционния съд (КС) ще решава казуса му по същество, научи Mediapool от свои източници в съда. На заседанието този вторник членовете на съда трябваше да се произнесат дали да се прекрати заведеното дело за отхвърлената от Народното събрание оставка на народния представител на ГЕРБ, но те са приели като ново доказателство по случая това, че Добрев оттегли в края на 2017 г. подадената си оставка, която не бе приета от колегите му, но решението на парламента още не е обнародвано.\r\n\tКазусът дойде след като избухна скандалът \"Кумгейт\" за кадруване на Делян Добрев в община Хасково, където се оказаха на възлови позиции негови роднини и близки приятели. Добрев обясни, че това е неговият \"дрийм тийм\", но заради атаките на БСП подаде оставка от Народното събрание. Тя обаче безпрецедентно бе отхвърлена от парламента, което провокира БСП да сезира Конституционния съд. Междувременно Добрев , което може да даде повод на конституционните съдии да прекратят делото, тъй като вече няма по какво да се произнасят, но може и да решат да разгледат случая, за да има тълкуване за в бъдеще по подобни ситуации.\r\n\tПо казуса с оставката му, КС е разгледал новите доказателства - правни становища на юридически светила, както и писмото на самия Добрев, който уведомява, че точно преди Коледната ваканция на Народното събрание е оттеглил заявлението, с което подаде оставката си. Те са били приети и лешението по същество ще се вземе на 23 декември\r\n\tСпоред конституционалисти самото дело е лесно за решаване - Народното събрание не може да отхвърля оставка на действащ народен представител и по тези текстове от основния закон има и конституционна практика.\r\n\tДокладчик е Константин Пенчев.\n\n\r\n\tСпоред информация на Mediapool от КС са предупредили ГЕРБ, че след като оставката е гласувана и има акт на парламента, съдиите ще решат, че това е противоконституционно. Именно заради това решението за отхвърляне на оставката не е публикувано в Държавен вестник, а Добрев я оттегли. По този начин от ГЕРБ смятат, че КС няма да има аргументи да поиска депутатът да освободи мястото си.\r\n\tКС заседава по още 4 дела. Едно от тях е искането на Върховния касационен съд (ВКС) за обявяване на противоконституционност на текстовете от Наказателно - процесуалния кодекс, с които делата за корупция и още 40 престъпления бяха прехвърлени от Софийския градски в специализирания съд. Промените бяха гласувани през лятото и влязоха в сила през ноември. Докладчик по делото е бившият заместник-председател на ВКС Таня Райковска.\r\n\tТретото дело е по искане на Върховния административен съд. Магистратите настояват за произнасяне дали Конституцията ги задължава да разглеждат като първа инстанция делата срещу актове на Министерски съвет и министрите. Според съдиите има неяснота в нормата на основния закон, а това води и до нееднозначното й тълкуване.\r\n\tВ последния ден преди Коледа депутати от ГЕРБ и \"Обединените патриоти\" внесоха законопроект, с който да се създаде чисто нов Централен административен съд, който да поеме административните дела на първа инстанция. Самата идея е стара - на бившия председател на ВАС Георги Колев.", "date": "2018.01.16", "title": "Съдбата на Делян Добрев като депутат ясна идния вторник"}
{"url": "http://www.mediapool.bg/timermans-spazvaneto-na-varhovenstvoto-na-zakona-v-es-ne-e-vapros-na-izbor-news274339.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tВърховенството на закона навсякъде в ЕС не е по избор, заяви във втоник пред Европейския парламент в Страсбург заместник-председателят на Европейската комисия Франс Тимерманс.\r\n\tВърховенството на правото не подлежи на избор на основата на националния суверенитет. Това е основен въпрос за съществуването на ЕС, добави той, цитиран от БТА.\r\n\t \r\n\tКазвам това, като имам предвид нарастващата подкрепа за ЕС сред европейските граждани - във всички страни от Общността. Наблюдаваме това дори в държавите, които понякога имат правителства, оспорващи основните европейски ценности. Въпреки това все повече европейци виждат в ЕС средството за постигането на решения, на фона на световните предизвикателства, добави Тимерманс.\r\n\t \r\n\tПод \"върховенство на закона\" ЕС разбира прилагането на законодателството еднакво към всички.\r\n\t \r\n\tПреди седмица еврокомисарят за бюджета Гюнтер Йотингер съобщи, че ЕК обмисля обвързването на спазването на върховенството на закона в държавите от ЕС с осигуряването на фондове от общностния бюджет. Той отбеляза, че има два подхода - за неспазване на върховенството на правото да следва отнемане на достъп до финансиране, или - обратно - при силно застъпено върховенство на закона да бъдат осигурявани повече европейски средства за съответната страна. Решението как ще подходи ЕК ще стане известно след Великден.\n\n\r\n\t \r\n\tЙотингер поясни, че върховенството на закона и независимостта на съдебната власт имат ключово значение за ЕС и за икономиката.", "date": "2018.01.16", "title": "Тимерманс: Спазването на върховенството на закона в ЕС не е въпрос на избор"}
{"url": "http://www.mediapool.bg/kapuchino-indeksat-na-zhan-klod-yunker-news274340.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБрюксел откри новата година с едновременно дръзко и простичко твърдение – че членството в ЕС носи голяма добавена стойност, защото струва на всеки от гражданите си по-малко от едно кафе на ден.\r\n\tПреди десетина дни Европейската комисия публикува : \"Време е да се разграничат митовете от реалността: за по-малко от една чаша кафе на ден, всеки европейски гражданин печели от #Eubudget (бюджета на ЕС)\".\r\n\t \r\n\tИ докато Жан-Клод Юнкер агресивно се опитва да увеличи бюджета на ЕС след Брекзит, базираният в Брюксел сайт \"Политико\" се опита да подложи изказването му на проверка.\n\n\r\n\tНезависимо от огромните и изненадващи разлики в това по колко европейците в различните държави членки плащат на ЕС, съюзът струва на гражданите си по-малко от половин кафе на ден (на места дори една десета от чаша кафе) в повечето от 28-те страни членки.\r\n\tВ новия си \"Капучино\" индекс на ЕС, \"Политико\" класира всяка държава членка, използвайки статистиката на съюза за това колко гражданите плащат на ЕС (без да се взимат предвид средствата, които всяка държава получава обратно под формата на финансиране за регионите или за научни изследвания) и колко кафе (с мляко) им струва това. Индексът има отношение към намалението на бюджета заради Брекзит и пренастройването на останалите национални бюджети, свързано с него.\r\n\tАко си мислите, че германците плащат сметката на ЕС, грешите. ЕС струва на германците по 0.84 евро на ден на човек, което е едва половината от цената, която гражданите на Люксембург поемат – 1.57 евро на ден.\r\n\tСравнението на кафетата по всяка вероятност ще се окаже най-слабо привлекателно за италианците. Благодарение на евтиното кафе в страната, ЕС струва на италианците малко повече от половин чаша от напитката на ден (0.56 евро, за да сме точни).\r\n\t  \r\n\tБелгия е единствената друга държава, където ЕС струва на населението повече от половин кафе на ден.\r\n\tЛоши са новините и за привържениците на Брекзит. Великобритания в момента има по-добра сделка от повечето държави от ЕС по отношение и на кеша, и на кафето.\r\n\tБългария е с най-добрата сделка с евросъюза, плащайки само 0.18 евро на ден – приблизително равно на 0.17 част от чаша кафе в страната.\r\n\tЗа държава, подложена в продължение на десетилетие на мерки за финансови съкращения, Гърция страда на капучиновия фронт, доколкото напитката в страната струва средно 2.91 евро.\r\n\tОт друга страна, ЕС струва на гърците най-малкото количество кафе от всички европейски страни – само 0.15 част от чаша кафе на ден.\r\n\tЛюксембург, Белгия, Ирландия, Дания и Финландия правят най-големи вноски в евробюджета на глава от населението.\r\n\tГражданите на Люксембург и Белгия плащат седем пъти повече в сравнение с българите и румънците.\r\n\tЯсно изразени еврокритици като Унгария и Полша също са в благоприятно положение според индекса. В сравнение с тях само Хърватия, Румъния и България внасят в евробюджета по-малко пари на глава от населението.\r\n\t13-те държави, които плащат най-много във финансов план, са стравнително стари членки – присъединили са се към ЕС преди или през 1995 г.", "date": "2018.01.16", "title": "\"Капучино\" индексът на Жан-Клод Юнкер"}
{"url": "http://www.mediapool.bg/prekaleno-mnogo-e-tamninata-okolo-yulen-news274342.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tХората обичаме светлината и се страхуваме от тъмнината. Асоциираме я с неизвестното, непознатото, злото. В нашето въображение там се раждат чудовища. Е, и в бизнеса е така.\r\n\t\r\n\tСветлина. Искат да виждат концесионера на ски зона Банско. Защото обичат Пирин и всеки от тях го чувства като свой. Искат да бъдат убедени, че концесионерът е читав и няма да унищожава природата на планината. На практика, това значи да имат информация за собствеността и мениджмънта на \"Юлен\", за договореностите с държавата и общината, за отношенията му с банки, хотели и други фирми, за въздействията му върху околната среда и местната общност, за нивото на спазване на законите… И всичко това да бъде налично с обществен достъп, което днес значи – на един клик разстояние в интернет.\r\n\t\r\n\tТъмнина. Нито собственик, нито ясни параметри на сделката, нито ясни оценки на въздействията… Всъщност, даже по-зле. Малкото налична финансова информация показва, че \"Юлен\" има очакваните високи приходи, но почти ежегодно са на загуба и концесионните плащания са незначителни за мащаба на бизнеса.\n\n\r\n\tЗащо бе, хора? Защо правите простотиите на разни гиганти от петролния бранш, които спестяват стотици милиони и въртят едни огромни акцизи и ДДС-та. За едни 10% корпоративен данък ли е целият зор при вас? Та това е най-ниската ставка в света – почти като в офшорна зона. Не си струва!\r\n\tНе, не е незаконно, но дразни ужасно много. Защото ски зона Банско е очевидно успешен и развиващ се бизнес, който със сигурност печели. Как иначе ще създава зимният туризъм – половината, от който се случва в Банско – около 1 милиард лева от БВП? \r\n\tНикой не уважава губещи компании. Загубата в бизнеса е равна на неуспех, некадърност, некомпетентност. Означава, че не сте в състояние да управлявате собствената си компания, камо ли пък външните й въздействия върху околната среда и интересите на всички засегнати групи. Това ли искате да покажете с тези фалшиви отчети? Съмнявам се.\r\n\tТвърдите, че днес Банско е ски курорт от световна величина, хората там живеят много по-добре, а Пирин е планина с отлично запазена дива природа. И твърдите, че това се случва в голяма степен благодарение на вашата работа и инвестиции. Макар и да нямам пълната информация, аз лично съм по-скоро склонен да се съглася. Обаче не съм представителна извадка. Освен това, ако бях собственик на \"Юлен\", щях да се гордея с тези резултати и лично да ги представям и защитавам.\r\n\t На човек, който застава в светлината на прожекторите и заема открита и ясна позиция или на човек, който изпраща адвокати да говорят от негово име, докато той се крие в сенките?\r\n\tПитайте чичко Гугъл! Ще ви каже, че вероятността хората да асоциират думата \"неизвестен\" с \"извършител\" е около 100 пъти по-висока, отколкото да я свържат с \"благодетел\". Още ли сте учудени, че скандират \"Мафия\"?\r\n\tВ тази връзка, от началото на 2018 г. е в сила изменение на Закона на счетоводството, което задължава всички големи \"предприятия от обществен интерес\" ежегодно да публикуват т.нар. нефинансова информация заедно с годишните си финансови отчети. Иде реч точно за типа информация, която коментирах по-горе. И всички публични и енергийни компании, ВиК-та, банки и застрахователи ще трябва да я споделят. \r\n\tИ накрая един (последен безплатен) съвет. Не от мен, а отгоре: \"Видя Бог, че светлината е добро нещо, и отдели Бог светлината от тъмнината.\"", "date": "2018.01.16", "title": "Прекалено много е тъмнината около \"Юлен\""}
{"url": "http://www.mediapool.bg/ekozashtitnitsi-pitat-i-bnb-za-kontsesionera-v-bansko-news274343.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСлед като екокоалицията \"За да остане природа в България\" поиска от премиера, президента и парламентарния председател да обявят кой е реалният собственик на концесионера на ски зоната в Банско, във вторник организацията прати отворено писма със същия призив до управителя на Българската народна банка Димитър Радев.\r\n\t\"Доколкото \"Юлен\" АД е кредитополучател от българска банка (Първа инвестиционна банка – б. р.) и цялата му собственост е ипотекирана в нея, БНБ също би трябвало да е от институциите, които са запознати с реалния собственик\", пише в отвореното писмо на природозащитниците.\r\n\t\"Това дружество е единственото, което е получило право на управление и строителство в изключителна държавна собственост - Национален парк \"Пирин\", и смятаме, че българското общество трябва да знае кой е нейният истински собственик\", аргументират се от екокоалицията.\r\n\tТя припомни как преди десетина дни представители на \"Юлен\" заявиха в тв интервю, че кипърският гражданин Георгиус Георгиу е само номинален собственик на концесионера, но всички компетентни държавни институции знаят кой е реалният собственик.\r\n\tТогава екокоалицията поиска от председателя на Народното събрание Цвета Караянчева, премиера Бойко Борисов и президента Румен Радев да кажат кой е истинския притежател на \"Юлен\", но отговор така и не последва и досега няма такъв\n\n\r\n\tПриродозащитниците, които са против промяната в плана за управление на парка \"Пирин\", позволяваща на \"Юлен\" ново ски строителство на територията на парка, която е част от ски зоната, припомнят, че това правителствено решение разединява обществото.\r\n\t\"Смятаме за правилно да се знае чии интереси стоят зад това решение. Ние като организации в обществена полза не приемаме политиката на разединение и прoтивопоставяне на гражданите, защото това е вредно за всяко общество\", се казва още в отвореното писмо на екокоалицията.\r\n\tТя допълва, че за четвъртък, 18 януари., са  в над 20 града в България и Европа в защита на Национален парк \"Пирин\".", "date": "2018.01.16", "title": "Екозащитници питат и БНБ за концесионера в Банско"}
{"url": "http://www.mediapool.bg/sofiya-stava-chast-ot-misiyata-na-chovechestvoto-da-zaseli-mars-news274344.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\t​Бас Лансдорп, основател на най-голямата частна инициатива за заселване на Червената планета Mars One, ще представи пред българска публика отговори на фундаментални въпроси, свързани с бъдещето на човечеството. Събитието ще се проведе на 23 март в \"София Ивент Център\", съобщиха организаторите на проявата фондация Elevate.\r\n\tБас Ландсдорп ще сподели предприемаческия си подход, който го приближава към неговата мечта, която за мнозина звучи неосъществима.\r\n\tМарс продължава да провокира любопитството на мечтателите. Днес то вече не се изразява само в плахо и неуверено питане дали има живот там, а във все по-засилващия се интерес към въпроса – кога земляните ще отидат там.\r\n\tЦелта на организаторите на събитието в София е да съберат всички смели хора, лидерите на иновативни компании, всички, за които няма предел и тези, които търсят нови знания и преживявания.\r\n\tИдеята да засели първата човешка колония на Марс е на холандската организация Mars One. Планират се няколко мисии, а крайният срок за изпращане на хора на червената планета е през 2032 г.\r\n\tСлед дълга кампания вече са избрани 100 доброволци, които са готови да отпътуват с еднопосочен билет и да поставят началото на един нов свят.\r\n\tИзявени интелектуалци-визионери, сред които Илън Мъск, Стивън Хокинг, Бъз Олдрин и най-светли умове на науката и смели предприемачи, не само мечтаят, но и си сътрудничат за реализирането на тази цел.\r\n\t\r\n\t\r\n\tБас Лансдорп основава Mars One през 2011 г., като още като студент по машиностроене в университета Твенте мечтае да преодолее техническите предизвикателства и да засели хора на Марс. Същата година той продава и своя първи бизнес с много успешна компания за производство на възобновяема енергия от вятъра, за да инвестира в Mars One.\r\n\t2018 е годината, в която NASA празнува своята 60-та годишнина и също работи усилено в посока изпращане астронавти към Марс. Преди по-малко от две години агенцията публикува  за колонизиране на Марс. Според агенцията до 2030 г. на червената планета ще има присъствие на хора, които ще живеят, без да са пряко зависими от Земята. Планове за пътуване до Марс обяви и компанията \"Боинг\".\r\n\tНяколко седмици преди Нова година американският президент Доналд Тръмп издаде директива за възобновяване на работата по изпращане на американски астронавти отново на Луната, а след години – и на Марс. По времето на президента Барак Обама графикът бе човек на Марс да бъде пратен в десетилетието, започващо от 2030 г.\n\n\r\n\t\r\n\tПрез настоящата година се навършват 30 години след полета на втория българин в космоса и 45 години след последното стъпване на хора на Луната.\r\n\tОрганизатори на събитието са фондация Elevate, в партньорство с Archventure, които стоят зад успеха на посещението на Ричард Брансън в България. Мисията им е да водят у нас световни предприемачи и лидери, които правят промяна чрез своята дейност, за да вдъхновят младите в България и да им предадат своя опит и знания.\r\n\tElevate от своя страна цели да излезе и отвъд границите ни и да реализира значими проекти в сферата на образованието и културата. В момента се водят преговори и с други световни имена за следващи събития в София.\r\n\t»", "date": "2018.01.16", "title": "София става част от мисията на човечеството да засели Марс"}
{"url": "http://www.mediapool.bg/lekari-preporachvat-da-ne-se-opitvame-da-potiskame-kihaneto-si-news274356.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tИзкушавате да се спрете напиращо мощно кихане? По-добре недейте, препоръчват британски експерти, сблъскали се с необичайни сериозни последствия от опит за потискане на рефлекса, съобщават Асошиейтед прес и в. \"Дейли експрес\".\r\n\t \r\n\tПрепоръката идва от медици от университета на Лестър описали в \"Бритиш медикъл джърнъл\" случая на здрав 34-годишен неназован мъж, който е бил приет по спешност в местна болница с оплаквания от затруднени говор и преглъщане и \"пукащо\" усещане в отеклата шия. Пациентът е споделил, че проблемите му са започнали, след като е затиснал двете си ноздри и е запушил устата си, опитвайки се да предотврати напиращо кихане.\r\n\t \r\n\tСлед като първоначално са заподозрели инфекция и произтичащи от нея усложнения и са му предписали антибиотици, в крайна сметка специалистите са установили, че мъжът е получил разкъсване на ларинкса. Заради състоянието си пациентът е прекарал една седмица в болница.\n\n\r\n\t \r\n\t\"Когато човек киха, въздухът излиза с над 240 километра в час. Ако задържите цялото това налягане, можете да си причините сериозни увреждания. Заради \"уловения\" в тялото въздух дори можете да заприличате на човечето на Мишлен\", обяснява лондонски специалист по УГН в придружаващ публикацията коментар.\r\n\t \r\n\tПомолен да коментира казуса, хирургът д-р Цзъ Ян Цзян от университета на Тексас, САЩ, е споделил, че е ставал свидетел на един до два случая годишно, свързани с потиснато кихане, определяйки ги като \"изключително редки\". Експертът допълва, че е необичайно единично потиснато кихане да причини травма, сравнима с тази от огнестрелна рана в областта на шията.\r\n\t \r\n\tСред потенциалните проблеми от задържането на въздух в тялото е белодробен колапс.\r\n\t \r\n\t\"Смисълът на кихането е да \"изкара\" нещо от тялото, например вируси или бактерии. Ако потиснете рефлекса, те могат да се озоват на погрешно място\", обяснява д-р Цзян.\r\n\t \r\n\tАнглийският пациент се е възстановил напълно и е получил препоръката да избягва в бъдеще да \"стиска\" носа си, когато му се докиха.\r\n\t \r\n\t\"Най-безопасното нещо, макар и социално неприемливо, е да дадете воля на кихането. Най-добре е да го правите в кърпичка\", препоръчват специалистите.", "date": "2018.01.16", "title": "Лекари препоръчват да не се опитваме да потискаме кихането си"}
{"url": "http://www.mediapool.bg/sadat-otmeni-limitite-na-bolnitsite-za-2015-news274357.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tВърховният административен съд отмени решението на Надзорния съвет на НЗОК, с което бяха определени лимитите на болниците за 2015 година. Съдът потвърждава изцяло мотивите на Административен съд София град, който прогласи за нищожни точка 2 и 3 на решението, с които се определят лимитите на болниците през 2015 година.\r\n\tТази ситуация се повтаря от няколко години насам, като съдът в последствие отменя лимитите за предходни години, а в последствие болници си търсят неизплатените от здравната каса суми в съда.\r\n\tИ сега от Българския лекарски съюз коментираха, че след решението изпълнителите на медицински услуги са в правото си да търсят дължимите им суми, включително и отговорност за причинените им вреди, но стига да докажат претенциите си.\r\n\tНадлимитната дейност на болниците за 2015 година се оценява на около 52 млн. лева, но практиката досега показва, че само малка част от болниците водят дела, за да си получат парите.", "date": "2018.01.16", "title": "Съдът отмени лимитите на болниците за 2015"}
{"url": "http://www.mediapool.bg/obshtinska-imitatsiya-na-merki-za-dostapa-do-vitosha-news274325.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tВъпросът със занемарените ски съоръжения на Витоша се политизира. Това стана ясно от думите на кмета на столицата Йорданка Фандъкова пред БНТ във вторник.\r\n\tКоментарът й бе по повод на зачестилите призиви от страна на \"Да, България\" и ДСБ \"Да върнем Витоша на гражданите\". Темата отново стана актуална покрай казуса със строителството в Национален парк \"Пирин\". От години Витоша не е приветливо място за спорт, достъпът до планината с лифт или градски транспорт е затруднен, което пък увеличава трафика на коли особено в почивните дни, а това води до задръствания. Обвиненията към собственика на лифтовете и влековете \"Витоша ски\", свързан с концесионера и на Банско, са че умишлено спира развитието на софийската планина в полза на Банско.\r\n\tОбщинският съвет се занимава с този въпрос от 2016 г., като трябваше да проучи собствеността на лифтовете и влековете и да набележи мерки за подобряване на достъпа до планината. След поредното отваряне на темата членовете на специалната комисия за Витоша се събраха на спешно заседание във вторник и решиха да удължат с 1 час времето, в което влизането с коли в природния парк е забранено. Това ограничение обаче и без това не се спазва. Ще бъдат пуснати и повече автобуси по единствената автобусна линия, стигаща до високите части на планината.\r\n\t\r\n\t\"Големият дебат е подмяната и реконструкцията и възможността за инвестиции в нови лифтови съоръжения. Прави се опит този дебат да се политизира. Фактите са, че през 2007 г. Столичният общински съвет взима решение за приватизация на общинското дружество \"Въжени линии\" и то се приватизира от \"Витоша ски\". Още през 2006 г. дружеството е включено в приватизационния списък. Колеги и политически сили, които апелират сега да върнем Витоша на софиянци, са участвали във взимането на това решение. Групата на ДСБ е гласувала \"за\" приватизацията\", коментира Фандъкова.\n\n\r\n\tТя допълни, че в условията на договора никъде не пишело, че съоръженията трябва да работят, а само, че трябва да се поддържат. Фандъкова припомни и че има противоречия в редица закони спрямо плана за управление на парка и това спира подмяната на старите съоръжения.\r\n\tПреди ден движение \"Да, България\" започна подписка под наслов \"Да върнем Витоша на гражданите на София\". В подписката се настоява Столичната община да ревизира или разтрогне приватизационния договор на \"Витоша ски\", така че да се осигурят функциониращи лифтови съоръжения. От \"Да, България\" искат и интегриран план за достъп до планината.\r\n\tОще миналата седмица председателят на Столичния общински съвет Елен Герджиков, че договорът с \"Витоша ски\" е написан така, че в него на практика не са заложени основания, които да водят до прекратяване, а задълженията на дружеството като размер на инвестициите са минимални и отдавна изпълнени.\r\n\t\"Каквото и да искаме да направим, трябва да се видят процедурите. Каквато и реновация да се прави, трябва да се издаде разрешително за строеж, което обаче е забранено. Витоша трябва да има възможности и за зимен, и за летен туризъм, без да има никакво друго строителство освен спортни съоръжения. В момента по план има една писта, а останалото са поляни. Решението минава през плана за управление на Витоша и той трябва да е добре комуникиран. С него трябва да се узаконят и пистите, които сега се използват като такива\", посочи столичният кмет.\r\n\tФандъкова визира Закона за горите, Закона за устройство на територията (ЗУТ) и плана за управление на природния парк. Наскоро концесионерът се оплака, че освен жалбите на природозащитници, които от години спирали всякакви опити за инвестиционни намерения, има противоречие в законодателството. Според промените от 2012 г. в Закона за горите подмяната на съществуващите лифтове започва с промяна на статута на територията под самите тях, която в момента се води горска. Същевременно планът за управление забранява изключването на всякаква земя от горския фонд на територията на природния парк.\r\n\tСпоред природозащитниците тези аргументи са неверни. В плана за управление на Витоша е записано, че старите и неработещи съоръжения като Княжевския лифт или \"Романски\" трябва да бъдат подменени или премахнати. В Закона за горите пък се дава възможност за подмяна на лифтове без промяна на предназначението на земята. Законът за устройство на територията пна свой ред позволява на общината да задължи собственика на строеж да го обезопаси или поправи, ако е опасен, какъвто е случаят с неработещите лифтове и влекове на Витоша.\r\n\t\r\n\tВ края на миналата седмица пък Столичната община обяви, че модернизацията на ски съоръженията на Витоша минава през бавещата се близо две години актуализация на плана за управление на парка и макар да излиза, че докато той не бъде одобрен от екоминистерството местната власт е с вързани ръце. Във вторник беше свикано заседание на създадената още през 2016 г. специално заради казуса временна комисия. Тя реши да удължи с един час периода, в който се забранява влизане с коли в природния парк. В момента тя важи за времето от 11 до 14 часа в почивните дни. Предлага се забраната да се удължи до 15 часа. Забраната обаче по принцип не се спазва.\r\n\tЗа улесняване на достъпа до планината ще се увеличи и броят на автобусите по единствената линия, която стига до високите части на планината - 66. Още от тази събота те ще се движат на 30 минути. Първият автобус ще тръгва от зоопарка в 7.50 часа, а последният в 16.50 часа от \"Морени\".\r\n\tЛинията работи само в почивните и празничните дни. Автобусите по нея по традиция са малки, стари и препълнени. Преди време до парк \"Витоша\" пътуваха редовни линии през цялата седмица. Според зам.-кмета по транспорта Евгени Крусев автобусните линии, водещи до Витоша, са 14. Той вероятно включва в това число и градския транспорт до селата и кварталите в подножието на планината. От там обаче хората в повечето случаи трябва да вървят пеш, което не е особено подходящо, ако са тръгнали към Витоша, за да карат ски.\r\n\t\"Ще направим и информационна кампания, която да разкаже на хората кои линии могат да ги отведат до планината. Предвидили сме и резервни автобуси, ако се констатира превишен брой на пътниците\", поясни още Крусев.\r\n\t\"Директният ангажимент на общината е осигуряването на автобусния достъп до планината. Възложила съм и още следващата събота и неделя ще бъде увеличен броят на автобусите по линия 66, които са за “Алеко“ – най-натоварената линия. Също така ще има автобус, който ще изчаква на долната станция на лифта, така че ако има чакащи хора, да може да се включи в движението\", каза кметът Йорданка Фандъкова пред БНТ.\r\n\t\r\n\t\"Големият дебат е по отношение на състоянието и възможността за инвестиции в лифтове и влекове на планината. Това е тема, която от години стои в дневния ред на обществото. Важно е да кажа, че възложих към редовните проверки, които прави Изпълнителната агенция по метрологичен и технически надзор за техническото състояние на съоръженията, да се направи и междуведомствена група, така че към тези проверки да се включат и колегите от строителен контрол\", коментира Фандъкова.\r\n\t\"Убеден съм, че ако се установи някаква опасност от тези съоръжения кметът ще издаде съответните разпореждания по закон - за заздравяване или премахване на съответните съоръжения\", каза председателят на общинския съвет Елен Герджиков по време на заседанието на комисията за Витоша.\r\n\tОсвен тази група ще се прави и друга, която да проверява собствеността на хижите в планината.\r\n\tОт местната администрация ще поканят и представители на природен парк \"Витоша\", които да им представят преработения вариант за нов план на управление на парка, който така и не представен публично до момента.\r\n\tНовият план за парк \"Витоша\" бе изработен с пари от еврофондовете, но в началото на март 2016 г. проектът му бе върнат от екоминистерството за преработка , тъй като съдържал предложения върху около 40% от територията на парка да се изграждат ски съоръжения. Фирмата, изработила този план, както и плана за парк \"Пирин\", върна преработения вариант за одобрение от Висшия експертен екологичен съвет, но движение по казуса нямаше до края на 2016 г., когато стана ясно, че отиващото си второ правителство на ГЕРБ остава горещия картоф за следващите управляващи .\r\n\tОттогава мина още една година в безвремие относно плана за \"Витоша\", но затихналите проблеми изникнаха с нова сила покрай промяната на плана за управление на парка \"Пирин\" на 28 декември 2017 г., с което се дава зелена светлина за нови ски строежи.\r\n\tСлед обществения натиск по случая с \"Банско\" и Пирин и политическия за \"Витоша\", Столичната община се видя принудена да реагира.", "date": "2018.01.16", "title": "Общинска имитация на мерки за достъпа до Витоша"}
{"url": "http://www.mediapool.bg/kakvo-obeshta-tramp-po-vreme-na-predizbornata-si-kampaniya-i-kakvo-izpalni-za-edna-godina-na-vlast-news274341.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНека да хвърлим поглед към някои от основните предизборни обещания на американския президент Доналд Тръмп и тяхното сегашно състояние една година след встъпването му в длъжност.\r\n\t \r\n\tОбещание: Да отмени и замени знаковите здравни реформи на Барак Обама.\r\n\t \r\n\tСъстояние: След множество неуспешни опити за отмяна на закона републиканците в Конгреса премахнаха изискване, според което американците трябва да получат здравно осигуряване или да платят глоба. Промяната беше включена в законодателство за данъчна реформа, което Тръмп подписа, превръщайки го в закон през декември. Той каза, че отърваването от изискването \"означава, че Обамакеър се отменя\". Голяма част от закона от 2010 г. обаче остава в сила.\n\n\r\n\t \r\n\tОбещание: Да построи стена по границата между САЩ и Мексико и да накара Мексико да плати за нея.\r\n\t \r\n\tСъстояние: Тръмп поиска 18 милиарда долара през следващото десетилетие, за да плати за построяването на стената и други първоначални разходи по нея. Той иска сделката за построяването й да бъде част от законодателство, което демократите искат, за да защитят имигрантите, доведени незаконно в страната като деца. Той показва, че е готов да използва преговорите за Северноамериканското споразумение за свободна търговия, за да накара Мексико да плати за нея.\r\n\t \r\n\tОбещание: Да прекрати имиграцията от \"предразположени към тероризъм региони\" и да въведе засилени проверки.\r\n\t \r\n\tСъстояние: Дни след началото на своето президентство Тръмп забрани на хора от няколко държави с преобладаващо мюсюлманско население да пътуват в САЩ поради опасност за сигурността. Поредица от правни искове блокираха първоначалните усилия и два заместващи плана. Най-новата мярка включваше частична или пълна забрана за влизане на хора от Сирия, Либия, Иран, Йемен, Чад, Сомалия, Северна Корея и Венецуела. (От последната е забранено влизането само на правителствени служители и техните преки роднини.) Върховният съд постанови през декември, че най-новата версия на забраната за пътуване може да влезе в сила, докато правните искове се разглеждат от съдилища от по-ниска инстанция.\r\n\t \r\n\tОбещание: Да се изтегли от търговската сделка за Транстихоокеанско партньорство с 11 тихоокеански държави.\r\n\tСъстояние: Той стори това на 23 януари.\r\n\t \r\n\tОбещание: Да предоговори или да се изтегли от Северноамериканското споразумение за свободна търговия (НАФТА) с Мексико и Канада.\r\n\t \r\n\tСъстояние: Преговорите между трите страни продължават. Тръмп показва, че все още може да се изтегли от сделката, ако условията не са изгодни за САЩ.\r\n\tОбещание: Да се изтегли от Парижкото споразумение за климата.\r\n\t \r\n\tСъстояние: Тръмп предприе действия за изтегляне от сделката, но процесът няма да приключи преди 2020 година. Правителството не се придържа към ангажиментите за ограничаване на емисиите и иначе спазва сделката.\r\n\t \r\n\tОбещание: Да прекрати международната сделка за ядрената програма на Иран.\r\n\t \r\n\tСъстояние: Тръмп обяви на 12 януари, че САЩ удължи замразяването на санкциите срещу Иран в съответствие с ядрената сделка от 2015 г., но каза, че прави това за последен път, ако не бъдат поправени \"ужасните недостатъци\" на споразумението.\r\n\t \r\n\tОбещание: Да реформира данъчния кодекс на САЩ и да намали данъците за средната класа.\r\n\t \r\n\tСъстояние: Тръмп постигна първата си голяма законодателна победа на 20 декември с приемането на данъчна реформа, която намалява данъка върху корпоративните доходи и орязва личните данъчни ставки. Най-радикалното пренаписване на данъчните закони на страната от десетилетия беше одобрено по партийна линия, като само републиканците гласуваха в негова подкрепа.\r\n\t \r\n\tОбещание: Да отмени дипломатическото отваряне на Обама към Куба.\r\n\t \r\n\tСъстояние: Тръмп само частично промени курса, като отново наложи някои ограничения върху пътуването и търговията, но запази дипломатическите отношения и остави отворено посолството на САЩ в Хавана. Оттогава САЩ изтеглиха повече от половината си дипломатически персонал на фона на поредица от загадъчни атаки срещу дипломати, довели до здравословни проблеми.\r\n\t \r\n\tОбещание: Да спре програма от времето на Обама, позволяваща на млади имигранти, доведени незаконно в страната като деца, да останат.\r\n\t \r\n\tСъстояние: Правителството на Тръмп съкращава програмата в момент, когато изтича правото на участниците да се възползват от нея, но активно преговаря за законодателство, което да им позволи да останат. Тръмп призова Конгреса да предприеме действия за уреждане на правния статут на имигрантите като част от по-голям двупартиен законопроект за имиграцията.\r\n\t \r\n\tОбещание: Да намери заместник на съдията от Върховния съд Антонин Скалия.\r\n\t \r\n\tСъстояние: Тръмп предложи кандидатурата на Нийл Горсъч и Сенатът го одобри да заеме отдавна овакантения пост.", "date": "2018.01.16", "title": "Какво обеща Тръмп по време на предизборната си кампания и какво изпълни за една година  на власт"}
{"url": "http://www.mediapool.bg/zalesyavane-na-izsechenite-zaradi-koroyada-tereni-zapochvat-gorskite-predpriyatiya-news274361.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЕдин от приоритетите на държавните горски предприятия през 2018 г. ще е залесяването на изсечените заради короядите горски площи и въвеждане на система за мониторинг на разпространението на вредителите. Това е решил на първото за годината свое заседание кризисният щаб за борбата с дървесния корояд, съобщиха от Министерството на земеделието, храните и горите във вторник.\r\n\tНа него е отчетено, че продължава изпълнението на плана за спешно усвояване на отсечената заради вредителя дървесина, която към края на декември 2017. възлизаше на 1.750 млн. куб м от . Това е в размер на 70% от възложените количества и представлява 58% от общата инвентаризирана достъпна за добив повредена дървесина. Какъв е напредъкът от тогава досега обаче от ведомството не посочват, макар да съобщават, че е бил \"извършен мониторинг на състоянието и инвентаризираните повреди на иглолистните гори от биотични и абиотични фактори, възложените за добив и усвоените количества дървесина по данни на Изпълнителна агенция по горите към 12 януари 2018 г.\"\r\n\t“Наред с всички останали задачи, ще работим в насока залесяване”, заявил заместник-министърът на земеделието, храните и горите Атанас Добрев, цитиран от пресцентъра си.\r\n\tВ съобщението се посочва още, че \"основната цел е да се изгради концепция за мониторингова мрежа на корояда от Държавните горски предприятия\".\r\n\t\"Това ще спомогне за още по-реална картина на биологията му. Проучва се и възможността за закупуване на допълнително лабораторно оборудване, както за терен, така и за стационарни лабораторни изследвания\", допълват от агроведомството.\n\n\r\n\tЩе бъдат предприети мерки за възобновяване и на освободените от у,вредената дървесина площи, а терени, където по естествен път е започнало израстване на дървета, ще се извършват сечи на храсти и нежелана дървесина, за да се ускори растежа.\r\n\tСъщо така ще бъде увеличено производството на необходимия посадъчен материал от подходящи дървесни видове, съобразно освободените площи, след проведени санитарни и принудителни сечи.\r\n\tЗа резултатите от изпълнението ще се докладва на следващо заседание на работната група, което ще се състои на 13 февруари 2018 г., допълват от министерството.", "date": "2018.01.16", "title": "Залесяване на изсечените заради корояда терени започват горските предприятия"}
{"url": "http://www.mediapool.bg/kumgeit-napadkite-stignaha-do-ofshorki-i-chuzhdi-sluzhbi-news274362.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПо-малко от седмица след като Елена Йончева от БСП изпрати три сигнала в прокуратурата за обществени поръчки за 50 млн. лева, спечелени от фирми близки до \"зетя\" на депутата от ГЕРБ Делян Добрев - Даниел Гаргов, социалистите продължиха да подгряват темата \"корупция\" преди вота на недоверие, който се очаква да внесат в сряда.\r\n\tНа пресконференция на \"Позитано\" 20 бе представена схема за обвързаности между фирми на Гаргов, на бащата на депутата - Александър Добрев, и офшорни компании.\r\n\tСпоред новата схема, която БСП показва, фирмата на родителите на Добрев \"Визьор\" ООД изгражда цех за производство на пелети на стойност 2 млн. лева със заеми от фирми на Даниел Гаргов - \"Форуком и компания\" ООД и \"Форуком\" АД. От своя страна, за да финансира дейността на фирмите, в които участва, \"Форуком\" АД, в която основен собственик е Тенчо Лилянов, е получила заеми в размер на 5.5. млн. евро от офшорни компании и чужди банки, съобщиха от БСП.\r\n\tСпоред техните данни една от офшорните компании, която е предоставила заем в размер на 700 хил. евро, е \"Терес Кансълтинг\" (Teres Consulting). Тя е регистрирана на Сейшелските острови и притежава 47.98% от капитала на \"Форуком фонд имоти\" АДСИЦ (акционерно дружество със специално инвестиционна цел – б. ред.) според схемата.\r\n\tОт предоставената схема се разбира, че председател на съвета на директорите на \"Форуком фонд имоти\" е съпругата на Гаргов и братовчедка на Делян Добрев - Росица Гаргова. Гаргова пък до преди месеци оглавяваше финансовата дирекция в община Хасково, а съпругът й е общински съветник и председател на финансовата комисия там.\n\n\r\n\t  \r\n\tДруга офшорна комапния, която е предоставила заеми в размер на 2.5 млн. евро според БСП, е \"Камеа Бизнес\", регистрирана на Маршалските острови.\r\n\tСпоред схемата трета офшорна компания, регистрирана на Сейшелските острови – \"Еконс Кансълтинг\" (Econs Consulting Ltd), е предоставила заем на \"Иконус - икономически консултации и услуги\" ЕООД, в размер на 250 хил. евро. Негов собственик и управител до края на 2008 г. според БСП е бил Делян Добрев.\r\n\tПо-рано през деня Добрев, който миналата седмица отказа да обясни как е кредитиран бизнесът на майка му и баща му, съобщи че те са теглили кредит от финансова институция, в която Гаргов имал \"малко участие\". По думите му обаче това било нормално, тъй като хората, когато търсели пари, се обръщали първо към свои близки, \"Бащи кредитират синовете си например\", каза Добрев. Кредитът е с 8% лихва, всичко е построено и цялото останало имущество е гаранция и на този етап родителите му не можели даже да покриват главницата по задължението, обясни депутатът от ГЕРБ.\r\n\tНа обвиненията на БСП, че фирми на Даниел Гаргов са печелели обществени поръчки за санирането в Хасково, той посочи, че \"Еко Традекс Груп\", в която миноритарно участие има Гаргов, е започнала сериозната си дейност с обществена поръчка още преди идването на ГЕРБ на власт – за реконструкция на сметище за 10 млн. лв. през 2006 г. в Смолян, с кмет Дора Янкова (днес – депутат от БСП). Печели още един договор със същата община през 2009 г., а на този фон в Хасково дружеството имала няколко загубени големи търга в Хасково през последните години, а спечелените били след изтеглянето на кадрите на ГЕРБ от общината.\r\n\t\"Г-жа Йончева служител ли е на определени служби в България или в чужбина? Тя изпълнява ли поръчки на български или чужди служби за моята дискредитация заради енергийни проекти?\", попита Добрев пред бТВ, намеквайки за позициите си по руските енергийни проекти. Той е против възобновяването на АЕЦ \"Белене\".\r\n\tСпоред него Йончева \"има фиксация към мен\" и разказа, че имало един хасковски бизнесмен, който буквално седи в стола на кмета Добри Беливанов и дава задачи. Без да дава друга информация, той попита дали Йончева \"изпълнява поръчки на трима бизнесмени от Хасково\".\r\n\t\"Това, което тя прави с моето омаскаряване, е поръчка\", смята депутатът от ГЕРБ. Според него Йончева има общо със собственика на фалиралата КТБ Цветан Василев. Той посочи, че по време на предизборната кампания за парламентарния вот в Хасково тя живяла в \"именията на Цветан Василев\". Добрев показа снимки от предизборната кампания на Йончева в Хасково, но които по думите му има мъж с присъди в Испания, който в три пъти си бил сменял имената и сега се казвал Борис Архондев. Добрев попита дали по време на кампанията в областния град този човек е отговарял за криминалния контингент или за друго.\r\n\t    \r\n\t\r\n\tЙончева, която отказа да отговаря на обвиненията на Добрев в ефир, по-късно обяви, че не работи нито за разузнаване, нито за бизнесмени, а в Хасково винаги отсяда в хотел \"Хистори\".\r\n\tНе работя за български, нито за чужди служби, премиерът Бойко Борисов би трябвало да има такава информация, каза Йочнева.\r\n\t\"Не знам за кои трима бизнесмени говори. Ако смята, че има нещо нередно в общината, че продължава тази корупционна схема, която се практикуваше доскоро, да внесе сигнал и да даде публичност. Моята битка не е срещу г-н Добрев, а срещу тази система, която е направена. Ако той има някаква информация, че подобни схеми продължават със същите и други фирми, нека каже за какво става въпрос\", допълни тя.\r\n\t\r\n\tМалко по-късно пък от ГЕРБ дадоха нарочна пресконференеция, в която Добрев да повтори тезите си от сутрешното си телевизионно участие. \"Елена Йончева определено има някаква фиксация върху мен. Претопля се една и съща манджа, хвърлят се неверни твърдения с цел да ме дискредитират\", обяви той.\r\n\t\"Няма да успеят да ме уплашат. Ще продължа да защитавам националния интерес в сектора, за който отговарям. Тази атака е заради нарушение интереси в енергетиката, става въпрос за много пари\", каза още той.", "date": "2018.01.16", "title": "\"Кумгейт\" нападките стигнаха до офшорки и чужди служби"}
{"url": "http://www.mediapool.bg/friydam-haus-bulgaria-e-svobodna-no-mediite-y---chastichno-news274363.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\t\r\n\tБългария е свободна държава, но медиите й са частично свободни. Това сочи годишната класация \"Свободата в света 2018\" на авторитетната неправителствена организация \"Фрийдъм хаус\", обявена във вторник.\r\n\tВ категориите \"Политически права\" и \"Граждански свободи\" България получава оценка \"2\" от 7 възможни, като най-високата оценка е \"1\".\r\n\tСъщевременно, по свобода на медиите България е поставена в категорията \" частично\r\n\tсвободни\" държави.\r\n\tОбщата свобода на България е оценена на 80 от 100 пункта, което я поставя на предпоследно място в Европейския съюз преди Унгария, която е оценена на 72 пункта. Няколко пункта надолу в сравнение с миналата година е и Полша.\n\n\r\n\tЗапазило се е и отношението на \"свободните\", \"частично свободните\" и \"несвободните\" страни по света съответно 45, 30 и 25% от нациите. Оценки имат всички 195 суверенни държави по света плюс 14 специално подбрани \"територии\" - например Тибет, която е предпоследна по свобода, пред Сирия с оценка -1. С един процент се е увеличило населението, което живее в несвободни страни.\r\n\tВ доклада на \"Фрийдъм хаус\" се посочва, че през 2017 г. политическите права и граждански свободи по света са се влошили до най-ниската си точка за повече от десетилетие.\r\n\tНеправителствената организация отбелязва, че през 2017 г. е била най-сериозната криза за демокрацията през последните десетилетия. Това е поредна 12-а година, в която има намаляване на глобалната свобода - само 35 държави са с покачен рейтинг, 71 отчитат спад.\r\n\tЦенностите, които олицетворява свободата – особено правото да бъдат избирани лидери на свободни и честни избори, свободата на медиите и върховенството на закона, бележат отстъпление в световен мащаб.\r\n\tА държави, които преди десет години изглеждаха като многообещаваши – Турция и Унгария например, се плъзгат към авторитарно управление.\r\n\t  \r\n\tСпоред организацията, една от причините за кризата на демократичността се корени в това, че САЩ са се оттеглили от традиционната си роля като \"шампион и пример за демокрация\" заради загубата на политически права и граждански свободи в самата Америка.\r\n\tПравозащитниците отбелязват, че Съединените щати претърпяха редица неуспехи в провеждането на изборите и правосъдието през последното десетилетие - под ръководството на двете големи политически партии - но през 2017 г. нейните основни институции бяха атакувани от администрация, която отхвърля установените норми на етично поведение в много области.\r\n\tСамият президент Доналд Тръмп е смесил загрижеността за своята бизнес империя с ролята си на президент, назначава членове на семейството си и лобисти на висши постове и отказва да спазва практиките за прозрачност, наблюдавани от неговите предшественици.\r\n\tОрганизацията пише в доклада си, че \"Русия вече осъществи кампании за дезинформация преди изборите в страни като Съединените щати, Франция и Германия, култивира връзки с ксенофобски политически партии в цяла Европа, застраши или завладя някои от най-близките си съседи, и започна да служи като алтернативен източник на военна помощ за Близкоизточните диктатури\".\r\n\tГлавната цел на режима на Путин е да разруши демократичните държави и да разбие институциите - като Европейския съюз - които ги изграждат, смятат от \"Фрийдъм хаус\"\r\n\tТурското преминаване от \"частично свободна\" до \"несвободна\" е кулминацията на продължителна и ускоряваща се тенденция. Падането на страната в класацията от 2014-та е поради ескалиращата поредица от нападения върху пресата, потребителите на социални медии, протестиращите, политическите партии, съдебната власт и избирателната система.\r\n\tПрезидентът Реджеп Тайип Ердоган се бори да наложи персонализиран контрол над държавата и обществото в условията на влошаваща се вътрешна и регионална среда за сигурност.\r\n\tНеговият отговор на опита за преврат от юли 2016 г. се превърна в разгърнат лов на вещици, което доведе до арестуването на около 60 000 души, закриването на над 160 медии и задържането на над 150 журналисти.", "date": "2018.01.16", "title": "\"Фрийдъм хаус\": България е свободна, но медиите й - частично"}
{"url": "http://www.mediapool.bg/cheshkoto-pravitelstvo-na-maltsinstvoto-na-andrei-babish-ne-poluchi-vot-na-doverie-news274332.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПравителството на малцинството в Чехия на премиера Андрей Бабиш не получи вот на доверие от парламента, предаде Франс прес. Този изход от гласуването бе очакван.\r\n\t \r\n\tПравителството на Бабиш бе подкрепено при гласуването в Камарата на депутатите само от 78-те депутати от неговото популистко движение \"Действие на недоволните граждани\" (АНО). 117 техни колеги в долната камара на чешкия парламент гласуваха против, а петима се въздържаха.\r\n\t \r\n\tАНО получи най-много гласове на парламентарните избори през октомври, но не спечели мнозинство. Движението освен това не може да намери коалиционен партньор, припомня ДПА.\r\n\t \r\n\tПозицията на чешкия премиер е подкопана допълнително от повдигнатите му обвинения в злоупотреба с пари от европейски фондове.\r\n\t \r\n\tПо-рано политически наблюдатели прогнозираха, че правителството на малцинството вероятно няма да получи вот на доверие при гласуването днес. Според тях обаче Бабиш вероятно ще намери начин да остане на власт достатъчно дълго, за да се опита да издейства втори вот на доверие, отбелязва ДПА.\r\n\t \n\n\r\n\tЧешкият премиер има подкрепата на президента Милош Земан.\r\n\t \r\n\tДържавният глава получи най-много гласове на първия тур на президентските избори в Чехия в петък и събота. Балотажът е на 26 и 27 януари.\r\n\t \r\n\tДори да не бъде преизбран, Земан ще остане на поста до март, когато изтича сегашният му мандат.\r\n\t \r\n\tПо-рано във вторник Андрей Бабиш поиска от депутатите да снемат парламентарния му имунитет, за да може да бъде разследван по сигнали за измама. Полицията разследва дали Бабиш, който е вторият най-богат човек в Чехия, е получил незаконно субсидия от ЕС в размер на 2 милиона евро преди едно десетилетие чрез скриване на информация, че е собственик на ферма и на конферентен център. Бабиш отрича да е нарушил закона.\r\n\t \r\n\tПремиерът отправи молбата си преди да се яви на изслушване в парламентарна комисия, на което ще се реши дали да се препоръча снемане на имунитета му. Повечето други партии смятат, че не може ръководителят на правителството да е подследствен. Бабиш увери, че неговата молба да бъде снет имунитетът му няма връзка с гласуването на доверие на кабинета му.", "date": "2018.01.16", "title": "Чешкото правителство на малцинството на Андрей Бабиш не получи вот на доверие"}
