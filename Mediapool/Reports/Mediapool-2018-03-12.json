{"url": "http://www.mediapool.bg/evrokomisiyata-sazdava-tsentar-sreshtu-dvoiniya-standart-pri-hranite-news276612.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЕвропейската комисия открива Център за знания за измамите с храни и качеството на храните, който ще се управлява от Съвместния изследователски център, съобщиха от Брюксел.\r\n\tЦентърът се създава в отговор на загрижеността на потребителите относно качеството на храните и измамните практики.\r\n\tПоследните случаи на измами с храни включват маслиново масло, вино, мед, риба, млечни продукти, месо и птици, съобщават от Еврокомисията. Освен това потребителите може да са изложени на нелоялни търговски практики, по-специално във връзка с хранителни продукти със значителни разлики в състава, които обаче се предлагат на различни пазари с подобна опаковка.\r\n\tТози проблем беше повдигнат от страните от Централна и Източна Европа, сред които и България.\r\n\tСега центърът за знания за измамите с храни и качеството на храните ще координира дейностите по надзор на пазара. Например относно състава и вкусовите характеристики на храните, предлагани с една и съща опаковка и марка на различни пазари в ЕС.\r\n\tОсвен това центърът ще управлява система за ранно предупреждение и информация за измамите с храни. Това ще става например чрез мониторинг на медиите и предоставяне на тази информация на обществеността, е посочено в съобщението.\r\n\tПредвижда се още да бъдат свързани информационните системи на държавите членки и Еврокомисията. Например бази данни, в които се описва съставът на някои продукти на хранително-вкусовата промишленост с висока стойност като виното или маслиновото масло.\r\n\tЦентърът ще генерира и специфични за всяка страна знания. Например чрез картографиране на компетентностите и лабораторната инфраструктура в държавите членки.\r\n\tЦентърът за знания за измамите с храни и качеството на храните ще изготвя и бюлетини, интерактивни карти, бази данни и редовни доклади. Тази информация ще бъде предоставяна на обществеността.\r\n\tЦентърът за знания ще бъде изцяло финансиран от Европейската комисия и ще допълни мрежата на ЕС за борба с измамите с храни, като осигури връзка между науката и изготвянето на политики.\r\n\tСъздаването на Центъра за знания съвпада с откриването на изложбата \"Науката – в центъра на създаването на европейските политики\" в Европейския парламент в Страсбург, която описва работата и историята на Съвместния изследователски център от неговото създаване през 1957 г. до наши дни.\r\n\t\"Хранителните продукти са една от основните области, в които много пряко и осезаемо могат да се усетят ползите, които науката осигурява за гражданите. Качеството на храната, която ядем, е важно за всички нас. Измамите с храни представляват транснационална престъпна дейност, поради което ЕС има ясна отговорност в тази сфера. Създаването на Центъра за знания за измамите с храни и качеството на храните е важна стъпка. То ще спомогне за опазване на целостта на веригата за доставки на храни в ЕС и за гарантиране на качеството на хранителните продукти, като се създава ясна добавена стойност за европейските граждани\", това заяви Тибор Наврачич, комисар по въпросите на образованието, културата, младежта и спорта.", "date": "2018.03.12", "title": "Еврокомисията създава център срещу двойния стандарт при храните"}
{"url": "http://www.mediapool.bg/blizak-na-putin-oligarh-sprya-futbola-v-gartsiya-news276569.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБлизък до руския президент Владимир Путин олигарх буквално спря професионалния футбол в Гърция, забърквайки се в невиждан по своите мащаби скандал на стадион \"Тумба\" в Солун в късните часове на неделя.\r\n\tИзвестният руски мултимилионер с гръцки корени и собственик на ПАОК – Иван Савидис, нахлу въоръжен на терена в последните минути от регионалното дерби с АЕК в опит да извади отбора си. След като играчите му не се подчиниха, той насочи гнева си към съдията, като през цялото време на колана му се виждаше кобур с поставен вътре пистолет.\r\n\tВ крайна сметка мачът бе прекратен и не се доигра, тъй като играчите на АЕК отказаха да излязат от съблекалните от съображения за сигурност. Повод за целия скандал бе отменен в последната минута на редовното време гол на ПАОК заради засада.\r\n\tОще в понеделник зам.-министърът на спорта в южната ни съседка Йоргос Василиадис проведе среща с премиера Алексис Ципрас, след която обяви, че футболната Супер лига ще бъде преустановена за неопределено време заради инцидента.\r\n\tФИФА също не пропусна да осъди поведението на президента на ПАОК Иван Савидис. От световната футболна централа обаче подчертаха, че единствено гръцката федерация може да предприеме дисциплинарни мерки срещу олигарха.\n\n\r\n\tМеждувременното гръцката полиция издаде заповед за ареста на Савидис, но само заради това, че е излязъл на терена в \"нарушение на спортния закон\". По отношение на носения от него пистолет, местните власти не виждат проблем, тъй като той е законно притежаван, предаде АФП, позовавайки се на свои източници.\r\n\tСамият Савидис отрича да е заплашвал някого с оръжие, въпреки че действията му бяха изтълкувани точно по този начин от ръководството на АЕК. Според клуба от Атина президентът на ПАОК директно е заплашил главния арбитър Йоргос Коминос. Освен това заплахи към рефера били произнесени и от спортния директор на солунския клуб Любош Микел, който използвал репликата \"свършен си\".\r\n\tШокиран от случилото се остана и испанският треньор на АЕК Маноло Хименес, който направи изявления пред испанските медии от хотела му в Солун, където целият му отбор бе принуден да остане по заповед на местната полиция, издадена от съображения за сигурност.\r\n\t\"Първоначално не знаехме, че има пистолет. След това всички го видяхме. Собственикът на ПАОК отиде при съдията с конкретни намерения. Беше невероятно как излезе с този пистолет\", коментира Хименес.\r\n\t\"ПАОК искаше да доиграем мача, но нашият президент ни каза да не излизаме на терена, докато там има въоръжен човек. Гръцката федерация трябва да реагира. Това не е вече просто за отнемане на точки. Сега ни държат в Солун и не ни разрешават да си тръгнем\", допълни испанският специалист в неделя.\r\n\tПо думите му всичко се е развило като \"във филм на Клинт Истууд\". \"Пред мен той заплаши съдията и спортния директор. После разбрах, че им е казал: \"С теб е свършено\", каза още Маноло Хименес с лаконичното уточнение, че \"повечето от гърците са нормални\".\r\n\t\r\n\tПрезидентът на ПАОК Иван Игнатиевич Савидис е роден през 1959 г. в Санта, в съветската република Грузия. Той има двойно гражданство – руско и гръцко.\r\n\tПреди да купи клуба от Солун през 2012 г., той заема президентското място в руските Ростов, СКА Ростов и Виктор Понеделник. Политик и бизнесмен, той е известен като един от най-богатите хора в Русия. Савидис е бил член на руската Дума и е близък с президента Владимир Путин.\r\n\tОсновният акционер в ПАОК е служил в съветската армия, където е постигнал званието сержант майор. Работил е в тютюнева фабрика, преди да вземе докторска степен по икономика и да стане изпълнителен директор в тютюневата компания \"Донской Табак\".\r\n\tОт 2012 г. Иван Савидис заема поста на председател на съвета на директорите на холдинга \"Агроком Груп\", основан от него през 2004 г. В Солун е смятан за може би най-влиятелния бизнесмен.\r\n\tБизнесът му се разпростира в месната индустрия, селското стопанство и риболова. Има дистрибуторски и хранителни компании. Притежава и два хотелски комплекса (\"Македония Палас\" и \"Ксения Палиури\"), комуникационна група и градското пристанище.\r\n\tОсвен това ръководи благотворителна фондация, която носи името му и инвестира във възстановяване на православните храмове и популяризиране на културни, образователни, научни и изследователски проекти. Иван Савидис също така подкрепя финансово Международната шахматна федерация и Руската федерация по билярд.", "date": "2018.03.12", "title": "Близък на Путин олигарх спря футбола в Гърция"}
{"url": "http://www.mediapool.bg/napadatel-s-nozh-e-zastrelyan-pred-rezidentsiyata-na-iranskiya-poslanik-vav-viena-news276592.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tАвстрийски войник застреля нападател, който го атакувал с нож, пред резиденцията на иранския посланик във Виена, предаде ДПА.\r\n\t \r\n\tСпоред говорител на виенската полиция късно снощи 26-годишен австрийски гражданин без предупреждение нападнал войника, който бил на пост сам.\r\n\t \r\n\tПри възникналата схватка войникът стрелял четири пъти в нападателя, ранявайки го фатално. Той починал на местопроизшествието.\r\n\t \r\n\tПолицията уточни, че нападнатият войник първо е опитал да спре атаката с лютив газ. След като бил намушкан с нож, той застрелял нападателя. Войникът има порязвания по дясната ръка, но защитната жилетка е предотвратила по-сериозни наранявания.\r\n\t \n\n\r\n\tВсе още няма информация за мотивите на нападателя, предаде Асошиейтед прес, позовавайки се на съобщение на австрийската полиция. Австрийското вътрешно разузнаване и агенция за борба с тероризма разследват инцидента.\r\n\t \r\n\tВ австрийската столица миналата седмица четирима души бяха ранени при нападения с хладно оръжие, припомня ДПА. 23-годишен наркоман от афганистански произход призна, че на случаен принцип е нападнал трима души от едно семейство край ресторант, както и свой познат афганистанец.", "date": "2018.03.12", "title": "Нападател с нож е застрелян пред резиденцията на иранския посланик във Виена"}
{"url": "http://www.mediapool.bg/severna-koreya-vse-oshte-malchi-za-planiranata-sreshta-s-tramp-news276590.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНовината за планираната среща между американския президент Доналд Тръмп и севернокорейския лидер Ким Чен-ун разтърси света, но държавните медии в Северна Корея досега не са съобщили нищо за нея, предаде Асошиейтед прес.\r\n\t \r\n\tПхенян е изненадващо мълчалив след поредицата важни, вероятно дори исторически събития от последните месеци.\r\n\t \r\n\tПо същество севернокорейските власти от повече от месец не позволяват на представители на чуждестранни медии да посещават страната и въпреки че говорят за подобряване на междукорейските отношения, се придържат към същия гневен тон, насочен срещу САЩ и в подкрепа на ядрените оръжия, както и при ракетните опити миналата година.\r\n\t \r\n\tСлужители в Сеул казват, че Пхенян не информира и тях.\r\n\t \r\n\t\"Що се отнася до срещата на върха между Северна Корея и САЩ, няма официален отговор от севернокорейското правителство. Затова мислим, че Северна Корея подхожда предпазливо към въпроса, тъй като се нуждае от време, за да подготви позицията си\", каза говорител на южнокорейското министерство на националното обединение.\r\n\t \n\n\r\n\tЗа севернокорейските медии не е необичайно да се бавят със съобщаването на новините.\r\n\tТъй като са държавни, всички вестници, радиа, телевизии и официалната информационна агенция неизменно се придържат към официалната позиция. Както отбеляза южнокорейският говорител, понякога е нужно известно време, докато се реши каква да бъде официалната позиция.\r\n\t \r\n\tВъзможно е също така севернокорейското правителство да се бави, защото се тревожи, че предложението за срещата може да пропадне, а това може да е трудно да се обясни на обществеността.\r\n\t \r\n\tДосега обаче единственото официално съобщение за севернокорейското предложение за среща с Тръмп в замяна на мораториум върху ракетните и ядрените опити е дошло от Южна Корея.\r\n\t \r\n\tСевернокорейският вестник \"Нодон синмун\" - печатният орган на Корейската трудова партия, публикува само няколко абзаца за посещението на висши южнокорейски представители миналата седмица. Той не спомена нищо за каквито и да е планове за среща на върха, да не говорим за някакви условия или изявления за това дали Ким сериозно обмисля да се откаже от ядрените си оръжия, отбелязва Асошиейтед прес.", "date": "2018.03.12", "title": "Северна Корея все още мълчи за планираната среща с Тръмп"}
{"url": "http://www.mediapool.bg/mateo-rentsi-prodalzhava-da-izklyuchva-sporazumenie-s-dvizhenie-pet-zvezdi-news276588.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tМатео Ренци, който обяви миналата седмица, че се оттегля като лидер на левоцентристката Демократическа партия, отказва все още всякакво споразумение с победителите на парламентарните избори в Италия, произведени на 4 март, предаде Франс прес, като се позова на интервю на Ренци за в. \"Кориере дела сера\".\r\n\t \r\n\t\"Не съществува правителство, ръководено от Движението \"Пет звезди\", което може да получи доверието на Демократическата партия\", каза Ренци, потвърждавайки несъгласието си за постигане на евентуално споразумение с Движението \"Пет звезди\", станало първа политическа партия в Италия, след като спечели 32,7 процента на изборите.\r\n\t \r\n\tРенци не предвижда и коалиционно споразумение с десницата, оглавявана вече от крайнодясната партия Лига на Матео Салвини и получила 37 процента на изборите.\r\n\t \r\n\t\"Няма да сме патерица за никого и ще останем там, където ни поставиха гражданите, в опозиция\", каза Ренци.\r\n\t \r\n\tДемократическата партия спечели едва 18,7 процента. Ренци обяви, че подава оставка като неин генерален секретар, но каза, че не планира да я напусне.\r\n\t \n\n\r\n\tРъководството на Демократическата партия планира да се събере по-късно в понеделник, за да започне процедура по определяне на нов генерален секретар. Няколко водещи фигури в партията изразиха сходно на Ренци мнение и отказаха какъвто и да е съюз с Движение \"Пет звезди\". Подобна идея обаче се защитава от малцинствена фракция в партията.\r\n\t \r\n\tПрезидентът на Италия Серджо Матарела трябва да започне консултации за ново правителство в началото на април. Миналата седмица той призова италианските политически лидери да проявят отговорност. Този призив бе веднага изтълкуван от медиите като покана към Демократическата партия да постигне споразумение с антисистемната партия Движение \"Пет звезди\".\r\n\t \r\n\t\"Призивите за отговорност са винаги полезни, но те са отправени към най-големите парламентарни групи\", каза Ренци. Според него победителите на изборите трябва да опитат да съставят правителство, в това число помежду си.\r\n\t \r\n\t\"Движение \"Пет звезди\" и коалицията, оглавявана от Матео Салвини имат правото и може би задължението да опитат. Защитниците на суверенитета на Италия имат същата програма по въпроса за ваксините, Европа, имиграцията, данъците и бюрокрацията. Нека съставят свое правителство, ако успеят\", каза Ренци.", "date": "2018.03.12", "title": "Матео Ренци продължава да изключва споразумение с Движение \"Пет звезди\""}
{"url": "http://www.mediapool.bg/pochti-edna-treta-ot-istoricheskiya-tsentar-na-venetsiya-e-pod-voda-news276589.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПочти една трета от историческия център на Венеция се оказа под вода в резултат на лошото време, предаде АНСА.\r\n\t \r\n\tМиналата нощ на редица места нивото на водата достигна 199 сантиметра. Средното ниво на покачването на водата в града е 119 сантиметра, а за критично се смята ниво от 120 сантиметра.\r\n\t \r\n\tПроливни дъждове обхванаха северните области на страната, а в южните области се установи нетипично за сезона топло време. Топлата вълна там последва сибирските студове, донесли на Апенините сняг, дори в столицата Рим, както и бурни ветрове.\r\n\t \r\n\tСпоред прогнозите в идните дни се очаква ново захлаждане.", "date": "2018.03.12", "title": "Почти една трета от историческия център на Венеция е под вода"}
{"url": "http://www.mediapool.bg/igrachkite-i-avtomobilite-oglavyavat-spisaka-na-opasni-produkti-v-es-news276595.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tИграчките, автомобилите и мотоциклетите оглавяват списъка на опасните продукти, които са открити и иззети от пазара на Европейския съюз през 2017 г. Това съобщи Европейската комисия, която публикува доклада си относно системата за бърз обмен на информация за опасни продукти за миналата година.\r\n\tСпоред документа националните органи са изпратили чрез системата за бърлз обмен на информация 2201 сигнала за опасни продукти. Това е довело до близо 4000 последващи действия, сред които изтегляне на продукти от пазара.\r\n\tСъгласно европейските правила за защита на потребителите в ЕС трябва да се продават само безопасни продукти. В случаите, когато това не е така, системата за бърз обмен на информация помага на властите да реагират и да изтеглят всички продукти, които могат да причинят наранявания.Рискови продукти\r\n\tДетските играчки (29%) са били категорията продукти, за които най-често са подавани сигнали през миналата година, показва докладът на ЕК.\r\n\tСлед тях са моторните превозни средства (20%), облеклата, текстилните изделия и модните артикули (12%).\r\n\tЩо се отнася до рисковете, през 2017 г. най-често са изпращани сигнали за риск от нараняване (28%), следвани от сигнали за химически риск (22%).Откъде идват опасните продукти\r\n\tПо-голямата част от опасните продукти, за които е подаден сигнал в системата, са внесени от държави извън ЕС.\r\n\tКитай е на първо място сред страните на произход, но делът на сигналите през 2017 г. е същият като през предходната година – 53% (1155 сигнала).\r\n\tЕврокомисията продължава да си сътрудничи тясно с китайските власти по проблема. Обсъждат се конкретни случаи и се предприемат различни действия, като например обмен на добри практики.\r\n\tПочти всеки четвърти опасен продукт (26%) е бил с произход в страна от ЕС – общо 413 подадени сигнала, сочи докладът.Следващите стъпки\r\n\tПотребителите все по-често купуват стоки по интернет директно от държави извън ЕС. Предизвикателството е да се гарантира, че тези продукти отговарят на стандартите на ЕС за безопасност.\r\n\tМного от опасните продукти, за които е подаден сигнал в системата за бърз обмен на информация, се продават също на онлайн платформи или пазари. Във връзка с това явление ЕК насърчава сътрудничеството със своите международни партньори и онлайн платформите, за да се предотврати достигането на опасни продукти до европейските потребители.\r\n\tНа 1 март 2018 г. ЕК отправи препоръка с набор от оперативни мерки, които онлайн платформите и държавите членки могат да предприемат, за да се борят по-успешно с незаконното онлайн съдържание, включително опасните продукти.\r\n\tЕврокомисията призовава платформите да поемат доброволни ангажименти, които надхвърлят правните им задължения в областта на безопасността на продуктите.\r\n\tЗа да се подобри още повече прилагането на системата за бърз обмен на информация, през април ЕК ще представи своя \"нов търговски механизъм за потребителите\". Той има за цел модернизиране на действащите правила и подобряване на защитата на потребителите.\r\n\tЕврокомисията ще продължи да работи по модернизирането на системата за бърз обмен на информация. Това ще даде възможност на властите и предприятията да осигуряват на потребителите по-добра защита от опасни продукти.\r\n\tСлед края на следващия етап от процеса на модернизиране на системата потребителите ще могат да четат всеки сигнал на всички официални езици на ЕС.\r\n\tСистемата за бърз обмен на информация е въведена през 2003 г. Тя гарантира, че всички държави членки и Европейската комисия се уведомяват своевременно за опасните нехранителни продукти, иззети или изтеглени от пазара където и да е в Европа.\r\n\tТова позволява да се предприемат подходящи последващи действия – забрана или прекратяване на продажбите, изтегляне, изземване или отказ за внос от митническите органи навсякъде в ЕС.\r\n\tВ момента в системата участват 31 държави. Освен 28-те страни членки, присъстват й Исландия, Лихтенщайн и Норвегия.\r\n\tВсяка седмица на сайта на системата за бърз обмен на информация се публикуват седмични актуализации на сигналите, подадени от участващите в системата национални органи. Всяка седмица се регистрират и публикуват онлайн около 50 сигнала, които може да бъдат видени от всеки.\r\n\tПотребителите и предприятията вече могат да персонализират своите абонаменти за сигналите в зависимост от своите нужди и предпочитания и да споделят сигналите чрез социалните медии.\r\n\tНа уебсайта на системата е достъпен и специален инструмент за предприятията. Те могат да го използват, за да уведомят бързо и ефективно националните органи за продукт, който са пуснали на пазара и е възможно да е опасен.", "date": "2018.03.12", "title": "Играчките и автомобилите оглавяват списъка на опасни продукти в ЕС"}
{"url": "http://www.mediapool.bg/unitsef-vse-poveche-detsa-zagivat-v-siriya-news276596.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tВсе повече деца биват убивани в конфликта в Сирия, предупреди Детският фонд на ООН (УНИЦЕФ), цитиран от Франс прес.\r\n\t\r\n\tАгенцията отбелязва, че мрачната констатация е била направена в момент, когато войната навлиза тази седмица в осмата си година.\r\n\t \r\n\tВ доклад, публикуван , УНИЦЕФ подчертава, че миналата година в Сирия са били убити с 50 процента повече деца, отколкото през предходната, и предупреждава, че настоящата година се очертава още по-мрачна.\r\n\t \r\n\tБлизо 200 деца са били убити в бунтовническия анклав край Дамаск Източна Гута при бомбардировки на правителствените сили от февруари по данни на Сирийския център за наблюдение на правата на човека. Според неправителствената организация 20 процента от жертвите на офанзивата са деца.\r\n\t \r\n\tВ доклада УНИЦЕФ цитира Сами, дете от Южна Сирия, което сега е бежанец в Йордания: \"Излязох да си играя в снега с моите братовчеди. Падна бомба. Видях ръцете на мой братовчед да се откъсват пред очите ми. Загубих и двата си крака.\"\r\n\t \n\n\r\n\tДиректорът на УНИЦЕФ за Близкия изток Герт Капелере подчерта, че \"децата инвалиди са изложени на реален риск да бъдат пренебрегвани и заклеймявани, докато конфликтът продължава безмилостно\".\r\n\t \r\n\tСпоред Детския фонд на ООН около 3,3 милиона деца в цяла Сирия са изложени на риск да се натъкнат на взривни устройства, а десетки училища са били поразени само миналата година.", "date": "2018.03.12", "title": "УНИЦЕФ: Все повече деца загиват в Сирия"}
{"url": "http://www.mediapool.bg/prezidentat-i-glavniyat-prokuror-atakuvaha-v-ks-chastnata-ohrana-na-tseli-sela-news276565.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПрезидентът Румен Радев и главният прокурор Сотир Цацаров атакуваха със сходни аргументи пред Конституционния съд последните поправки в Закона за частната охранителна дейност. С тях се създаде възможност кметове на общини да сключват договори с частни фирми за охрана на цели населени места. Според Цацаров е недопустимо да се прехвърлят на търговци изрични правомощия на държавата. Румен Радев нарича поправките в закона \"абдикация\" от грижата за сигурността на хората.\r\n\tСпоред главния прокурор законът нарушава конституционно предвидената компетентност на Министерския съвет за осигуряване на обществения ред.\r\n\t\"Предвидената възможност за сключване на договор за охрана на урбанизирана територия от кмета на общината ще постави гражданите в положение на зависимост от неговата воля дали, доколко и чрез кого да се осъществява частна охранителна дейност в съответното населено място. Това на практика обективно ограничава възможността на държавните органи по конституция, съобразно техните законови задължения, да гарантират обществения ред\", се казва в мотивите на Цацаров.\r\n\tТой смята, че ще настъпят усложнения, ако гражданите решат сами да сключат договори за охрана с частни охранителни фирми.\r\n\tВ искането на Цацаров се посочва, че поправките в закона позволяват \"неограничено въздействие от страна на частни охранители върху живота в населените места, независимо дали се касае за извършване на действия, засягащи личния живот и имущество, упражняването на политически права, икономически дейности или други\".\n\n\r\n\t\"Създава се непропорционална, и затова недопустима, зависимост на поддържането на обществения ред в населените места от преценката и активността на частно правни субекти, а не от предвидените по конституция и съответните закони държавни органи\", казва главният прокурор.\r\n\tВ мотивите си президентът Румен Радев посочва, че общественият ред е ценност, която крепи целостта на обществото, а опазването му трябва да почива на закона.\r\n\t\"Държавата няма право да абдикира от грижата за сигурността и спокойствието на хората в населените места, вкл. в т.нар. урбанизирани територии. Възможността, която дава Законът за частната охранителна дейност на търговски дружества да извършват действия по охрана на урбанизирани територии, по същество е отказ от страна на държавата чрез нейните изпълнителни органи да осъществява възложените функции по охрана на обществения ред\", посочва държавният глава.\r\n\tТой допълва, че осигуряването на обществения ред е част от вътрешната политика на страната. Румен Радев напомня, че законът не задължава частните охранители да са политически неутрални и да се ръководят единствено от закона, каквито трябва да са служителите на МВР.\r\n\t\"МВР е строго йерархична структура с присъщата й субординация, отчетност и контрол. Поверяването на функции по опазване на обществения ред на частноправни субекти, спрямо които са неприложими посочените принципи, поражда риск при осъществяване на тази дейност\", посочва още държавният глава в мотивите си.\r\n\tРумен Радев допълва, че законът ограничава конституционната защита, която получават гражданите под формата на отговорност на държавата за охрана на територията.", "date": "2018.03.12", "title": "Президентът и главният прокурор атакуваха в КС частната охрана на цели села"}
{"url": "http://www.mediapool.bg/polemika-okolo-novoto-ministerstvo-na-otechestvoto-haimat-v-germaniya-news276598.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПрослава на ледерхозен (традиционните германски кожени панталони) или на дриндъл (традиционната баварска носия)? В Германия предизвиква полемика създаването на министерство на хаймата - понятие, визиращо едновременно родината и земеделските райони, превзети незаконно по време на нацизма.\r\n\t \r\n\tЕдна любопитна новост в коалиционното правителство на социалдемократите и консерваторите, което официално започва работа в сряда, е създаването на суперминистерство на вътрешните работи и \"отечеството\".\r\n\t \r\n\tНачело на него е Хорст Зеехофер, председател на много консервативния Християнсоциален съюз, съюзник на християндемократите на Ангела Меркел. \r\n\t \r\n\tИнициативата бе на малката баварска партия, застрашена на своя територия от подема на крайнодясната \"Алтернатива за Германия\" в навечерието на регионалните избори през октомври.\r\n\t \r\n\t\"Това е само една отстъпка пред \"Алтернатива за Германия\", казва с критичен тон съпредседателят на германските Зелени Роберт Хабек. \"Абсурдно е да се мисли, че може да се намалят страховете на избирателите от тази партия\", допълва той.\r\n\t \n\n\r\n\tБезпокойство се заражда също и в най-голямата общност на имигранти в Германия - турската. \"Страхуваме се, че идеята за това министерство насърчава разделението и изключването вместо единството и чувството за принадлежност\", казва председателят на турската общност Гьокай Софуоглу, припомняйки, че думата \"хаймат\" е била инструментализирана от нацистите в тяхната расова доктрина \"за земята и кръвта\".\r\n\t \r\n\t\"Хаймат\" е понятие, което е свързано и с емоциите, и с идентичността. Трудно преводимо, то съчетава понятия като отечество, страна на произход, земя и в по-общ план мястото, на което човек се чувства като у дома си.\r\n\t \r\n\tПонятието носи много \"провинциален\" характер, противно на \"националната идентичност\", издигната в ранг на министерство във Франция в периода 2007-2009 г. и илюстрираща \"една цялостна визия за нацията\", казва Софи Шьонбергер, преподавател по право в университета в Констанц.\r\n\t \r\n\tС понятието \"Хаймат\" е свързано и кинематографичен стил на мода през 50-те години на миналия век, в който сюжетът на филмите е любовна история на фона на пасторални сцени.\r\n\t \r\n\tМеждувременно Германия стана мултикултурна след идването на Запад през 60-те години на чужди работници, преди всичко турци. А през 2015 г. Германия приема милиони бежанци, идващи от Сирия и Афганистан.\r\n\t \r\n\tПонятието \"хаймат\" не е препратка само към \"дриндъл или към ледерхозен\" - тези традиционни баварски или австрийски одежди\", казва Хорст Зеехофер.\r\n\t \r\n\tСпоред него става дума да се помогне за развитието на бедните общини, страдащи от застаряване на населението - зони, разположени основно в бившата комунистическа Източна Германия, където \"Алтернатива за Германия\" отбеляза най-добри резултати на изборите.\r\n\t \r\n\t\"Хората имат правото да предполагат, че става дума за опит да се привлекат избирателите на твърдата десница\", казва обаче Шьонбергер.\r\n\t \r\n\tРешението за създаване на подобно министерство наистина се вписва в \"консервативната революция\", поискана от Християнсоциалния съюз. Семейство, \"християнски корени\" и отечество, както и \"културна стабилност\" - това са ключовите думи на тази революция, казва един от нейните лидери Александер Добринт.\r\n\t \r\n\tТези стремежи са споделят и от много хора в десноцентристката партия на Ангела Меркел Християндемократически съюз. Центристката линия на канцлерката, която е на власт от 12 години, и нейната дълго време великодушна миграционна политика, са смятани от твърдото крило на нейното движение като причината за пробива на крайната десница.\r\n\t \r\n\tИма съмнения обаче какви ще са всъщност правомощията на това ново министерство. \r\n\t \r\n\t\"Това е вятър работа\", казва Софи Шьонбергер. Понятно е, когато подобно министерство съществува на регионално ниво - като в Бавария и Северен Рейн-Вестфалия - но \"на национално ниво, не може нищо да се направи\", защото в германската федерална система общините и провинциите отговарят за инвестициите на своята територия, допълва тя.\r\n\t \r\n\t\"За да спрат подема на десните популисти, политическите представители трябва отново да се борят, за да могат хората да върнат контрола върху живота си и чувството си на принадлежност към една общност\", казва Макс Заксер от фондация \"Фридрих Еберт\", която е близка до социалдемократите.\r\n\t \r\n\tНо това изисква според него глобален размисъл, включващ социалните, образователните, финансовите или културните политики.\r\n\t \r\n\tЗащото да ловуваш на терена на популистите, както изглежда, не дава резултат. Въпреки офанзивата си миналата година преди изборите за насърчаване на една типично германска \"референтна култура\" заради мигрантския поток, Християндемократическият съюз постигна най-лошите си изборни резултати.", "date": "2018.03.12", "title": "Полемика около новото министерство на отечеството (хаймат) в Германия"}
{"url": "http://www.mediapool.bg/ima-li-pilot-v-samoleta-na-mezhdunarodnata-targoviya-news276597.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tАнтонио Родригес, Франс прес\r\n\t\r\n\tТрайни китайски свръхмощности, хронични германски излишъци, а сега и протекционистка офанзива на САЩ: институциите, чиято задача е да организират международната търговия и да защитават кредото на свободната търговия, изглежда изостават от хода на събитията повече от всякога.\r\n\tУправляващият директор на Международния валутен фонд (МВФ) Кристин Лагард призна този факт: \"В известна степен (господин Тръмп) има някои основателни причини да протестира срещу сегашната ситуация\", заяви тя в сряда, 7 март, в ефира на RTL, преди президентът на САЩ да обяви въвеждането на мита за вносната стомана и вносния алуминий с риск да предизвика търговска война.\r\n\t \r\n\t\"Има страни по света, които не спазват споразуменията на Световната търговска организация - СТО (...), естествено имаме предвид Китай, но Китай не е единствената държава, прилагаща подобна практика\", допълни тя, признавайки косвено, че правилата на световната търговия през последните 30 години вече не се спазват.\r\n\t \r\n\t\"Истината е, че именно \"консенсусът от Вашингтон\" е поставен под въпрос. Днес вече не цари убеждението, че отварянето на границите е от полза\", поясни пред АФП Людовик Сюбран, главен икономист в Euler Hermes, имайки предвид неолибералните догми, прилагани от 80-те години, за да бъдат вдигнати търговските бариери.\r\n\t \r\n\tИ изведнъж международните институции станаха мишена на критики, като се започне със СТО, натоварена, на теория, да регулира световната търговия и да урежда евентуални конфликти.\r\n\t \n\n\r\n\t\"Има проблем със световното управление\", коментира пред АФП експерт, запознат с големите търговски преговори, пожелал анонимност. \"Ефективният механизъм трябваше да бъде СТО, но тя остави Китай да увеличава излишъците си без да спазва ангажиментите си\", допълни същият източник, откроявайки най-вече субсидиите за промишлеността на втората икономика в света.\r\n\t \r\n\tДженифър Хилман, бивша високопоставена служителка на СТО се запита дали целта на Тръмп не е в крайна сметка \"да породи криза вътре\" в тази организация, \"та дори да подготви почвата за излизането на САЩ от нея\".\r\n\t \r\n\tОще повече, че САЩ сложиха прът в колесницата на тази институция с централа в Женева, спирайки процеса на назначаване в апелативната юрисдикция на СТО и удължавайки по този начин забавянията.\r\n\t \r\n\tМежду другото именно към СТО, която е нещо като мирови съдия по търговските конфликти, биха могли да се обърнат страните, които се чувстват ощетени от мерките на Тръмп.Призиви към Германия\r\n\t\"Съединените щати биха могли да са на път да използват тази дълга опашка от чакащи, за да не им се налага никога да спазват правилата\", допълни г-жа Хилман в изказване в Атлантическия съвет във Вашингтон.\r\n\t \r\n\tА що се отнася до международните институции, то те не постигнаха по-големи резултати.\r\n\tГ-20, разбира се, се зае с темата за протекционизма на срещата си на върха преди две години в . . . Китай със създаването на \"световен форум\" по свръхкапацитетите в стоманодобива, натоварен да направи оценка на усилията на държавите и да бъде ръководен от Организацията за икономическо сътрудничество и развитие (ОИСР).\r\n\t \r\n\tГенералният секретар на ОИСР Анхел Гурия говори тази седмица, за да припомни самото му съществуване, но признавайки и той самият, че \"излишните мощности са основните причини за сегашната криза\" със стоманата и че напредъкът в тази посока е недостатъчен.\r\n\t \r\n\tА когато става дума за Германия, страна, която често е атакувана от Тръмп, \"ситуацията е различна\", посочва преговарящият, цитиран по-горе. \"Техните излишъци спазват правилата и освен това са отражение на конкурентоспособността на тази страна\", подчертава той.\r\n\t \r\n\tОще докато беше министър на икономиката на Франция, г-жа Лагард упрекваше германските си партньори за тези излишъци. МВФ, Брюксел и Франция редовно призовават Берлин да дадат повече свобода на борсата.\r\n\t \r\n\t\"Не е нормално (...) една страна да има излишък от 9%, а партньорите й да не настояват той да бъде коригиран\", заяви неотдавна еврокомисарят по икономическите и валутните въпроси Пиер Московиси.\r\n\t \r\n\t\"Когато имате супер конкурентоспособност от години, защо да се отказвате от предимството си? Трябвало е да се прояви повече съобразителност и да бъдат стимулирани да инвестират за доброто на собствената си страна\", коментира Сюбран.\r\n\t \r\n\tТова послание може би е започнало да дава резултати: търговският излишък на Германия намаля миналата година за първи път през последните осем години, а в същото време вносът отчете рекордни стойности.", "date": "2018.03.12", "title": "Има ли пилот в самолета на международната търговия?"}
{"url": "http://www.mediapool.bg/zashto-e-rano-za-evro-v-bulgaria-news276600.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tДве големи статии, свързани с желанието на българското правителство за присъединяване на страната към еврозоната, се появиха тези дни в германския вестник \"Ди Велт\". Изданието публикува интервю с българския финансов министър Владислав Горанов, а в неделния си брой помести обширен репортаж от България. Ето част от него:\r\n\t\r\n\t\"Ако гледаме числата, ще останем с впечатлението, че България е готова за еврото. , а политици и финансисти от емисионната банка се самоопределят като горещи привърженици на германската линия. Ако обаче се взрем по-внимателно, ще забележим и проблемите, които говорят против бързото приемане на страната в еврозоната. Отвъд тържествените политически речи дори някои високопоставени представители на държавата и на бизнеса признават, че \", пише авторът на статията Франк Щокер.\r\n\t\r\n\tПречка пред въвеждането на еврото няма да бъдат толкова строгите условия на общата валута, колкото други фактори, пише по-нататък авторът и цитира Теодор Седларски, декан на Икономическия факултет на Софийския университет: . В разговора с журналиста от германския вестник Седларски казва още, че към дълговете българите имат същото отношение като германците: \"През последните десетилетия както левите, така и десните правителства водеха много консервативна финансова политика\".\r\n\t\"И наистина\", пише по-нататък авторът, \"дългът на страната възлиза едва на 25% от БВП. А горната граница за присъединяване към еврото е 60% - условие, което повечето държави не изпълняват, включително и Германия.  В еврозоната е допустим дефицит до три процента спрямо БВП - и това условие много държави от зоната на общата валута нарушават вече от години\", припомня авторът и продължава:\n\n\r\n\t\"Финансово-политическата стабилност в България се дължи не на последно място на  през 2007 година. Преди това София приличаше по-скоро на . Сиви улици, мрачни магазини с евтини стоки, задушни ресторанти с нелюбезни келнери, чиито познания по чужди езици се изчерпваха с руския.  През последните три години икономиката нарастваше с повече от 3 процента годишно. По софийския булевард \"Витоша\", който води от Двореца на култура към градския център, се редят магазините на големи световни вериги като H&M, \"Zara\" и \"Adidas\", а кафенетата и шикозните ресторанти са пълни с туристи от цяла Европа, които пристигат в България с полетите на нискотарифни компании. \r\n\t Когато се качиш на влака, първоначално се чувстваш като в машина на времето: вагоните са от 1980-години, а влакът се движи със скоростта на охлюв през градските покрайнини. После спира на разни омърлушени и сякаш напълно изоставени гари, след което се задрусва към Родопите.  влакът набира скорост, а гарите по трасето стават модерни. Редят се имена като Септември, Пазарджик и Стамболийски, докато накрая пристигаме в Пловдив, втория по големина град в страната.\r\n\tПрез 2019 година Пловдив ще бъде европейска столица на културата. Градът постепенно се превръща и в икономически фактор.  лъскави фабрични халета, пометени дворове, добре поддържан автопарк. Тук са се настанили различни европейски фирми. \"Либхер\" произвежда хладилници, \"Шнайдер Електрик\" - електрически шалтери. В съседство пък се е нанесла фирмата \"ДБ Шенкер\".\"\r\n\tНиският плосък данък привлича чуждестранните фирми, обяснява пред репортера на \"Ди Велт\" Тим Курт, председател на Германо-българската промишлено-търговска камара. Според едно допитване на камарата, , пише авторът и задава закономерния въпрос:\r\n\t \"Това определено е проблем\", казва Курт и уточнява, че чуждестранните фирми все пак не са съвсем безпомощни: \"За това винаги са нужни две страни и тук все пак може да се работи, без да се включваш в тази система\". Но това не е толкова лесно. Ако една фирма иска да построи ново фабрично хале, изведнъж може да се появи гражданска инициатива срещу проекта, която заплашва със съд - освен ако не се плати определена сума. По-големите фирми навярно могат да издържат на дълъг процес, малките обаче по-лесно се поддават на изкушението да платят и така да ликвидират проблема. Още повече, че тъкмо правосъдието се смята за особено корумпирано\", пише авторът и цитира разговора си с Руслан Стефанов, директор на Центъра за изследване на демокрацията. Пред вестника Стефанов обяснява, че  срещу опозицията и срещу дразнещи критици.\r\n\tПо-нататък в обширната статия става дума и за новия антикорупционен закон. По този повод Стефанов призовава българските власти най-после  и по този начин да дадат ясен сигнал срещу корупцията. Според автора на статията, българското правителство може да бъде тласнато в тази посока във връзка с кандидатурата за еврозоната. \r\n\t\"Но ЕС може и да махне с ръка. Защото  \"Та погледнете само Гърция или Италия, които вече са в еврозоната\", казва Стефанов. За въвеждането на еврото има и един политически аргумент. Част от българските елити са ориентирани по-скоро към Русия, отколкото към Запада. А и както твърди Стефанов, пряко или косвено Русия контролира една четвърт от българската икономика. Но една държава от еврозоната практически няма как да се прехвърли в лагера на Путин\", коментира изданието.\r\n\t\r\n\tНай-сериозни противници на еврото обаче не са проруски настроените части от българското общество, пише авторът на статията и цитира разговора си със Стоян Панчев, шеф на неолибералния мозъчен тръст ЕКИП. Панчев смята, че твърдата обвързаност на лева към германската марка и впоследствие към еврото е по-добрата опция за страната, тъй като принуждава политиците да ограничават разходите. Тъкмо от тези окови ще се освободи правителството, ако България влезе в еврозоната, смята Панчев. Тогава вносът в страната може да нарасне, без преки отрицателни последствия. Напротив: икономическият растеж може да се ускори, твърди експертът, но предупреждава, че негативните последствия ще се усетят само няколко години по-късно. Сходно мнение защитава и заместник- шефът на Централната банка Калин Христов. Той припомня, че българската икономика все още е на равнище от 46% спрямо средното в еврозоната, а това е недостатъчно.\r\n\t Финансовият министър казва, че отрицателният отговор ще бъде разбираем. Важно било обаче да се посочат обективните причини, за да може страната да работи по тях. А тези реформи ще продължат дълго\", пише авторът в края на статията си.\r\n\tВестник \"Ди Велт\" публикува и обширно интервю с българския финансов министър Владислав Горанов, в което министърът аргументира желанието на страната да влезе в еврозоната. Няколко австрийски медии пък цитират Горанов с изявлението, че България е готова да увеличи с 10% вноската си в бюджета на ЕС.", "date": "2018.03.12", "title": "Защо е рано за евро в България"}
{"url": "http://www.mediapool.bg/novoto-germansko-pravitelstvo-shte-raboti-za-silna-evropa-news276594.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tГерманската канцлерка Ангела Меркел обеща да работи за силна Европа и изрази надежда, че търговският спор със САЩ за наложените от президента Доналд Тръмп вносни мита ще бъде решен чрез преговори, предаде Асошиейтед прес.\r\n\t \r\n\t\"Най-после дойде време да се захванем за работа\", каза Меркел по повод подготовката за встъпване в длъжност на новото германско правителство. \r\n\t \r\n\tВ понеделник Християндемократическият съюз на Меркел, баварският му съюзник - Християнсоциалният съюз, и левоцентристката Германска социалдемократическа партия, подписаха договореното след дълги перипетии коалиционно споразумение.\r\n\t \n\n\r\n\tОчаква се в сряда парламентът да избере Меркел за четвърти мандат като канцлер, рекордните 171 дни след като германците гласуваха на парламентарните избори. \r\n\t \r\n\tОлаф Шолц, който е временно изпълняващ длъжността лидер на социалдемократите, каза, че \"четвъртата голяма коалиция в Германия не започна като брак по любов, но добави, че партньорите в нея \"са в позиция да работят конструктивно заедно и да управляват добре.Това е работата, с която сме натоварени, и ние ще я свършим\". \r\n\t \r\n\tМеркел обяви, че заедно с новия финансов министър Олаф Шолц ще отидат в Париж след полагането на клетва от новото правителство за разговори с френския президент Еманюел Макрон, който очаква германския отговор на неговия призив за амбициозни реформи на Европейския съюз.\r\n\t \r\n\t\"Ще можем да кажем повече, отколкото през декември\", на предстоящата среща на върха на ЕС по-късно този месец, добави Меркел. \r\n\t \r\n\t\"Ние искаме Европа, която споделя едни и същи ценности и действа заедно, особено към външния свят, и ще дадем своя принос\", подчерта канцлерката. \r\n\t \r\n\tТя приветства започването на разговорите на ЕС със САЩ (по търговския спор) и каза, че новото германско правителство ще започне и собствени преговори. Ако проблемът не може да бъде решен чрез преговори и едностранни действия не могат да бъдат избегнати, ние ще обсъдим своя отговор, но разчитам на преговорите и ще има много възможности за това, посочи канцлерката. \r\n\t \r\n\tПредстоящите президентски избори в Русия този месец дават нов шанс да се постигне напредък по мирното споразумение от Минск, за да се сложи край на кризата в Украйна, заяви Меркел, цитирана от Ройтерс. Тя изключи отмяна на санкциите, преди да бъде постигнат забележим напредък.\r\n\t \r\n\t\"Би било правилно да изчакаме, докато не бъдат направени някои стъпки, преди да можем да обсъждаме въпроса за санкциите\", подчерта Меркел. \"Но това трябва да бъдат качествени стъпки. Убедена съм, че след изборите в Русия ще имаме ново начало, при което ще можем да постигнем качествен напредък по споразумението от Минск\", добави канцлерката.\r\n\t \r\n\tНовата \"голяма коалиция\" ще разполага с 399 места от общо 709 в Бундестага (долната камара на парламента) и затова не се очакват никакви проблеми с преизбирането на Меркел и с назначаването на членовете на нейното правителство, отбелязва ТАСС.", "date": "2018.03.12", "title": "Новото германско правителство ще работи за силна Европа"}
{"url": "http://www.mediapool.bg/inerkom-reshila-da-kupi-chez-za-da-uskori-burniya-si-rastezh-news276564.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tДокато българските власти са задействали различни механизми – законодателни, регулаторни и през службите – да осуетят сделката между Гинка Върбакова и ЧЕЗ, адвокатите на Върбакова твърдят как работят за финализиране на покупко-продажбата в настоящия й вид и водят разговори с български и международни банки.\r\n\tВеселин Захариев, финансов консултант от \"Мейн Кепитъл\", която работи с \"Инерком\" по сделката с ЧЕЗ, и председателят на борда на \"Инерком\" Милена Стоева излязоха през уикенда с пространно интервю пред сайта \"Гласове\", което очертава публичната тактика на компанията след проведените разговори в Прага миналата седмица, като Върбакова информира ЧЕЗ за желанието на българското правителство да влезе в сделката поне с контролен дял.\r\n\tВ официалното съобщение на ЧЕЗ бе посочено, че това тепърва ще се анализира и следващите разговори ще са в края на март или началото на април, а към момента ЧЕЗ работи за приключването на подписаната вече сделка с \"Инерком\".\r\n\t\r\n\t\"Само ще ви кажа, че в последната седмица нашият екип се е занимавал само с това да успокоява международните банки и да ги уверява, че политическото напрежение, което възникна, не е по отношение на същината на бизнеса на \"Инерком\" и самата сделка, а е на съвсем друга плоскост, която ни използва само като повод\", посочва Веселин Захариев, но не уточнява на каква плоскост всъщност е напрежението.\n\n\r\n\tСкандалът избухна именно около съмненията, че малка и неопитна фирма като \"Инерком\" е избрана от чехите да придобие непропорционалния за капацитета и ресурсите й бизнес на ЧЕЗ в България. Подозренията се засилиха от данните за финансирането, според които \"Инерком\" ще плати едва 20% от цената (която по неофициални данни е 340 млн. евро), а останалите пари ще бъдат набавени от две български банки, търговско финансиране от руско-грузински офшорки и рефинансиране от страна на държавната банка ББР. Шефът на ББР Стоян Мавродиев обаче декларира официално, че неговото писмо за подкрепа към \"Инерком\" било \"голямо правно нищо\", допускайки, че така стоят нещата и с писмата на другите две банки, споменати в официалния документ на ЧЕЗ, предоставен от чешкото правителство на премиера Бойко Борисов – \"Уникредит Булбанк\" и Първа инвестиционна банка.\r\n\tГинка Върбакова обаче отрича в сделката да участват български банки и твърди, че била договорила или е в процес на договаряне на заем от международна банка.\r\n\tКонсултантът на \"Инерком\" Веселин Захариев обаче казва пред \"Гласове\", че се водят разговори и с български банки.\r\n\t\"От години работим с банки, които ни познават и смятат, че сме едни от най-добрите им клиенти. Говоря за най-големите банки в България. Отделно, по време на този дълъг процес на придобиване, ние водим разговори с множество международни банки. И тук идва най-тънкият момент - да се договорим за правилните условия, за правилната цена на това банково финансиране, колко точно ще даде \"Инерком\", колко ще дадат банките, за да можем да затворим сделката. В момента сме доста напреднали в разговорите с няколко банки, но към този момент не искаме да споделяме подробности\", казва финансовият консултант от \"Мейн Кепитъл\".\r\n\tУверенията му обаче няма как да отговарят на реалността, тъй като целият скандал около сделката я компрометира достатъчно, за да отблъсне всяка нормална банка.\r\n\tЕвентуалното влизане на българското правителство в сделката би снело риска и би дало увереност на финансиращите институции, но проблемът е, че ЧЕЗ няма интерес от участие на държавата. Причината е заведеното от компанията арбитражно дело срещу България, като компенсацията за ЧЕЗ може да достигне 600 млн. евро – тоест почти двойно повече от сумата, която \"Инерком\" би платила за придобиването на \"ЧЕЗ България\".\r\n\tЕвентуалното влизане на държавата в сделката (което може да стане и чрез изкупуване на дял от фирмата на Върбакова) би означавало правителството да съдейства на ЧЕЗ да осъди България, което е невъзможно.\r\n\tЧешката компания твърди, че още преди година била предлагала на държавата да закупи активите й в България, но кабинетът отказал. Вицепремиерът Томислав Дончев и финансовият министър Владислав Горанов отричат това.\r\n\t\r\n\tВеселин Захариев и Милена Стоева обясняват в интервюто, че българският бизнес на ЧЕЗ няма как да се опре на \"Инерком\".\r\n\t\"Инерком\" има активи за 100 млн. лева, годишен оборот от около 50 млн. лева и печалба за 2017 г. от около 10 млн. лева. Не е незначителна компания...Да, на фона на ЧЕЗ сме доста по-малки, но за българските стандарти сме доста сериозна компания\", казва Захариев.\r\n\t\"Във всяка от последните пет години приходите на групата се увеличават с 50 процента. За последните пет години увеличението е с над 300 процента. Това е иновативна и много динамична компания. Целта ни е да има голямо развитие. Примерно, бизнесът на ЧЕЗ е огромен, но той трудно би могъл да расте поради самата си големина. Ако погледнете, години наред приходите му са горе-долу едни и същи, печалбата също. Това са съвсем различни по динамика бизнеси. Бизнесът на \"Инерком\" расте бурно и ако беше продължавал така, след десет години ще сме големи колкото ЧЕЗ и тогава няма да ги има тези въпроси. Просто ние си поставихме за цел да съкратим това време и да направим огромно за нас придобиване\", обяснява Захариев същината на интереса на пазарджишката фирма към активите на ЧЕЗ.\r\n\t\r\n\tДругото им послание е към българските потребители и то е, че \"Инерком\" няма да плаща за сделката с ЧЕЗ чрез произволно увеличение на цените на тока, тъй като фирмата ще влезе като собственик след 1 юли 2018 г., когато енергийният регулатор вече ще е определил инвестиционната рамка за цените на тока и мрежовите услуги у нас в следващите три години.\r\n\tЗахариев напомня, че по закон активите на електроразпределителните дружества не могат да се залагат пред банки, така че няма как хората да останат без ток, ако \"Инерком\" не може да си изплаща взетите кредити за купуването на ЧЕЗ.\r\n\t\"Дори и ние да искаме - не могат да бъдат залагани. Но излиза някой и казва - \"ще бъдат заложени всички активи и българите ще останат без ток\". Абсурд!\", посочва той.\r\n\tЗахариев обяснява, че кредитите, за които се преговаря с неназовани все още банки, ще се връщат от печалбите на дружествата от групата на \"Инерком\" и на придобиваните седем дружества на ЧЕЗ, от които само електроразпределителното и електроснабдителното за миналата година имат печалба от общо 67 млн. лв.\r\n\tТой добавя, че изчисленията за приходите от придобиваните активи са представени на ЧЕЗ като продавач и на финансиращите банки и чехите са уверили кредиторите, че този подход е изключително разумно и съвсем спокойно може да се случи.\r\n\t\r\n\tПредставителите на Върбакова освен това отричат арбитражното дело на ЧЕЗ срещу България да има нещо общо със сделката на \"Инерком\" и отхвърлят появилите се твърдения, че обезщетението от този спор може да влезе в сметката.\r\n\t\"Предмет на сделката е придобиването на седем български дружества. Няма как българско дружество да води инвестиционен спор по правилата на международният арбитраж срещу държавата, в която е регистрирано\", обяснява Стоева.\r\n\tБългарското правителство предложи да купи дял от \"Инерком\" или от електроразпределителната мрежа.\r\n\tНе е сигурно обаче дали чехите ще се съгласят, както и дали държавата ще продължи да настоява за това. Причината е воденото от ЧЕЗ във Вашингтон арбитражно дело срещу България за накърнени инвестиции. Новият собственик се ангажира да съдейства в процеса с информация и свидетели за изслушванията. При това положение се получава абсурдна ситуация, тъй като държавата ще трябва да свидетелства срещу себе си, а не може и да саботира делото в своя полза. След като финансовият министър Владислав Горанов изрази скептицизъм за държавното участие, и други представители на кабинета започнаха да дават заден.", "date": "2018.03.12", "title": "\"Инерком\" решила да купи ЧЕЗ, за да ускори бурния си растеж"}
{"url": "http://www.mediapool.bg/dve-zhertvi-na-katastrofa-s-helikopter-v-nyu-york-news276560.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tДвама души загинаха, а трима са в болница в критично състояние, след като хеликоптер се разби в река Ийст Ривър в Ню Йорк. Пилотът е успял да се спаси и е бил изваден от водата от преминаващ влекач.\r\n\tИнцидентът стана в неделя близо до официалната резиденция на кмета на Ню Йорк. Хеликоптерът е собственост на компания, която извършва чартърни полети над Ню Йорк за заснемане на местни забележителностите. Той е бил нает за фотосесия.\r\n\tПилот на друг хеликоптер разказва, че е видял от двигателя на катастрофиралата машина да излиза дим.", "date": "2018.03.12", "title": "Две жертви на катастрофа с хеликоптер в Ню Йорк"}
{"url": "http://www.mediapool.bg/sreshtata-mezhdu-tramp-i-kim-e-risk-za-kitai-news276591.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tКитай може да се окаже маргинализиран в резултат на прекия диалог между Северна Корея и САЩ и рискува да загуби много, ако бъде изключен от евентуално споразумение между Вашингтон и Пхенян, който е исторически съюзник на Пекин, подчертават анализатори.\r\n\t \r\n\tМиналата седмица президентът на САЩ Доналд Тръмп прие поканата на Ким Чен-ун да участва в двустранна среща, която ще се състои до края на май и цели цели обсъждане на денуклеаризацията.\r\n\t \r\n\tОчаква се срещата да бъде историческа, но за момента в нея не е предвидено участие на Пекин, въпреки че е съсед, основен търговски партньор и най-голям дипломатически поддръжник на Северна Корея.\r\n\t \r\n\tВярно, че традиционната хармония между китайците и севернокорейците, неизменни съюзници по време на Студената война, беше нарушена, след като Пекин подкрепи множество санкции на ООН, целящи да сложат край на ядрената и ракетна програми на Северна Корея.\r\n\t \r\n\tПо време на телефонен разговор с президента на САЩ Доналд Тръмп в петък китайският му колега Си Цзинпин приветства \"позитивните намерения\" на американския държавен глава и призова Вашингтон \"да започне възможно най-бързо диалог\" с Пхенян.\r\n\t \n\n\r\n\t\"Китайците трябва да запазят спокойствие и умереност и да не мислят, че Китай е на път да бъде маргинализиран\", опита да увери в редакционна статия китайският всекидневник \"Глобал таймс\", който често заема националистически позиции.\r\n\t \r\n\tСпоред вестника \"основният интерес на Пекин на Корейския полуостров е денуклеаризацията и мира. Това е далеч по-важно от отношенията на Китай със Северна и Южна Корея и игрите на влияние\".Препятствие\r\n\t \r\n\tНо неочакваното обявяване на среща между Тръмп и Ким изненада целия свят, включително китайския гигант, който обаче има намерение да играе все по-голяма роля на международната дипломатическа сцена.\r\n\t \r\n\t\"Ако дори членовете на екипа на Тръмп, натоварени с националната сигурност, не са били в течение на този голям политически завой, съмнявам се, че той е информирал китайския си колега\", смята Ориана Скайлър Мастро, експерт по отношенията между Китай и Северна Корея в Джорджтаунския университет в САЩ.\r\n\t \r\n\t\"Администрацията на Тръмп смята Китай на първо място за препятствие пред мирното уреждане на севернокорейския ядрен проблем, а не толкова за основен дипломатически събеседник\", смята тя.\r\n\t \r\n\tПекин гледа с недоверие на срещата между Тръмп и Ким, която може да пренебрегне китайските интереси в региона, обяснява професор Чжан Лянгуей, експерт по севернокорейските въпроси в Централната школа на Китайската комунистическа партия.\r\n\t\"Като съсед на Северна Корея, Китай ще бъде основният губещ, ако Пхенян продължи да разработва ядрени оръжия\", смята той. \"Следователно може да се каже, че Китай е най-важната засегната страна.\"\r\n\t \r\n\tПекин е на първа линия пред севернокорейските ядрени опити, които предизвикват силни земетресения, усещани в Китай. А военните амбиции на Пхенян могат да дадат на Япония, която е исторически съперник на Китай, претекст да засили въоръжаването си.Посредническа роля\r\n\t \r\n\tКитай отдавна призовава за диалог между Северна Корея и САЩ. Но Пекин не предвижда да бъде напълно изключен от обсъжданията на денуклеаризацията.\r\n\t \r\n\tНапротив, Китай призовава неуморно за подновяване на шестстранните преговори за севернокорейската ядрена програма, в които освен него участват двете Кореи, Япония, САЩ и Русия. Преговорите в този формат са прекъснати от 2009 година.\r\n\t \r\n\t\"Пекин би се чувствал по-удобно в ролята на посредник\", смята Вънжан Цзян, изследовател в Университета на Британска Колумбия във Ванкувър. Според Китай в процеса на денуклеаризация трябва да участват и шестте страни, казва той.\r\n\t \r\n\tБони Глейзър, изследователка в Центъра за стратегически и международни изследвания във Вашингтон, смята, че Китай може да предложи да стане домакин на срещата на високо равнище между Тръмп и Ким, защото това \"ще увеличи възможността да бъде чут\".\r\n\t \r\n\tХипотезата за среща в Пекин изглежда малко вероятна в момента. От идването си на власт през 2011 г. Ким Чен-ун никога не е напускал страната си. Дори и за да се срещне с китайския президент.", "date": "2018.03.12", "title": "Срещата между Тръмп и Ким е риск за Китай"}
{"url": "http://www.mediapool.bg/bregovo-prodalzhava-da-e-v-bedstveno-polozhenie-zaradi-navodnenieto-news276561.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПродължава бедствената ситуация в цялата община Брегово. Залети са хиляди декари земеделски земи и дворове на къщи, както и помпените станции на местното ВиК.\r\n\tПридошлата вода е скъсала дигата на река Делейнска на около километър от видинското село Иново, но няма опасност за къщите на селото. До мястото не може да достигне техника, затова от общината обявиха бедствено положение, докато се намери временно решение на проблема, съобщава БНР.\r\n\t“За да се установи какви са рисковете, извършихме геодезично заснемане на района. До дигата в момента е невъзможно да се пристъпи под никаква форма, отникъде, с никаква техника, за да се предприемат спешни мерки, за да се възстанови дигата“, каза заместник-кметът на Видин Цветан Асенов.\r\n\tОбластният управител на Видин Албена Георгиева казва, че няма повод за притеснения за питейната вода в Брегово.\r\n\tПредставители на Районната здравна инспекция ще вземат проби от водата, за да ги изследват за наличие на тежки метали, от каквото се опасяват местните хора. В Брегово нивото на водата е с около 3-4 см по-ниско от вчерашното.", "date": "2018.03.12", "title": "Брегово продължава да е в бедствено положение заради наводнението"}
{"url": "http://www.mediapool.bg/za-vseki-mesets-ot-godinata---vineno-kulinarna-destinatsiya-news276559.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tДванадесет винено-кулинарни дестинации, колкото са месеците в годината, разработват министерствата на туризма и на земеделието и храните. Целта е увеличаване на туристите към вътрешността на страната.\r\n\tВ дестинациите са включени традиционните винени напитки и характерната кухня за всеки регион. Обхванати са близо 50 общини и около 100 туристически обекта в страната, информира министърът на туризма Николина Ангелкова по време на първата кръгла маса за обсъждане на проекта за вино, кулинария и туризъм.\r\n\tИнициативата е част от проекта \"Сподели България\" с бюджет от 120 000 лв. Средствата се осигуряват по равно от бюджетите на министерствата на туризма и на земеделието, храните и горите.\r\n\tИзпълнението на проекта започна в края на октомври 2017 г. Сега в Банско се поставя началото на втория етап от изпълнението на проекта – провеждането на 6 кръгли маси в страната, на които да се чуе мнението на местната власт, бизнеса и гражданите в регионите.\r\n\tОбсъдени са две винено-кулинарни дестинации - \"Долината на Струма\" и \"Долината на Места\". Те минават през 9 общини и повече от 15 туристически атракции.\r\n\tСъздаването на вина с уникални качества от бутикови изби е характерен за цялата страна, но може би намира най-силно проявление именно в долините на реките Струма и Места, коментира министърът на земеделието Румен Порожанов.\r\n\tКъм настоящият момент площите с винени сортове в двата региона са 4200 хектара при около 60 хил. ха в България. Регистрираните обекти за винопроизводство в двете долини са 37. Отглеждат се, както типичния и известен сорт \"Широка мелнишка лоза\", така и \"Каберне совиньон\", \"Мерло\", \"Каберне фран\" и \"Сира\". В последно време намират място и модерни сортове като \"Малбек\", \"Пети вердо и Гренаш\".\r\n\tПлановете са окончателните винено-кулинарни дестинации да бъдат обявени преди есента тази година. След това те ще бъдат дигитализирани и качени на сайта на двете министерства.\r\n\tПредвижда се още припознатите от бранша и от общините 12 винено-кулинарни дестинации да бъдат включени и в платформата iLoveBulgaria. В момента тя съдържа повече от 500 туристически обекта и се използва от над от 17 хил. потребители, каза Ангелкова.\r\n\tТя съобщи, че ще предложи на министъра на регионалното развитие Николай Нанков да бъдат поставяни указателни табели, които да насочват и информират туристите за дестинациите.\r\n\t\"Сподели България\" става запазена мярка на Министерството на туризма, информира още Ангелкова. За целта вече е стартирана процедура в Патентното ведомство, посочи тя.\r\n\t\n\n\r\n\t\r\n\tМинистърката на туризма е представила идеята за 12-те винено-кулинарни дестинации на Олег Сафонов, ръководител на Федералната агенция по туризъм на Русия, и той я приел много добре. Идеята била посрещната с голям интерес и в Берлин по време на международното изложение ITB, посочват от туристическото министерство.\r\n\tМинистърът на земеделието и храните Румен Порожанов посочи, че проектът е отворен за надграждане и има доста общини, които са дали предложения за включване на нови обекти в дестинациите.\r\n\tБългария има 52 вина със защитено наименование на произход и 2 със защитено географско указание - \"Дунавска равнина\" и \"Тракийска низина\", каза Порожанов. Износът на българско вино постоянно нараства през годините и достига 62 млн. литра през 2017 г.\r\n\t1. Долината на Струма - включва Кюстендил, Благоевград, Сандански и Мелник\r\n\t2. Долината на Места - включва Разлог, Банско, Гоце Делчев и Хаджидимово\r\n\t3. Западна Тракия - включва районите на Пазарджик, Пловдив и Асеновград\r\n\t4. Розовата долина - включва Панагюрище, Копривщица, Старосел, Хисаря и Казанлък\r\n\t5. Източна Тракия - включва Стара Загора, Сливен, Ямбол, Карнобат\r\n\t6. Сакар - включва Харманли, Любимец, Свиленград и Тополовград\r\n\t7. Златия - включва Враца, Монтана и Видин\r\n\t8. Мизия - включва Плевен, Оряхово, Свищов и Русе\r\n\t9. Добруджа и Северно Черноморие - включва Силистра, Добрич, Варна и Балчик\r\n\t10. Южно Черноморие - включва Бургас, Несебър, Поморие, Созопол и Царево\r\n\t11. Стари Столици - включва Велико Търново, Плиска, Преслав, Горна Оряховица, Търговище и Шумен\r\n\t12. Източни Родопи - включва Хасково, Кърджали и Ивайловград.", "date": "2018.03.12", "title": "За всеки месец от годината - винено-кулинарна дестинация"}
{"url": "http://www.mediapool.bg/blizo-400-000-balgari-sa-s-namalena-funktsiya-na-shtitovidnata-zhleza-news276566.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБлизо четиристотин хиляди българи са с намалена функция на щитовидната жлеза, като употребата на йодирана сол, а не хималайска или други видове сол, е жизненоважна за здравето на щитовидната жлеза и раждането на интелигентни деца. Това стана ясно на Практическа конференция на тема „Йоден дефицит в България. Бременност и хипотиреоидизъм”, организирана от Медицински факултет на Софийския университет \"Св. Климент Охридски” и подкрепена с лектори ендокринолози от Българското дружество по ендокринология. Тя е част от проекта Euthyroid - най-мащабното общоевропейско проучване върху йодния дефицит и свързаните с него заболявания на щитовидната жлеза.\r\n\tОще през 1956 г. акад. Иван Пенчев – основателят на ендокринологията в България прави масов скрининг на един милион българи и установява, че 50% от населението има гуша, а 3% е с кретенизъм (6000 души). Този значим здравен и социален проблем налага старта на масова йодната профилактика в страната. Това се е случило 32 години преди ООН да обяви йодния дефицит за глобален здравен проблем и да набележи стратегии за неговото решаване.\r\n\tТази година се навършват 60 г., откакто в България се провежда държавна политика за преодоляване на йодния дефицит чрез йодиране на солта с цел профилактика на заболявания на щитовидната жлеза. По този повод Българското дружество по ендокринология започва информационна кампания, чиято цел е да събуди вниманието на обществото към последиците от йодния дефицит. Тревожен е фактът, че близо 400 000 българи на възраст между 20 и 80 години имат намалена функция на щитовидната жлеза, а 65% от тях го научават за първи път по време на случайно участие в скрининг.\r\n\t“Друга цел е да отвоюваме от здравната администрация платена от здравната каса амбулаторна процедура, чрез която веднага след установяването на бременността жените с рискови фактори за тиреоидни заболявания и диабет да се подлагат скрининг за тези заболявания”, обясни проф. Анна-Мария Борисова, председател на Българско дружество по ендокринология и Началник на Клиника по ендокринология и болести на обмяната в болница “Софиямед“.\r\n\t“Когато бременната жена не приема йодирана сол, необходима за производството на тиреоидни хормони, тя няма да осигури на бебето си достатъчно хормони. Мозъкът ще се формира непълноценно и това ще е фатално за интелигентността му. Бебетата нямат собствена щитовидна жлеза. Тя започва да се формира след третия месец от бременността и започва да има собствена продукция на хормони едва към шестия месец”, обясни Борисова.\n\n\r\n\tПроф. Людмила Иванова от Медицински факултет на СУ „Св. Климент Охридски” координатор на проекта EUthyroid за България съобщи, че част от проекта е проследяване на три кохортни проучвания майка – дете в държави с различен йоден прием. “Проследявани са жени с различен йоден прием преди забременяване и по време на бременността, както и тяхното поколение за нивото на когнитивната функция. Предварителните резултати сочат, че при йоден дефицит на бременната честотата на говорна патология у поколението е по-висока.” В тази връзка се проучва и връзката между йодният дефицит и повишена честота на Синдрома на дефицит на вниманието.\r\n\tНа събитието специалистите подчертаха, че една от основните мисии на масовата йодна профилактика е всяка жена да влезе в бременността си с адекватен йоден прием, съотвенто с нормален тиреоиден статус. Много от бременните жени, особено в големите градове употребяват алтернативни видове сол, смятайки ги за по-полезни. Рискът от системна употреба на алтернативни видове сол е заради тяхното ниско съдържание на йод и наличието на примеси и замърсители, включително радиоактивни вещества, което може да възроди йодния дефицит в България.\r\n\t“Агенцията по безопасност на храните би трябвало да провежда системен мониторинг на съдържанието на йод в солта и на качеството на алтернативните видове сол. Това, което трябва да се изпълнява е Постановлението на Министерски съвет от 1994 година, което задължава на територията на България да се предлага единствено йодирана сол, която да отговаря на приетите стандарти”, добави проф. Иванова.\r\n\tДоц. Боян Нончев от Университетската болница \"Св. Георги” в Пловдив цитира изследвания, според които прекалено големи количества йод също не са полезни. Прекалено многото йод увеличава риска от автоимунни заболявания, но в региони с йоден дефицит. Оптималното количество йод се постига с приемането на храни приготвени с йодирана сол – хляб, мляко, сирене, както и от рибата”, посочи доц. Нончев.", "date": "2018.03.12", "title": "Близо 400 000 българи са с намалена функция на щитовидната жлеза"}
{"url": "http://www.mediapool.bg/petar-moskov-otiva-na-sad-za-bartera-na-vaksini-s-turtsiya-news276599.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБившият министър на здравеопазването Петър Москов отива на съд заради бартера на ваксини между България и Турция през 2015 година. Заедно с Москов подсъдими са неговият заместник Адам Персенски  и трима служители на държавната фирма за производство на ваксини \"Бул Био\". В понеделник, повече от година след като му бяха повдигнати обвинения, Софийска градска прокуратура (СГП) внесе в Специализирания наказателен съд обвинителен акт срещу Москов.\r\n\tБартерът се наложи заради системни проблеми с доставките на масово използваната ваксина \"Пентаксим\" срещу дифтерия, тетанус, коклюш, полиомиелит и хемофилус инфлуенце по производствени причини през 2015 година. За да не останат децата без имунизации се стига до дарението на 100 000 дози от ваксината \"Пентаксим\" от Турция, в замяна на която страната ни предостави 5 млн. дози ваксини срещу туберкулоза (БЦЖ), произведени от държавната фирма \"Бул Био\". Към дарението от ваксината \"Пентаксим\" страната ни получи от Турция и 100 000 опаковки ваксина срещу хепатит B - \"Eувакс B\", която обаче никога не е била предназначена за употреба и бе държана на склад.\r\n\tМосков е обвинен за това, че на 9 юли 2015 г., в качеството си министър на здравеопазването не е изпълнил служебните си задължения, като е приел дарение от Министерство на здравеопазването на Турция  - 100 хил.дози  ваксина за деца \"Пентаксим -0.5 мл.\" и 100 хил. дози ваксина за \"Хепатит Б\" – \"Еувакс Б\", които не са разрешени за употреба на територията на България. Поради това, според прокуратурата, те не биха могли да отговорят на нуждите на имунизационния календар в страната.\r\n\t\r\n\t\"От действията на Москов са настъпили вредни последици за МЗ от имуществен характер в размер на 325 233.87 лв., и неимуществени вреди, изразяващи се в създаване на недоверие в авторитета на МЗ за осъществяване на ефективен контрол относно упражняваната лекарствена политика и недоверие у гражданите за дейността по ваксиниране на деца\", посочват от прокуратурата. За имуществени вреди се считат заплатените от здравното министерство ДДС на турските ваксини, както и разходите по доставката им.\n\n\r\n\tСпоред прокуратурата деянието представлява \"особено тежък случай\". За него се предвижда наказание \"лишаване от свобода\" от 3 до 10 г.\r\n\tВторото обвинение, за което Москов ще отговаря пред съда, е свързано с изпращането на 5 млн. дози БЦЖ на Турция, като част от бартера, по който България получава от южната ни съседка 200 000 ваксини. \r\n\t\"На 27 ноември 2015 г., в качеството си на министър на здравеопазването, в съучастие, като помагач, умишлено е улеснил сключване на неизгодна сделка с \"Бул Био НЦЗПБ\" ЕООД за дарение на 5 000 000 дози ваксини \"БЦЖ\". От това са произтекли значителни вреди за \"Бул Био\" ЕООД в размер на 427 788.31 лв. с ДДС, 2097. 96 лв. застраховки и 12 221.22 лв. транспортни разходи\", посочват от прокуратурата.\r\n\tЗа това Москов го грози наказание \"лишаване от свобода\" от 1 до 6 г.\r\n\tТретото обвинение на Москов е за това, че в периода 20 юни 2016 г. – 1 юли 2016 г., като министър на здравеопазването и принципал на \"Бул Био\" не е упражнил достатъчно контрол върху работа на лица, на които е възложено управлението на обществено имущество, и от това са произтекли значителни щети в размер на 110 003.46 лв. В този случай става въпрос за незаконно производство на ваксини от държавната фирма, за което пред съда се изправят и нейни служители.\r\n\t\"В резултат на престъпното бездействие на Москов е допуснато в база на \"Бул Био\" в кв. Суходол, гр. София, да бъде произведена и съхранявана ваксина \"Тетадиф\", без Изпълнителната агенция по лекарствата да е била уведомена и без да е дала разрешение за нейното производство конкретно в тази база на \"Бул Био\" ЕООД\", посочват от прокуратурата.\r\n\tАко бъде признат за виновен, Москов може да получи наказание \"лишаване от свобода\" от 3 до 10 г. за това престъпление.\r\n\t\r\n\tНа съд отива и неговият заместник в предишното правителство Адам Персенски, в чийто ресор попадаше лекарствената политика. Той ще отговаря за това, че \"умишлено е улеснил министъра да наруши и да не изпълни служебните си задължения при получаване на дарението от 100 хил. дози \"Еувакс Б\", като от действията му са настъпили имуществени вреди в размер на 325 233.87 лв. ДДС и е нарушен авторитетът на Министерство на здравеопазването за осъществяване на ефективен контрол по изпълнение на лекарствената политика на държавата\".\r\n\tЗа това деяние се предвижда наказание \"лишаване от свобода\" от 3 до 10 г.\r\n\tСпоред прокуратурата престъпните действия на Персенски \"се изразявали в осъществяване на среща в резиденцията на Турция през месец март 2015 г. и среща с представители на турското посолство в България\". \"На тези срещи е било предварително договорено изготвянето на двустранно споразумение между българското и турското Министерство на здравеопазването за размяна на ваксини. Персенски е участвал в работна група за изготвяне на същото споразумение. На 19 юли 2015 г. Персенски е изготвил доклад пред министъра на здравеопазването за организиране на приемане на дарението от Турция, включително издаване на разрешителни за ползване, проверка на наличности и съответствие на продуктите с националните регламенти, както и организиране на вноса на ваксините на територията на България\", посочват от прокуратурата.\r\n\tВторото обвинение на Персенски е за това, че в качеството си на длъжностно лице е подбудил и подпомогнал на управителя на \"Бул Био\" ЕООД да сключат неизгодна сделка с Министерство на здравеопазването, от която е настъпила значителна вреда за \"Бул Био\" ЕООД в размер на 427 788.31 лв. с ДДС\" . За това се предвижда наказание \"лишаване от свобода\" от 1 до 6 г.\r\n\tУправителят на \"Бул Био\" АД Любомир Димитров е предаден на съд по две обвинения за безстопанственост заради производството на ваксина \"Тетадиф\" без нужните разрешения. Той е обвинен, че е ощетил дружеството с 44 685, 55 лв. заради направените производствени разходи за производството на ваксината \"Тетадиф\". За това престъпление законът предвижда наказание „лишаване от свобода\" от 3 до 10 г. Димитров има и трето обвинение за съзнателно сключена неизгодна сделка за дарението на ваксини \"БЦЖ\" (250 000 ампули по 20 дози) в полза на Министерството на здравеопазването за бартера с Турция.\r\n\tНа съд е предаден и Росен Алексиев, завеждащ произдовствения отдел в \"Бул Био\" за незаконното производство на ваксината \"Тетадиф\" и безплатния й износ за Турция.\r\n\tПодсъдима е и Юлиана Ценкова, началник \"Качествен контрол\" на държавната фирма \"Бул Био\", за четири отделни документи престъпления, свързани с изготвянето на официални документи с невярно съдържание – сертификати за износ на ваксина и сертификати за хранителни среди, и ползването на неистински официални документи.\r\n\tКъм настоящия момент всички обвиняеми са с мярка за неотклонение \"подписка\".", "date": "2018.03.12", "title": "Петър Москов отива на съд за бартера на ваксини с Турция"}
{"url": "http://www.mediapool.bg/bulgaria-shte-uchastva-s-grupa-na-evroviziya-video-news276563.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\r\n\t\r\n\tБългария ще бъде представена от специално създадената група \"Equinox\" (равноденствие ) в тазгодишното издание на \"Евровизия\". Избраната от журито песен се нарича Bones (Кости), а изпълнители са Жана Бергендорф, Владимир Михайлов, Георги Симеонов-Джей Джей, Джони Манюел и Трей Кембъл.  Композитор на песента е Борислав Миланов.\r\n\tВ 63-о издание на форума ще се включат представители на 42 държави, обединени от мотото All Aboard! (\"Всички на борда!\"). Българската група ще излезе на сцената по време на първия полуфинал на 8 май в Лисабон.\n\n\r\n\tЗа българската песен ще могат да гласуват зрителите и журитата на 21 държави (Австрия, Азербайджан, Албания, Армения, Беларус, Белгия, Великобритания, Гърция, Естония, Израел, Ирландия, Исландия, Испания, Кипър, Литва, Македония, Португалия, Финландия, Хърватска, Чехия, Швейцария).", "date": "2018.03.12", "title": "България ще участва с група на \"Евровизия\" (видео)"}
{"url": "http://www.mediapool.bg/sv-sinod-patriarh-kiril-sam-prekrati-temata-za-rusko-turskata-voina-v-prezidentstvoto-news276567.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tРуският патриарх Кирил сам е предложил по време на срещата с президента Румен Радев темата за руско-турската освободителна война и отдаването на почит да бъде прекратена. Това се посочва в изявление на протойерей Николай Георгиев, началник отдел \"Връзки с обществеността\" на Свития синод на БПЦ.\r\n\tВ края на визитата на патриарх Кирил той се накара на българския държавен глава за неправилните според него исторически интерпретации на събитията, свързани с освобождението на България. Това е първата официална позиция на Светия синод за скандала, който разклати управленската коалиция.\r\n\tСпоред прот. Николай Георгиев Радев \"с такт и достойнство уверил патриарха на Руската православна църква, че българският народ никога не е преставал да отдава почит и заслужена благодарност на руския народ, на руската църква и на воините от армията-освободителка на император Александър Втори\". В същото време Радев изрично подчертал, че така както църквата се бори за душата на всеки човек, така и ние сме признателни към паметта на всеки воин, сражавал се в руската армия под знамената на император Александър Втори и загинал за българската свобода, независимо от неговата националност.\r\n\tПатриарх Кирил сам предложил да приключи тази тема, след като президентът му напомнил за тезата на самия патриарх за силата на мълчанието.\r\n\tНазидателното поведение на патриарх Кирил на \"Дондуков\" 2 бе представено във видео клип на руската църква, от него обаче не се виждаше реакцията на българския президент.\n\n\r\n\tОт президентството заявиха, че не са водили стенограма на срещата, но цитираха казаното от Радев, че е бил впечатлен от тезата за \"силата на мълчанието” в писанията на патриарх Кирил. Тогава Негово Светейшество Кирил спря с упреците и каза \"Добре, нека прелистим тази страница”, написаха от \"Дондуков\" 2. \r\n\tВерсиите на президентството и на Синода съвпадат.\r\n\t\"През целия разговор президентът се държал като държавник, с уважение към своя събеседник, но и отстоявайки твърдо своите позиции, което силно впечатли главата на руската православна църква\", разказва протойереят в позицията си до медиите.\r\n\tВ края на разговора патриарх Кирил отправил благословията си към българския президент, но Радев казал, че я е получил вече с встъпването си в длъжност от мъдрия български патриарх Неофит.\r\n\tИзявата на патриарх Кирил доведе до остра реакция от страна на вицепремиера Валери Симеонов. Лидерът на НФСБ заяви, че руският патриарх е \"цигарен митрополит\" и \"второразрядно ченге\" от КГБ. В отговор коалиционният му партньор Волен Сидеров му поиска оставката.", "date": "2018.03.12", "title": "Св. Синод: Патриарх Кирил сам прекрати темата за руско-турската война в президентството"}
{"url": "http://www.mediapool.bg/spetssadat-dade-hod-na-deloto-sreshtu-daniel-mitov-i-hristo-angelichin-news276568.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСпецсъдът даде в понеделник ход на делото срещу бившия външен министър Даниел Митов и тогавашния му заместник Христо Ангеличин.\r\n\tМитов бе обвинен в това, че ощетил ведомството с близо половин милион лева като предоставил парите на туроператор, който имал договор с Министерството на земеделието и храните за осигуряване на самолетни билети, хотелски настанявания и медицински застраховки при командировки на служители на агроведомството.\r\n\tСпоред прокуратурата бившият външен министър поискал същата услуга за своите служители, но не предвидил финансов контрол върху изпълнението на споразумението. Ангеличин пък бе обвинен в безстопанственост за действия, свързани с този случай.\r\n\tТова стана първото от т.нар. дела за корупция по високите етажи на властта, които от 5 ноември м.г. се гледат от Специализирания наказателен съд. Затова и по него със заповед на главния прокурор Сотир Цацаров се явява и прокурорът от Софийската градска прокуратура Боряна Бецова, която e автор на обвинителния акт срещу двамата.\r\n\tИменно нейното явяване по процеса бе атакувано още на първото заседание от адвоката на Митов – Ина Лулчева. Тя поиска спецсъдът да отведе прокурор Бецова, тъй като заповедта за командироването ѝ не съдържала мотиви, а и пред медиите Бецова е проявила предубеждението си към Митов, заявявайки, че след намесата на прокуратурата са върнати 500 000 лв. платени неоснователно на туристическа агенция.\n\n\r\n\tСпецсъдът обаче не уважи искането на защитата, приемайки, че не може да прави \"инцидентен административен контрол\" на заповеди на главния прокурор. По повод медийните изяви на Бецова магистратите не сметнаха, че интерпретации на факти извън и вътре в процеса могат да са причина за отвод на прокурора, доколкото ще бъдат предмет на самото дело.\r\n\t\"Прокурорът излага фактите в обвинителния акт и не следва да изнася неверни информации за медиите. Бяхме длъжни да направим този отвод. Съдът прие, че той е неоснователен. За нас не е пречка нито един, двама или трима прокурори. Бройката не ни затруднява. След като те считат, че за да защитят това обвинение, е нужно участие на трима и държавата може да си позволи лукса, защото това са и държавни средства, за участие на трима прокурори по едно дело, нека да участват\", коментира пред медиите адвокат Лулчева след заседанието.\r\n\tПо думите ѝ главният прокурор може да командирова прокурори в цялата страна, но законът изисква това да се случва мотивирано.\r\n\t\"В случая такава необходимост не беше обоснована. Ако се появи отново такава заповед, отново ще искаме съдът да се произнесе по нея. Законът казва, че е необходимо излагане на мотиви, а такива в случая нямаше, а не че възразяваме лично срещу участието на прокурор Бецова\", уточни защитничката на Митов.\r\n\t\"Нашата държава вече е прокуратурата... Те разрешават всички проблеми. Те записват деца в градините, слагат мантинели, събират пари, които са дадени неправилно. Прокуратурата твърди, че е свършила нещо, като тя нищо не е свършила по този въпрос\", заяви и адвокатът на Ангеличин – Христо Ботев.\r\n\tСпоред прокурор Пламен Петков, който се явява по делото заедно с Бецова, заповедта на Цацаров за командироването ѝ може да се обжалва по административен път. Добави и, че участието ѝ в процеса е необходимо, защото тя е водила разследването. Попитан дали трима обвинители не са твърде много, след като същият брой се явява и по мегаделото за източването на КТБ Петков каза, че не вижда проблем, както и че това е решение на ръководството.\r\n\t\"Водила съм разпитите и съм от първия ден в това дело. Дали ще е с мен това дело, или без мене, то ще си мине така или иначе\", лаконична бе пред медиите и самата Боряна Бецова.\r\n\tИмето ѝ доби скандална известност през 2015 г., когато бившият френски посланик в София Ксавие дьо Кабан публично попита дали тя е \"гнила ябълка\". Бецова стана известна още с проваленото дело срещу Христо Бисеров, както и с отказа ѝ да образува разследване по сигнала на \"Протестна мрежа\" от 2014 г. срещу Делян Пеевски, Цветан Василев и Николай Бареков.", "date": "2018.03.12", "title": "Спецсъдът даде ход на делото срещу Даниел Митов и Христо Ангеличин"}
{"url": "http://www.mediapool.bg/sofiyantsi-sreshtu-obshtinata-epizod-poreden-news276570.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПоредните протести на жители на София срещу намерения на общината бяха предизвикани от плановете за окончателно спиране на трамвая па бул. \"Арсеналски\". Става въпрос за линия 6, която стигаше до кв. \"Лозенец\".\r\n\tМаршрутът на трамвай 6 беше променен преди около две години заради строителството на метрото и вместо до \"Лозенец\" той се движи до кв. \"Иван Вазов\". През това време неизползваните релси по бул. \"Арсеналски\" се превърнаха в паркинг. Решението за промяна на маршрута беше обявено като временно, но сега е възможно да стане и постоянно. Това предизвика недоволството на част от жителите на \"Лозенец\".\r\n\tБъдещето на трамвай 6 трябва да се реши с избора на вариант за това как да бъде уредено движението през тунела на НДК. Целта е да бъде изместен трамваят по бул. \"Скобелев, тъй като пречи на живеещите до релсите хора. Преминаването на мотриси по този булевард също беше уж временно решение заради строителството на метрото, но положението остава непроменено с години. Живеещите в района нееднократно протестираха с искане релсите да бъдат изместени, за да не минават до домовете им.\r\n\tОт миналата година се разглеждат няколко варианта за това как да минават транспортните средства през тунела на НДК, за да се махнат линиите по \"Скобелев\". На последното заседание на специализирания експертен съвет към направлението \"Архитектура и градоустройство\" на общината е решено окончателният вариант да бъде избран след обществено обсъждане с гражданите на \"Триадица\" и \"Лозенец\".\r\n\tСпоред зам.-кмета по транспорта Евгени Крусев, цитиран от бТВ, най-вероятният вариант е трамваят по бул. \"Арсеналски\" да бъде заменен с тролей, който да минава по него и да стига до кв. \"Манастирски ливади\". Такова решение обаче не се предлага в обсъжданите от експертния съвет варианти.\r\n\tПротестите за запазване на трамвая по бул. \"Арсеналски\" са от години. От организацията \"Спаси София\" организираха и подписка срещу спирането му, в която по техни данни са се подписали над 5000 души.", "date": "2018.03.12", "title": "Софиянци срещу общината: епизод пореден"}
{"url": "http://www.mediapool.bg/oon-dialogat-sas-severna-koreya-tryabva-da-vklyuchva-i-vaprosa-za-choveshkite-prava-news276571.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tВсякакъв напредък в диалога за ядрените оръжия и сигурността, воден със Северна Корея на предстоящата среща на върха ,трябва да бъде придружаван от дискусии за подобряване на човешките права. Това заяви специалният докладчик на ООН за правата на човека в Северна Корея Томас Охея Кинтана, предаде Ройтерс.\r\n\t \r\n\t\"Твърде голямата система от затвори на тази страна и строгите ограничения на всички форми на свобода на словото, на движението и на достъпа до информация продължават да подхранват страха от държавата и оставят хората на милостта на безчет държавни служители\", заяви Охея Кинтана.\r\n\t \r\n\tДелегацията на Северна Корея, която не признава мандата на докладчика, не присъства на дебатите в Женева. Европейският съюз изрази дълбоко безпокойство от продължаващите нарушения на правата на човека, казвайки, че някои от тях могат да са равносилни на престъпления срещу човечеството.", "date": "2018.03.12", "title": "ООН: Диалогът със Северна Корея трябва да включва и въпроса за човешките права"}
{"url": "http://www.mediapool.bg/papata-razkritikuva-straha-ot-globalizatsiyata-i-ot-chuzhdentsite-news276572.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПапа Франциск изрази безпокойството от националните политики, диктувани от страха от глобализацията и от страха от бежанците, предадоха световните агенции.\r\n\t \r\n\tПапата направи това изявление в неделя пред членовете на католическата общност Сант Еджидио в Рим, която отбелязва 50-годишнината си и която помага на бежанци. Той призова хората, работещи за нея, да продължат да отварят нови хуманитарни коридори за бежанците, търсещи спасение от войната и от глада.\r\n\t \r\n\tЕмоционалната среща на Франциск с представителите на общността се състоя в базиликата Санта Мария в Трастевере. Организацията Сант Еджидио е много активна освен в приема на бежанците и в посредничеството за мир в зони на конфликт като Централноафриканската република, Либия, Нигер. Папата похвали мисията й за създаване на общество, което не смята никой за чужденец и мисията й за прекосяване на стените и границите, която я противопоставя на днешния свят, изпълнен със страх.\r\n\t \r\n\tПапата припомни, че нашата епоха изпитва голям страх от \"широките контури на глобализацията\". Той допълни, че този страх често пъти се обръща към \"хората, които са чужденци, които са различни, които са бедни, като че ли те са врагове\".\r\n\t \r\n\t\"И тогава хората се защитават от тях, като си мислят, че съхраняват онова, които ние имаме и което ние сме\", каза папата. Той допълни, че \"бъдещето на един глобален свят е да живеем заедно и този идеал изисква ангажимент за изграждане на мостове и за открит диалог\".\r\n\t \n\n\r\n\tЧрез хуманитарни коридори на организацията Сант Еджидио, заедно още две църковни институции, в Италия дойдоха около 1000 души, основно сирийци. Днес папата се срещна с 15-годишно момче, преминало първо през такъв хуманитарен коридор. То му разказа за страданията си първо в Сирия, а после в бежански лагер в Ливан. Момчето му каза, че когато мисли за Сирия, една дума му идва на ум и това е думата \"мир\". Тогава папата го прегърна.\r\n\t \r\n\tПапата изслуша и разказа на 80-годишната италианка Джована Ла Векия, която му каза, че отказва да се възприема като безполезна в едно общество, което не обръща внимание на възрастните. Тя разказа, че посещава доброволно затворници и помага на бежанците, дошли в Италия, да научат италиански език.", "date": "2018.03.12", "title": "Папата разкритикува страха от глобализацията и от чужденците"}
{"url": "http://www.mediapool.bg/zheleznichar-zagina-pri-trudov-intsident-news276573.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЖелезничар е загинал при нелеп инцидент на жп линията край Пловдив по време на ремонтни дейности. Това съобщиха от Национална компания \"Железопътния инфраструктура\" (НКЖИ).\r\n\tТрагедията е станала в 10.30 часа в понеделник. В междугарието Пловдив разпределителна изток – Крумово подбивна машина, преминаваща транзит по пътя в посока Димитровград, удря служител на НКЖИ.\r\n\tЗагиналият е изпълнявал текущ ремонт на стрелки по пътя за Асеновград в участъка.\r\n\tВ този участък жп пътя от Пловдив се разделя на две – единият за Димитровград, а другият за Асеновград.\r\n\tВ момента се извършва разследване от специализираните органи и държавното предприятие НКЖИ.\r\n\tДвижението на влаковете в междугарието е преустановено.\r\n\tПо тази причина престояват два бързи и един пътнически влак. Това са бързият влак № 1621 София - Свиленград, който е спрян в Пловдив, бързият влак № 8610 Бургас - София, който е на гарата в Катуница, и пътническият влак № 10142 Свиленград - Пловдив, който престоява в Крумово.\r\n\tОтменени са пътническите влакове № 19213/19214 Пловдив - Асеновград - Пловдив и № 18204/19205 Пловдив - Пещера - Пловдив. За пътниците от тези влакове е осигурен превоз с автобуси.\r\n\tОт НКЖИ изразяват искрените си съболезнования към близките на загиналия.", "date": "2018.03.12", "title": "Железничар загина при трудов инцидент"}
{"url": "http://www.mediapool.bg/sasht-i-rusiya-ostavat-nai-golemite-iznositeli-na-orazhie-v-sveta-news276574.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСАЩ са засилили позицията си на водещ световен износител на оръжие през последните пет години, осигурявайки около една трета от оръжейните доставки в света. Това сочи доклад на Стокхолмският международен институт за изследване на мира (СИПРИ), цитиран от ДПА.\r\n\t \r\n\tПо оценките на СИПРИ световните оръжейни сделки са се увеличили с 10 процента в периода 2013-2017 година.\r\n\t \r\n\tСАЩ в този период са извършили 34 процента от световните продажби, доставяйки оръжие на най-малко 98 държави. Голяма част от американският износ включва военни и транспортни самолети.\r\n\t \r\n\tАмериканският износ в периода 2008-2012 г. се равняваше на 30 процента от общото за света.\r\n\t \r\n\tМалко по-малко от половината американски износ отива за Близкия изток, а една трета - за Азия. Саудитска Арабия е най-важният единичен клиент на американската оръжейна промишленост с близо 20 процента от американските продажби.\r\n\t \n\n\r\n\tРусия остава вторият по големина световен износител на оръжие, извършвайки около 20 процента от световните доставки, които изпраща до 47 страни. Над половината руски износ е бил насочен към Индия, Китай и Виетнам.\r\n\t \r\n\tФранция е износителят, заел третото място, следвана от Германия и Китай.\r\n\t \r\n\tПет страни - Индия, Саудитска Арабия, Египет, Обединените арабски емирства и Китай - получават малко над една трета от световните оръжейни доставки.\r\n\t \r\n\tИндия е най-големият в света вносител на оръжие с 12 процента през наблюдавания период. Основни доставчици за страната са Русия, САЩ и Израел.", "date": "2018.03.12", "title": "САЩ и Русия остават най-големите износители на оръжие в света"}
{"url": "http://www.mediapool.bg/imeto-na-yaponskiya-premier-zameseno-v-skandalna-pozemlena-sdelka-news276575.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tМинистерството на финансите на Япония призна в понеделник, че са били фалшифицирани 14 документа, свързани с продажба на държавни поземлени имоти по занижени цени на организации, свързани с премиера Шиндзо Абе и съпругата му Акие Абе. Това съобщи говорител на управляващата Либерално-демократическа партия пред агенция Киодо, предаде Ройтерс.\r\n\t \r\n\tРъководството на партията е било официално уведомено за фалшификацията от служители на министерството на финансите.\r\n\t \r\n\tДълго време то се опитваше да отрича подправянето на документите. Вестник \"Асахи\" обаче откри неопровержими доказателства. Опозицията продължително бойкотираше дебатите в парламента, настоявайки фалшифицирането да бъде признато, и постави въпроса за оставка на вицепремиера и министър на финансите Таро Асо, както и за лична отговорност на премиера Абе.\r\n\t \r\n\tВ петък (9 март) заради скандала поста си напусна ръководителят на японската данъчна служба Нобухиса Сагава, който призна, че е давал неверни показания пред парламента. Той твърдеше, че не е преговарял по подозрителната поземлена сделка, докато е заемал висок пост в министерството на финансите. След това опозицията заяви, че такива преговори са били проведени, а документите, в които е отразена срещата, са били подправени.\r\n\t \r\n\tОставката му нанесе силен удар на Абе и Асо, които дълго време защитаваха Сагава от нападките на опозицията и го назначиха начело на данъчните власти.\r\n\t \n\n\r\n\tКомпанията Моритомо (Moritomo), която е в центъра на скандала, има частни учебни заведения, известна е с националистическия уклон на педагогическата дейност и с близостта си до семейството на премиера. Компанията планирала да открие частно начално училище в префектура Осака. За тази цел тя придоби участък държавна земя при цена, както се оказва, седем пъти по-ниска от пазарната. Това предизвика съмнения в законността на сделката.\r\n\t \r\n\tСъпругата на премиера е трябвало да стане почетен директор на училището, но отказа длъжността след избухването на скандала.\r\n\t \r\n\tИмето на г-жа Абе е било премахнато от документите за спорната продажба.", "date": "2018.03.12", "title": "Името на японския премиер замесено в скандална поземлена сделка"}
{"url": "http://www.mediapool.bg/nova-vazdushna-elektroprovodna-liniya-shte-bade-izgradena-mezhdu-bulgaria-i-gartsiya-news276576.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНова въздушна електропроводна линия ще бъде изградена между България и Гърция, съобщи Министерството на регионалното развитие и благоустройството.\r\n\tСъс заповед на заместник-министъра на регионалното развитие Валентин Йовев е одобрен подробен устройствен план за изграждането на новата електропроводна линия на територията на България.\r\n\tТрасето на електропровода ще свързва подстанциите \"Марица-изток\" в България и \"Неа Санта\" в Гърция.\r\n\tПроектът е част от приоритетния електроенергиен коридор \"Север-Юг\" и е определен за национален обект и обект с национално значение.\r\n\tПредвидено е въздушният електропровод да поддържа високо напрежение от 400 kV.\r\n\tЕнергийният проект представлява елемент на техническата инфраструктура извън границите на урбанизираните територии и ще бъде изграден на териториите на общините Симеоновград, Хасково, Харманли, Кърджали, Момчилград и Кирково.\r\n\tИзграждането на електропровода ще допринесе за увеличаване на електропреносните възможности на енергийната система в региона, както и на сигурността на обмена на електроенергия между двете държави.", "date": "2018.03.12", "title": "Нова въздушна електропроводна линия ще бъде изградена между България и Гърция"}
{"url": "http://www.mediapool.bg/blizo-polovinata-yuzhnokoreitsi-ne-vyarvat-v-obeshtaniyata-na-phenyan-news276577.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБлизо половината южнокорейци не вярват в обещанията на Северна Корея за ядрено разоръжаване. Това сочат данните от анкета, публикувана днес от агенция \"Риълмитър\", цитирана от ТАСС.\r\n\t \r\n\tМалко над 73 процента от анкетираните приветстват последните ходове на Пхенян, насочени към намаляване на напрежението на Корейския полуостров.\r\n\t \r\n\tСъщевременно 45,7 процента от запитаните посочват, че не се доверяват на думите на Севера за готовността да се откаже от ядрената си програма, посочва агенцията.\r\n\t \n\n\r\n\tАдминистрацията на президента на Република Корея ще приключи създаването на комисия за подготовка на междукорейската среща на върха до края на седмицата. Това съобщи днес говорител на кабинета на южнокорейския лидер.\r\n\t\r\n\tВече е назначен ръководител на комисията, а първото й заседание ще се проведе в края на седмицата. Сформирането на комисията се извършва съвместно със севернокорейската страна и поради тази причина процесът ще отнеме известно време, се отбелязва в изявлението.\r\n\t \r\n\tДесетчленна южнокорейска делегация, оглавявана от директора на Службата за национална сигурност Чун Ею-йо, направи посещение в Северна Корея в началото на миналата седмица и над четири часа разговаря със севернокорейския лидер Ким Чен-ун. След преговорите бе съобщено за постигната договореност в края на април да се проведе среща между лидерите на Северна и Южна Корея. Пхенян обяви и готовност да започне консултации за нормализиране на отношенията с Вашингтон, както и да замрази ракетно-ядрените изпитания за периода на диалога.", "date": "2018.03.12", "title": "Близо половината южнокорейци не вярват в обещанията на Пхенян"}
{"url": "http://www.mediapool.bg/atanas-atanasov-borisov-i-radev-se-pokriha-kato-mishki-sled-tiradata-na-ruskiya-patriarh-news276578.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПрезидентът Румен Радев и премиерът Бойко Борисов би трябвало да почерпят Валери Симеонов за реакцията му на думите на руския патриарх Кирил, смята лидерът на ДСБ Атанас Атанасов. Валери Симеонов, \"с неговото непоръбено поведение, на практика ги остави в сянка и те са се свили като мишки\", коментира Атанасов в понеделник пред бТВ скандала с руския патриарх, който си позволи да търси сметка на българския държавен глава за словото му на 3 март. В България обаче избухна тежък раздор – и то сред националистите, след като вицепремиерът Валери Симеонов се възмути от  на руския патриарх и го нарече , а Волен Сидеров защити патриарх Кирил и поиска Симеонов да му се извини.\r\n\t\"Защо не излезе президентът, както обикновено обича остро да задава разни въпроси, да каже какво мисли той по отношение на поведението на този човек (руския патриарх -бел.ред.). А Борисов от другата страна на другия ден или на същия ден ли беше, се обади на Путин да говори за \"Белене\". Просто е срамно това поведение, това на нищо не прилича\", коментира Атанасов.\r\n\tСпоред него поведението на патриарх Кирил е част от предизборната кампания на Владимир Путин, която се провежда и на българска територия.\r\n\t\"По един и същи начин се правят кампаниите на Путин винаги. А патриархът участва, защото там църквата е част от службите, а и Путин и Кирил са били колеги в КГБ, те трябва да си помагат и това го казвам съвсем сериозно. Това е причината за това мероприятие, което беше разиграно тук в класически стил на съветските служби от едно време. Но защо се прави? Защото трябва населението в Русия да бъде надъхвано в мощта на Русия: ракета в космоса, която никой не може да прихване, украинците да имат много здраве, че ще им върнем Крим, а на българите - неблагодарниците - да им нашокаме канчетата\", каза Атанасов.\r\n\tТой напомни, че видеото, в което патриарх Кирил мъмри президента Румен Радев, е \"прожектирано\" в Русия и \"очевидно е за вътрешно ползване\".\n\n\r\n\t\r\n\tЛидерът на ДСБ коментира и сделката за придобиване на българския бизнес на ЧЕЗ от фирма \"Инерком\", притежавана от Гинка Върбакова. Много е грубо това, което се случи, но в същия момент то е резултат на недопустима тактическа грешка на самия премиер Борисов, коментира Атанасов. По думите му отвсякъде изскачат факти, които показват, че купувачът е свързан с Борисов.\r\n\tАтанасов припомни убийството през 2003 г. на Тодор Толев в София. Лидерът на ДСБ каза, че Толев е имал обща фирма с Борисов, но имал и общо със Славчо Върбаков \"в една афера с импулси за източване на БТК\".\r\n\t\"Няма нужда да се коментира, че тези хора (купувачите от \"Инерком\", бел.ред.) нямат никаква експертиза, никакъв ресурс. И най-важното: откъде идват парите? Офшорките са механизъм за пране на пари. Кой иска да пере пари през ЧЕЗ?\", попита Атанасов. И отговори: \"Тези, които стоят зад Върбакови, са една плеяда бивши приятели на Борисов. Там - през Пашата, Каратиста\".\r\n\tВажен извод в цялата история е, че в алчността на една група хора да придобиват най-различни хапки от българската икономика, в един момент ще продадат шалтера на електричеството на София на някого, когото не можем да контролираме, каза още Атанасов.\r\n\tИ допълни, че аферата е много грозна и основната ѝ цел е придобиване на предприятие, което ежемесечно дава възможност за придобиване на големи суми кеш – над 100 млн. лв.\r\n\tСпоред него държавата няма място в сделката. Тя би трябвало изпреварващо да я контролира и ако има опасност за националната сигурност, да се намеси да не допусне сделката.\r\n\t\r\n\tВ коментар за вътрешнополитическата ситуация той каза, че и Обединените патриоти, и управляващата коалиция не са преставали \"да се клатят\". Очевидно властта не се справя с положението в страната. Определени битови или други случки много бързо разпалват обществените настроения. В обществото има напрежение, защото години наред службите, МВР показват абсолютна неспособност да се противопоставят на случващото се, при условие, че държавата се управлява от хора, на които им сложихме определение, че са най-успешните в полицията, каза още лидерът на ДСБ.\r\n\tТой добави, че съвсем скоро ще има концентрация на десни сили с цел създаване на политическа алтернатива.", "date": "2018.03.12", "title": "Атанас Атанасов: Борисов и Радев се покриха като мишки след тирадата на руския патриарх"}
{"url": "http://www.mediapool.bg/zachestyavat-tezhkite-izgaryaniya-pri-bebeta-zaradi-izpolzvani-seshoari-v-krevatchetata-news276579.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tМайки приспиват бебетата си с включени сешоари в креватчета и им причиняват тежки изгаряния на кожата, обяви доц. Мая Аргирова, началник на Клиниката по изгаряния в института за спешна помощ “Пирогов“ пред БНР. Зачестяват изгарянията в най-малката възрастова група - при децата до една година, и по-конкретно - до четири месеца. Най-често изгарянията се локализират по шията, гърдите и лицето на детето. Доц. Аргирова уточни, че казусите не са свързани с малцинствени групи.\r\n\t“В интернет родителите ползват информация за отглеждането на децата, която не е адекватна на общоприетите разбирания за отглеждане на новородено“, коментира доц. Аргирова и дава пример - шум от абсорбатор или шум от сешоар приспиват детето.\r\n\t“Шумът от абсорбатор при продължителна употреба е вреден за нервната система на детето, а сешоарите са и топлинен източник“, предупреждава тя.\r\n\tИначе най-честите изгаряния при децата са причинени от горещи течности, отчитат лекарите.", "date": "2018.03.12", "title": "Зачестяват тежките изгаряния при бебета заради използвани сешоари в креватчетата"}
{"url": "http://www.mediapool.bg/bulgaria-shte-razgovarya-s-eib-da-finansira-aets-belene-news276581.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\tБългарското правителство ще разговаря с Европейската инвестиционна банка (ЕИБ) за възможността й да кредитира довършването на спрения в момента строеж на АЕЦ \"Белене\". Това ще се случи в рамките на проучването за възможностите за реализация на вече доставеното оборудване за ядрения проект и ако се договорят средства, той може да бъде рестартиран, стана ясно от думите на енергийния министър Теменужка Петкова пред журналисти. В понеделник тя инспектира как се съхраняват доставените вече съоръжения за атомната централа на площадката й край Белене.\r\n\tДумите й са в отговор на коментар на вицепрезидента на ЕИБ Вазил Худак, който в събота в интервю за БНР каза, че банката би обмислила финансиране на проекта АЕЦ \"Белене\", ако получи официално запитване от българското правителство.\r\n\tИдеята за европейско финансиране на довършването на ядрената централа като общ балкански проект  Бойко Борисов по време на организиран от Европейската банка за възстановяване и развитие инвестиционен форум в края на февруари.  \r\n\tХудак посочи, че банката му досега не е финансирала ядрен проект, но винаги търси възможности за подобряването на екологичните стандарти или подобряването на сигурността на вече съществуващите електроцентрали. \"Ние настояваме проектите, които финансираме, да имат добавена стойност - като позитивен ефект върху околната среда, подобряване на бизнес средата там, където се осъществява проекта. Най-общо казано, проектите трябва да имат социален и икономически ефект. Засега не сме получавали официално запитване от българското правителство за АЕЦ Белене. Ако получим такова, ще го обмислим\", каза вицепрезидентът на ЕИБ.\r\n\tДумите му бяха последвани от коментара на Петкова, че ЕИБ е направила заявка да участва за осигуряване на финансирането на АЕЦ \"Белене“. \"Оттук нататък предстои да проведем комуникации с тази банкова институция. Всички предпоставки този проект да бъде реализиран са налице. Имаме лицензирана площадка, оборудване, за което сме платили над 3 млрд. лв, което отговаря на всички изисквания. Имаме необходимите кадри, които могат прекрасно да се справят с тази задача. Оттук нататък остава сериозната крачка напред да се помисли за финансирането, структурирането на проекта, така че да може да се гарантира неговата експлоатация, реализация на пазарен принцип. Мисля, че има голям шанс това да се случи“, коментира Петкова в понеделник.\r\n\tПрекратеният през март 2012 г. ядрен проект се оценяваше на около 20 млрд. лв. към онзи момент. При инвестирани над 3 млрд. лв., останалата сума не е малка. Не е ясно – дори и да се ангажира с отпускането на кредит – каква сума би предоставила ЕИБ.\r\n\tТя посочи, че приоритет на правителството е да намери най-доброто решение за започналия още през 1980-те години ядрен проект. \"Мисля, че е дошло време наистина да мобилизираме сили, експертен потенциал, всички ние като нация, народ, така че да намерим най-доброто решение“, заяви енергийният министър.\r\n\tМиналата седмица парламентът й даде мандат до 30 юни да представи пред депутатите  на активите по проекта за изграждане на АЕЦ \"Белене\". Предложението на ГЕРБ бе одобрено от всички присъствали на заседанието 137 народни представители, което Петкова сега определи като рядко срещан парламентарен консенсус. Вече в енергийното ведомство била създадена работна група, която анализира и разработва различните варианти. \"Към тази група ще бъдат включени колеги от НЕК, БЕХ, АЕЦ \"Козлодуй“ и държавно предприятие \"Радиоактивни отпадъци“. Имаме шанс и трябва да опитаме да реализираме този проект\", заяви още Петкова\r\n\tПо думите й, ако се тръгне към рестартиране на проекта, ще се провери реален ли е заявеният още преди време инвеститорски интерес за участие в проекта от най-голямата държавна китайска ядрена компания.\r\n\tЕнергийната министъра определи като много добра идеята на Борисов АЕЦ \"Белене\" да бъде общ балкански проект.\r\n\tТя подкрепи този вариант с изводи от доклада на БАН за нуждата от нови енергийни мощности в страната, според които не само в България, но в целия регион ще има дефицит на мощности още към 2035 г. заради затегнатите екоизисквания към въглищните централи.\r\n\tМеждувременно, почти година след като руската  в България голяма част от произведеното за АЕЦ \"Белене\" оборудване, вече се изграждат навесите за съхранението на някои от доставените съоръжения. Строежът им се извършва от \"Националната електрическа компания\", след като се провали обявената от нея обществена поръчка.\r\n\tТова даде повод на бившия министър на енергетиката от кабинета Станишев – Румен Овчаров, да критикува миналата седмица правителството, че не съхранява правилно ядреното оборудване,\r\n\tПодобни изказвания вече не трябва да впечатляват никого, отвърна му Петкова. \"Те целят да всеят определен смут, да се заблуди общественото мнение, че едва ли не нищо не се прави“, смята тя каза Петкова. По думите й онази част на оборудването, която по инструкции на заводите-производители трябва да е на закрито, се намира в складовете на площадката край Белене.\r\n\tПеткова обяви, че извършената в понеделник проверка установила, че доставеното оборудване се съхранява според всички изисквания на производителя Тя информира, че през миналата седмица от Ижорските заводи са били доставени материалите, свързани с преконсервация на оборудването, така че процесът се изпълнява според инструкциите на \"Атомстройекспорт\".\r\n\tТя коментира и неподписаната си от премиера оставка, която подаде заради познанството си с Гинка Върбакова, собственик на купувача на активите на ЧЕЗ в България.\r\n\tДоверието на премиера Борисов, доверието на нашите коалиционни партньори и подкрепата, която получих от страшно много колеги ме задължава страшно много, каза тя. \"Приемам този отказ да бъде приета моята оставка като една много сериозна отговорност. Благодаря за подкрепата, която ми беше оказана и доверието, което ми беше дадено\", обяви Петкова.", "date": "2018.03.12", "title": "България ще разговаря с ЕИБ да финансира АЕЦ \"Белене\""}
{"url": "http://www.mediapool.bg/nai-malko-50-zhertvi-na-samoletna-katastrofa-v-nepal-news276582.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\tНай-малко 50 души са загинали в катастрофа на бангладешки пътнически самолет, разбил се при кацане на международното летище на Катманду, съобщи Ройтерс. \r\n\t \r\n\tАгенцията се позовава на говорител на армията. По рано полицията в столицата на Непал съобщи за 38 загинали, 23 ранени и 10 човека, чиято съдба още не е ясна.\r\n\t \r\n\tСамолетът, двумоторен турбовитлов \"Даш 8\", производство на канадската група \"Бомбардие\", се отклонил на няколко пъти от траекторията си, преди да се разбие близо до пистата на летище \"Трибхуван\" и да се запали. \n\n\r\n\t \r\n\tТой се е разпаднал на няколко големи парчета. \r\n\t \r\n\tНа борда е имало 71 души. \r\n\t \r\n\tСамолетът е собственост на частната бангладешка авиокомпания \"Ю Ес Бангла еърлайнс\".\r\n\t \r\n\tЛетял е от Дака, столицата на Бангладеш.", "date": "2018.03.12", "title": "Най-малко 50 жертви на самолетна катастрофа в Непал"}
{"url": "http://www.mediapool.bg/istorichesko-balgarskiyat-premier-pochete-v-skopie-pametta-na-zaginalite-evrei-news276583.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\tБойко Борисов стана първият български министър-председател, който в Скопие се поклони и изказа почит към паметта на над 7000 загинали евреи от Македония, депортирани през 1943 година от администрацията на българската държава, която по това време е съюзник на Третия райх.\r\n\t, заяви Борисов, който участва заедно с македонския си колега Зоран Заев във възпоменателната церемония в Скопия по повод 75-тата годишнина от трагичните събития.\r\n\tВ навечерието на поредната визита на Борисов в Македония, последвали влизането в сила на Договора за добросъседство между двете страни, няколко български медии, позовавайки се на неназовани източници, тввърдяха, че Борисов ще поднесе извинение за депортацията на евреите. Против подобна стъпка в аванс се обяви коалиционният партньор в управлението Валери Симеонов.\r\n\tВ края на краищата Борисов не поднесе буквално извинение, но самото му присъствие в Скопие може да се оцени като знакова промяна в досегашната официална българска позиция.\r\n\tСъщемвременно, както е правил и по-рано, в македонската столица премиерът наблегна и на темата за спасените от българското общество 48 000 евреи на територията на Царство България.\n\n\r\n\t заяви Борисов.\r\n\tПосле припомни трагедията, разиграла се на Балканите само преди 20 години, и подчерта, че именно затова тук, в региона, \"трябва да градим, да работим заедно и народите ни да живеят щастливо и всичко това да остане в историята\".\r\n\t, заяви Борисов.\r\n\tЗоран Заев от своя страна каза, че присъствието на колегите му от България, Босна и Херцеговина, на представители на румънския парламент и на дипломати от други държави, е показателно за направения цивилизационен избор.\r\n\t, каза той.\r\n\tИ добави, че днес преговаряме поуките от миналото, \"за да осветлим допълнително пътя си към бъдещето, който сме избрали заедно“.\r\n\tказа Заев.\r\n\tПреди това в Скопие се проведе и  в памет на загиналите евреи, в който се включиха стотици граждани.\r\n\t\r\n\tСподеляйки съдбата на над 4 хиляди евреи от Беломорието, 7144 евреи от територията на днешна Македония, окобо половината от които са деца, са депортирани през март 1943 година и после загиват в лагера на смъртта Треблинка в окупирана Полша. Оцелелите са малцина.\r\n\tПо времето на тези събития България е получила от нацистка Германия правата за административно управление на тези територии, но не и възможността да направи свои граждани всички, живеещи на нея, се посочва в съобщението, разпространено от българското правителство.\r\n\tБългарските историци и общественици остават разделени в тълкуванието на фактите. Според някои българската държава не дължи извинение, тъй като отговорността е била изцяло на Германия. Други обаче подчертават и отговорността на българските власти, които са осъществили депортацията.\r\n\t\r\n\tСпоред македонския историк Тодор Чепреганов, който иначе е известен с антибългарските си коментари по други теми, посещението на българския министър-председател Бойко Борисов в Скопие е\r\n\tНа 7 декември 1970 г. Бранд е първият германски канцлер, който е на посещение в Полша, и полага коленичещ венец на паметника на героите от Варшавското гето. Тази картина до днес се смята за един от най-грандиозните моменти в съвременната германска история, а Вили Бранд е човек, който яростно се е борил срещу Хитлер и срещу фашизма.\r\n\tАктът на поклонение пред паметника говори сам за себе си, независимо дали ще бъде изразен с думи или със силата на жеста, .\r\n\t\"България трябваше да направи такава постъпка. В миналото тя имаше две роли: от една страна, спасила евреите на своя територия, но от друга страна, не е попречила на депортирането на евреите от окупираните територии. Колкото и да ви се иска, не можете да избягате от собствената си история\", добавя Тодор Чепреганов.\r\n\tОт тази гледна точка, въпреки факта, че днешните поколения в България нямат вина за станалото преди 75 години, македонският историк смята, че поклонението на българския премиер пред паметника на загиналите евреи в Скопие е \"голямо събитие и че Борисов е голям държавник\".", "date": "2018.03.12", "title": "Историческо: Българският премиер почете в Скопие паметта на загиналите евреи"}
{"url": "http://www.mediapool.bg/zapochvat-nominatsii-za-nagradite-za-televizionna-zhurnalistika-sv-vlas-news276584.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tОткрита е процедурата по номиниране за годишната \"Награда за телевизионна журналистика Свети Влас\", чието осмо издание ще се проведе в началото на юни.\r\n\tОтделни автори или цели екипи ще бъдат отличени от 5-членно жури с председател проф. Ивайло Знеполски, съобщиха организаторите на конкурса.\r\n\tТелевизионните предавания трябва да са оригинални, български и да са излъчени в програмата на поне една от телевизиите, лицензирани или регистрирани от СЕМ.\r\n\tНоминациите обхващат цялата оригинална и лицензирана телевизионна продукция в родния ефир, излъчена в периода \r\n\tПериодът за предложения за участие в тазгодишната селекция приключва на  , списъкът с финалистите ще бъде обявен на  и ще включва 20 номинации.\n\n\r\n\tНадпреварата за наградите и тази година ще бъде за:\r\n\t\r\n\t\r\n\tОрганизаторите очакват предложенията за участие на: \r\n\tВ предложението да бъде вписано: заглавие, жанр, дата на излъчване и запис на предаването.\r\n\tЕжегодните Награди за телевизионна журналистика \"Свети Влас\" подкрепят новаторството и оригиналните идеи, отличават и насърчават авторския подход, разбирането на журналистиката като сфера на индивидуално присъствие, творчество и професионализъм.\r\n\tИнициатори са \"Кръг 11\" – Иван Гарелов, проф. Ивайло Знеполски, доц. Георги Лозанов, Любен Дилов-син, Копринка Червенкова, Георги Тенев, Джими Найденов, Стефан Димитров, Антони Георгиев, Павел Васев и покойният Петко Бочаров.\r\n\tЦеремонията по връчването на престижните отличия се провежда на брега на морето в курорта Свети Влас.\r\n\tПреди това ще се проведе традиционната дискусия по тазгодишната телевизионна продукция. Поканени са медийни експерти, медийни репортери и видни журналисти. Всички те, както и номинираните, са гости на \"Марина Диневи\".", "date": "2018.03.12", "title": "Започват номинации за наградите за телевизионна журналистика \"Св. Влас\""}
{"url": "http://www.mediapool.bg/taims-iran-predizvikva-izrael-s-mrezha-ot-voenni-bazi-v-siriya-news276585.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tИзраелското военно разузнаване и сателитни технологии са открили най-малко десет ирански военни бази в Сирия в момент, когато заплахата от война между Израел и Иран нараства, пише британският в. \"Таймс\".\r\n\t \r\n\tВ базите са разположени десетки хиляди войници от иранския Корпус на гвардейците на ислямската революция, който провежда операции в чужбина, а също ракети и транспортни средства за подкрепяне на ливанската шиитска организация Хизбула.\r\n\t \r\n\tСпоред израелски медии военното разузнаване е предало на правителството доклад, в който се казва, че \"две силни стратегически тенденции са обречени да се сблъскат: иранската настойчивост за установяване на военно присъствие в Сирия и израелската настойчивост за предотвратяването му\".\r\n\t \r\n\t\"Имам съобщение за вас днес, то е много просто\", заяви израелският министър-председател Бенямнин Нетаняху миналата седмица пред влиятелната лобистка организация Американско-израелски комитет по обществени въпроси. \"Трябва да спрем Иран, ще спрем Иран\", каза той.\r\n\t \r\n\tДоскоро дългосрочното значение на разполагането на военни сили от Иран в Сирия беше спорно. Първоначално Иран изпрати съветници и бойци от Хизбула през 2012-2013 г., когато бунтовниците най-напред извършиха набези срещу правителството на сирийския президент Башар Асад. Официално те бяха на мисия да \"защитят светините\" - шиитски места за поклонение, застрашени от сунитски бунтовници, включително групировката \"Ислямска държава\", отбелязва \"Таймс\".\r\n\t \n\n\r\n\tОттогава те са се установили в бази в Сирия, а Израел смята, че те ги използват като междинни пунктове за изграждане на ракетния арсенал на Хизбула, който според Иран наброява над 100 000 ракети. Те също така спонсорират милиции, действащи в Южна Сирия.\r\n\t \r\n\tДопреди месец анализатори по отбраната мислеха, че вероятността за конфликт е малка, защото вредите за Хизбула и Израел биха били значителни, а евентуалните ползи и за едните, и за другите - ограничени.\r\n\t \r\n\tТова обаче се промени след сблъсък между израелските, иранските и сирийските сили миналия месец. Израел засече и свали ирански военен дрон, влязъл във въздушното му пространство от североизток, и предприе наказателна мисия срещу базата, разположена близо до Палмира в Сирия, откъдето според разузнавателните данни е дошъл безпилотният летателен апарат.\r\n\t \r\n\tЕдин от изтребителите беше свален при завръщането си, а това доведе до атаки, които според Израел са извадили от строя половината системи за противовъздушна отбрана на Сирия.\r\n\t \r\n\tИзраелски анализатори все още се чудят защо Иран е поел този риск. В миналото е имало опити за проникване на дронове в израелското въздушно пространство, но безпилотните летателни апарати винаги са били управлявани от подкрепяни от Иран групировки като Хизбула и Хамас или от правителството на Асад.\r\n\t \r\n\tПрез цялото десетилетно съществуване на враждата между Израел и Иран това беше първата пряка военна конфронтация между тях, изтъква вестникът.\r\n\t \r\n\tНетаняху казва, че Израел ще нанесе още въздушни удари по ирански цели, ако тези действия продължат. В момент, когато две непоколебими сили заемат позиция за битка на сирийска територия, войната сега изглежда почти неизбежна, заключава \"Таймс\".", "date": "2018.03.12", "title": "\"Таймс\": Иран предизвиква Израел с мрежа от военни бази в Сирия"}
{"url": "http://www.mediapool.bg/slovashkiyat-vatreshen-ministar-podava-ostavka-zaradi-ubiystvoto-na-zhurnalist-news276586.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСловашкият министър на вътрешните работи Роберт Калиняк обяви в понеделник, че подава оставка.\r\n\t \r\n\tКалиняк, който е близък политически съюзник на премиера Роберт Фицо от неговата социалдемократическа партия \"Смер\" (\"Посока\"), отстъпи пред исканията на един от по-малките партньори в управляващата коалиция - партията \"Мост-Хид\" (\"Мост\") - на фона на политическата криза, избухнала в страната след убийството на разследващия журналист Ян Куциак и неговата годеница, предаде .\r\n\t \r\n\t\"Важно е да бъде запазена стабилността, затова реших да подам оставка като вицепремиер и вътрешен министър\", обяви той на пресконференция. Калиняк изрази увереност, че този негов \"ще допринесе за стабилизирането на ситуацията в Словакия\".\r\n\t \r\n\t\"Моята главна цел е да бъде разкрито двойното убийство. Трябва да знаем защо и кой (го е извършил)\", каза Калиняк.\r\n\t \r\n\tКоалиционното правителство в Словакия може да оцелее след оставката на вътрешния министър, отбелязва Франс прес.\r\n\t \n\n\r\n\tОчаква се партия \"Мост-Хид\", която представлява унгарското етническо малцинство в Словакия, да реши дали ще остане в коалицията. По-рано тя постави като условие за това оставката на Калиняк.\r\n\t \r\n\tВ петък 50 000 човека се събраха в столицата Братислава на най-голямата демонстрация в Словакия след падането на комунизма, посочва Ройтерс. Те поискаха оставката на правителството и пълно разследване на убийството на Куциак и неговата годеница Мартина Кушнирова. Хиляди хора излязоха на подобни протести в други словашки градове.Убийството на разследващия журналист Ян Куциак, който разследваше случаи на измама, в които са били замесени бизнесмени с политически връзки, подхрани обществения гняв от несекващите твърдения за корупция и тласна правителството към колапс, пише Ройтерс.\r\n\tФицо отказваше да отстрани Калиняк, но обезпокоен от евентуално оттегляне на подкрепата на \"Мост-Хид\", каза миналата седмица, че е готов да предложи решения, за да запази подкрепата й.\r\n\t \r\n\tБез \"Мост-Хид\" - центристка партия, представляваща унгарското етническо малцинство в Словакия - премиерът ще трябва да управлява начело на правителство на малцинството, но ще бъде принуден да разчита на подкрепата на крайнодесни депутати - нещо, срещу което някои членове на \"Смер\" са против. Възможно е да се стигне до предсрочни избори. \r\n\t \r\n\tВицепремиерът Петер Пелегрини, който е от партия \"Смер\", заяви в неделя, че ще бъдат направени някои промени.\r\n\t \r\n\t\"Трябва да направим отстъпки, промени в правителството, това ще удовлетвори нашите коалиционни партньори и ще помогне за стабилизиране на напреженията в обществото\", каза той пред обществената телевизия РТВС.\r\n\t \r\n\tВъзможно е оставката на Калиняк да не е достатъчно за \"Мост-Хид\". Много от депутатите от партията се разгневиха миналата седмица, когато премиерът започна да говори според \"Мост-Хид\" за \"конспиративни теории, които може да застрашат разговорите реконструкция на правителството\".\r\n\t \r\n\tВ словесни атаки, напомнящи тези на унгарския му колега Виктор Орбан, словашкият министър-председател обвини чуждестранни сили, че се опитват да дестабилизират Словакия и изрази съмнения за срещите на президента Андрей Киска с финансиста Джордж Сорос в Ню Йорк миналата година.\r\n\t \r\n\tКритици казват, че Калиняк, който като вътрешен министър отговаря за полицията, не може да гарантира независимо разследване на убийството на Куциак и неговата годеница в края на февруари.\r\n\t \r\n\tПреди да бъде застрелян, журналистът е разследвал италиански бизнесмени в Словакия, заподозрени във връзки с мафията. Един от италианците, за които Куциак е писал, бил съсобственик на фирми заедно с двама словаци, започнали работа в канцеларията на Фицо.\r\n\t \r\n\tИ двамата подадоха оставка, но отричат да са замесени в убийството. Техните бивши италиански бизнес партньори отхвърлят твърденията, че имали връзки с мафията. Няма повдигнати обвинения за двойното убийство.\r\n\t \r\n\tКуциак е писал и за разследван за данъчни измами строителен предприемач, който имал бизнес връзки с Калиняк. И двамата отричат да са извършили нещо нередно.\r\n\t \r\n\tТрипартийната управляваща коалиция на Фицо, която включва още центристката Словашка национална партия, има 78 места в 150-членния парламент.\r\n\t \r\n\tАко премиерът успее да запази коалицията, по всяка вероятност той пак ще бъде подложен на изпитание, тъй като опозиционни партии подготвят вот на недоверие. Те се нуждаят от 76 гласа, за да свалят правителството, което означава, че евентуални дезертьори може да струват скъпо.", "date": "2018.03.12", "title": "Словашкият вътрешен министър подава оставка заради убийството на журналист"}
{"url": "http://www.mediapool.bg/kremal-da-se-darzhi-s-darzhavata-ni-kato-pomeshchik-s-krepostni-selyani-news276587.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЕдна седмица след акцията на патриарх Кирил позорното мълчание на българските институции преминава в легитимиране на правото на Кремъл да се държи с държавата ни като помешчик с крепостни селяни. През това време стана пределно ясно, че мероприятието е било предварително планирано, режисирано и ешелонирано със съответната пропагандна подкрепа. С мълчанието си нашите президент, премиер, външен министър се съгласяват на ролята на декор на чийто фон се демонстрира, че империята е в сила. (Не броим индивидуалните предизборни изяви на гражданина Валери Симеонов).\r\n\tСлед като показа анимации с полумитични нови оръжия, Путинският режим демонстрира на практика, че в пълно пренебрежение на факта, че България е уж държава суверенна, светска, европейска и натовска, в нарушение на всякакъв дипломатически протокол и елементарните правила на поведение на един гост, разполага с несмущаваната патриархална власт да си разиграва коня върху главите ни. Че това беше извършено от патриарха и на нашия национален празник, беше внимателно планирана перфидна символна атака. Ние можем да празнуваме свободата, дадена ни от империята, но само докъдето и както тя позволи. Можем да си играем на суверенитет, светска демокрация, пост-вестфалски съюзи и просвещенски институции, но когато тук се яви олицетворението на цезаро-папистката претенция, че Москва е Трети Рим, всичко това се стопява като мартенски сняг и холопите от Н-ската глубинка могат само да мълчат с наведени глави, да си гледат лаптите и да се надяват по гърбовете им да не заиграе господарската нагайка.\r\n\tСъдейки по неконтролируемите хлипания, които се изпускат от обкръжението на президента в съответните медийни сателити, в президентството още не могат да разбрат, защо Путин за пореден път пренебрегва “русофилството по съвест” на Радев и избира да работи с Борисов. Първо, защото когато една модерна държавност трябва да бъде унизена и отречена от възроденото традиционно самодържавие, най-подходящият предмет на въздействие е претендиращият да бъде държавен глава, който и да е той. И, второ, защото Путин има конкретни поръчки, които най-добре се изпълняват от Борисов.\r\n\tВ този смисъл, хич не бива да се утешаваме, че това символно поругаване на нашата държавност е било само нещо инцидентно и за тяхна вътрешна предизборна употреба. Става дума за трайна претенция, че ние попадаме в онази сфера на интереси, в която важат правилата на Кремъл.\r\n\tОсвен символната заявка за това, в същия ден тази претенция е била конкретизирана и в съвсем материални измерения. Докато патриархът е показвал мястото на безсловесния ни (лже-)президент, Путин си е говорил с Борисов, който, впрочем, толкова добре пасва на идеята, че ние нямаме самостоятелна държавност, а някакво самобитно племенно-криминално самоуправление, каквито са типични за много части на империята. (Колко ли е голяма от гледна точка на Путин разликата между Борисов и Рамазан Кадиров, например?)\n\n\r\n\tБеше съобщено, че Борисов е докладвал за идеята за “Балканска АЕЦ Белене”. Преведено, това означава, че, първо, е рапортувал, че този проект за още по-голямо корупционно проникване и ограничаване на енергийния ни суверенитет ще се реализира. И, второ, че корупционните му и енергийно-подчиняващи ефекти ще се разпрострат не само върху България, но може да обхванат и други страни от региона. С други думи, полезността на Борисов за Путин нараства.\r\n\tАко имахме политически елит с инстинкт за суверенна държавност, реакция щеше да има и тя щеше да бъде единна и да се изразява в отмяна на посещението на Путин, поне докато не получим извинение. Вместо това, Борисов и Захариева мълчат, ГЕРБ атакува Радев, Радев е загубил ума и дума, БСП обяснява, че патриарх Кирил все пак е прав, а Сидеров махмурливо доразвива отрицанието на историческата държаво-способност на българската нация.\r\n\tОглушителното мълчание на държавата ни, и особено на Борисов, всъщност е подготовка за последващата визита на Путин. Който, естествено, няма да идва да се занимава със символни акции, а ще търси конкретни реализации на имперските си претенции у нас, а чрез нас вече и в региона.\r\n\tС други думи, стискаме зъби и се готвим се за следващ поклон (челобитнина) пред Шапката на Мономах.", "date": "2018.03.12", "title": "Кремъл да се държи с държавата ни като помешчик с крепостни селяни"}
{"url": "http://www.mediapool.bg/pozhar-gorya-v-tseh-za-trabi-v-sofiya-nyama-zamarsyavane-na-vazduha-news276562.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПожар гора в понеделник сутринта в цех за производство на пластмасови тръби на бул. \"Цариградско шосе“ в София, няма пострадали при инцидента, не са засечени и опасни нива на замърсяване на атмосферния въздух.\r\n\tСигналът за избухналия огън е бил подаден към 08.29 часа, съобщиха то МВР. Към мястото на инцидента са били насочени четири противопожарни автомобила, които са го загасили. Пожарът не е засегнал съседни сгради. По първоначални данни той е тръгнал от машина за шприц. Предстои да се извърши оглед, с цел установяване на причините за инцидента, допълват от МВР.\r\n\tОт регионалната екоинспекция са извършили замервания на въздуха в непосредствена близост до цеха, който е собс8твеност на фирмата \"Хидросъоръжения\" ООД. Отчетените с газанализатор за аварийни ситуации (Gasmet DX 4040) моментни нива на показателите за качеството на въздуха са били в границите на допустимите концентрации, посочиха от екоонспекцията.", "date": "2018.03.12", "title": "Пожар горя в цех за тръби в София, няма замърсяване на въздуха"}
{"url": "http://www.mediapool.bg/krashtavat-spirka-na-balgarskata-telegrafna-agentsiya-news276601.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСпирката на градския транспорт в София, която носи името \"Полиграфически комбинат\", ще бъде преименувана на БТА (Българска телеграфна агенция). Решението е на комисията по култура и образование към Столичния общински съвет и е по предложение на инициативен комитет по повод 120-годишнината на агенцията.\r\n\tСградата на БТА и тази на Полиграфическия комбинат са една до друга. Полиграфическият комбинат е строен през 1954 г. и е една от емблематичните сгради в столицата. До преди няколко години в него бяха редакциите на медиите от групата на \"24 часа\", както и екипът на \"Труд\". Те обаче се изнесоха от там и голяма част от зданието стои празна от тогава. Там все още работи печатницата, която беше купена от дружество с краен собственик кипърска офшорка, свързвана с депутата то ДПС Делян Пеевски. Самото здание беше собственост на компания от структурата на \"Булгартабак\".\r\n\tПо информация на \"Капитал\" през миналата година сградата е била продадена за 25 млн. евро на \"Алнуаими груп\", притежавана от иранеца с български паспорт Муханнед Наджим Абдуллах ал Нуаими. Той е собственик и на оръжейния търговец \"Аполо инженеринг\".", "date": "2018.03.12", "title": "Кръщават спирка на Българската телеграфна агенция"}
{"url": "http://www.mediapool.bg/sofiya-da-investira-v-slanchevi-toplotsentrali-predlaga-organizatsiya-news276602.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tВместо да тегли заем от 67 млн. евро за когенерация за горене на гориво от боклуци, Столичната община да даде парите за слънчеви топлофикационни мрежи. Това предлагат от Института за нулевоенергийни сгради с писмо до зам.-кмета по финансите на София Дончо Барбалов.\r\n\tОбщината за изграждането на мощност, в която да се изгаря горивото, получавано от отпадъците на столицата. Тя трябва да е алтернатива на производството на пара и топла вода с газ.\r\n\tСпоред общината инсталацията ще доведе до намаляване на разходите на столичното парно, включително за газ, ще намали вредните емисии и фините прахови частици, изхвърляни от една от топлоцентралите на дружеството, и ще даде възможност цените на парното и топлата вода поне да не се увеличават през 19-те години, в които заемът ще се изплаща.\r\n\tЦелият проект на \"Топлофикация\" е за 157.54 млн. евро. По-голямата част от тях - 91.8 млн. евро, ще са от европрограмата за околна среда. Когенерацията е част от цялостния проект за третиране на отпадъците на София, по който бяха построени завод за боклук и инсталация за компостиране на зелени и хранителни отпадъци.\r\n\tПроектът за когенерация, който се подготвя от години, предизвика критики от страна на граждани и неправителствени организации.\r\n\tСпоред Института за нулевоенергийни сгради вместо за спорното съоръжение парите може да се дадат за слънчеви топлофикационни мрежи. \"С подобна сума могат да бъдат изградени топлофикационни мрежи в кварталите, които в момента се отопляват с индивидуални котли на твърдо и течно гориво. При това тези топлофикационни системи от ново поколение ще са нулевоемисийни, тъй като няма да са базирани на горивни процеси, които неизбежно отделят вредни емисии\", пишат от организацията.\r\n\tТоплофикациите, захранвани от слънчева енергия, се състояли от слънчеви колектори за индустриално производство на топлинна енергия, сезонни буфери и топлопреносна система. Модулите за слънчево подгряване на вода (слънчеви колектори) се свързват във верига, през която протича работна течност: вода (или вода с гликол). В зависимост от потреблението, топлинната енергия се насочва или за директна употреба, или за затопляне на сезонните буфери за последващо използване. Ако добитата температура е ниска (например през зимата) – то се използва друг източник за затопляне.\r\n\tСлънчевите топлофикации набират все по-голяма популярност в Северна и Западна Европа, а през последните години се търсят възможност за реализация и на Балканския полуостров, пишат от Института за нулевоенергийни сгради. Тяхно проучване през миналата година показало, че 70% от отоплението и подгряването на битова топла вода в жилищния квартал \"Кайсиева градина\" във Варна може да се покрива от слънчева енергия чрез слънчеви топлофикации. За целта е необходимо върху жилищните блокове да бъдат монтирани слънчеви колектори.\r\n\tОт общината обаче твърдят, че проектът за инсталация, работеща с гориво от отпадъци, трябва да се реализира тъй като е част от цялостното решение на проблема с отпадъците и може да се стигне до връщане на средства в бюджета на ЕС, които вече са усвоени за завода за боклука.", "date": "2018.03.12", "title": "София да инвестира в слънчеви топлоцентрали предлага организация"}
{"url": "http://www.mediapool.bg/polskiyat-prezident-iska-razshiryavane-na-prezidentskite-pravomoshtiya-news276603.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПрезидентът на Полша Анджей Дуда се изказа за укрепване на ролята на държавния глава и за разширяване на неговите пълномощия в интервю, публикувано в изданието \"Дженник газета правна\".\r\n\t \r\n\tДуда посочва в интервюто, че смята да зададе въпрос за ролята на президента в хода на инициирания от него референдум за промяна на конституцията, планиран за есента на тази година. \r\n\t \r\n\t\"Президентът уж е част от изпълнителната власт, но повечето инструменти, с изключение на блокиращите, може да използва опосредствено, чрез разни договорки с правителството. Аз искам да попитам поляците: или да укрепим президента, или да да ограничим ролята му до церемониална, както е в Германия\", отбеляза Дуда. \r\n\t \r\n\tСпоред него неголямо разширяване на правомощията няма да е достатъчно. \"Ако държавният глава, например, влияе върху външната политика и въпросите на отбраната, то управляващото мнозинство трябва да съгласува с него кандидатурите за министри на външните работи и на отбраната\", посочи президентът. \r\n\t \r\n\tТой призна, че управляващата партия на Ярослав Качински \"Право и справедливост\" не вижда необходимост от укрепване на ролята на държавния глава и затова по въпроса следва да се произнесат гражданите.", "date": "2018.03.12", "title": "Полският президент иска разширяване на президентските правомощия"}
{"url": "http://www.mediapool.bg/kitai-shte-otlozhi-sreshtata-na-varha-s-iztochna-evropa-v-sofiya-news276604.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tКитай възнамерява да разреди годишните срещи на върха със страните от Източна Европа, които пораждат опасения в западните столици, че Пекин се стреми да разцепва континента, твърдят трима европейски дипломати, цитирани от Ройтерс. \r\n\t \r\n\tСпоред тях има индикации, че Китай може да отложи следващата среща във формата \"16+1\", която трябва да се състои в българската столица София по-късно тази година, и да участва занапред в такива срещи веднъж на 2 г., вместо всяка година. \r\n\t \r\n\tЕвентуалната промяна идва на фона на безпокойство в Пекин от критиките срещу тези срещи на върха в Брюксел, Берлин и други столици, и в момент, когато ЕС обсъжда мерки за по-стриктен контрол върху изкупуването на европейски компании от китайски съперници. \r\n\t \r\n\tНякои дипломати са позовават също така на разочарование в Китай и Източна Европа от бавния напредък на договорените по този формат проекти.\r\n\t \r\n\tГодишните срещи във формат \"16+1\" започнаха във Варшава през 2012 г. Миналата година домакин бе Будапеща (през ноември). \r\n\t \n\n\r\n\t\"Този формат няма да отмре, защото такива формати никога не умират, те имат собствен живот, но ще бъде не така интензивен и вероятно ще се премине към повече двустранни срещи\", каза високопоставен служител на ЕС, цитиран от Ройтерс. \r\n\t \r\n\tСпоред друг европейски дипломат на най-високи нива в китайското правителство е взето решение за понижаване на профила на срещите на върха с Източна Европа поради опасения, че те вредят на имиджа на Пекин и подкопават по-големите му цели в Европа. Китайското външно министерство не е отговорило на искане за коментар по въпроса. \r\n\t \r\n\tГоворител на българското правителство е казал, че София се фокусира върху ролята си на ротационен председател в ЕС през първата половина на 2018 г. и няма насрочена дата за следваща среща на върха по формата \"16+1\". \r\n\t \r\n\tФорматът, освен Китай, включва 16 страни - членките на ЕС България, Хърватия, Чехия, Естония, Унгария, Латвия, Литва, Полша, Румъния, Словакия и Словения, както и нечленуващите в ЕС Албания, Босна и Херцеговина, Македония, Черна Гора и Сърбия.", "date": "2018.03.12", "title": "Китай ще отложи срещата на върха с Източна Европа в София"}
{"url": "http://www.mediapool.bg/istoriyata-za-evreite-koito-bulgaria-ne-spasi-news276605.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\t\r\n\tДекември 2012 година. В Атина премиерите на България и Гърция категорично подкрепят отказа на Брюксел да отвори пътя на Македония към преговори за членство в ЕС, понеже не спазва „правилата за диалог и добросъседство\". Андонис Самарас (тогавашният гръцки министър-председател) държи да се реши спорът за името. Борисов иска да бъде спряна „антибългарската кампания“ и се съсредоточава върху филма „Трето полувреме“, чийто исторически фон е именно депортацията на евреите от Вардарска Македония.\r\n\t\r\n\t\"България е страната, която е спасила най-много евреи по време на Втората световна война. (...) Ако сме могли, да сме спасили всички евреи в света, но сме могли и сме спасили тези 50 000. Другите държави и това не са направили. (...) И България да заслужи да се правят филми срещу нея? Това е все едно сега да обвиниш някого, че в Африка има бедстващи от жажда или от глад хора“, казва Борисов преди пет години.\r\n\tМесец по-късно в телевизионно интервю повтаря същото: „Българският народ е спасил 50 хиляди евреи. И никой друг народ не е направил това нещо в света. И не е правилно ние от нашите съседи да биваме непрекъснато оплювани в тая посока\". Попитан директно „не е ли добре да отиде един български политик и да каже извиняваме се, да стъпим на чисто“, понеже „става дума за съдбата и животите на хора, които са били под българска администрация“, Борисов отговаря възмутено с въпрос: „Да им се извиним, че сме спасили 50 хиляди евреи?“. След което най-чистосърдечно си признава, че не познава българския Закон за защита на нацията, който в края на 1940 година въвежда антисемитизма като държавна политика. Обещава да го извади от архива и да го прочете, защото иска да си „формира становище и мнение на базата на сериозен анализ“. И защото „има исторически факти и събития, които сигурно са многопластови или двупосочни“.\n\n\r\n\t\r\n\tСъбитията, за които става дума, са именно такива. Скоро след приемането на споменатия закон България влиза в Тристранния пакт. После са приети още два закона, които стават основа за отнемане на правата и имуществото на „лицата от еврейски произход“ и за предприемане на „всички мерки за уреждане на еврейския въпрос\". Решението за унищожаване на всички евреи на територията на Германия, в окупираните от нея територии и на териториите на съюзниците ѝ е взето от Хитлеристкото правителство през 1942 година. На 22 февруари 1943 германски пълномощник и българският комисар по еврейските въпроси подписват споразумение за депортиране в „германските източни области на най-първо 20 000 евреи“. На 2 март излиза съответното правителствено постановление. На 4 март започва депортирането на над 4 хиляди евреи от Беломорието, а на 10 март към концлагера Треблинка потеглят и над 7 хиляди евреи от Вардарска Македония. 500 от жертвите са бебета на възраст до една година.\r\n\tПо същото време е трябвало да започне и депортирането на първите (близо 9 хиляди) евреи от „старите“ територии. Тогава обаче се намесват пловдивският митрополит (и бъдещ патриарх) Кирил, софийския митрополит Стефан и група депутати начело с Димитър Пешев. Надига се широка обществена съпротива, заради която плановете за депортиране на евреи от България са спрени и повече не се подновяват.\r\n\t\r\n\tТова е историята на забележителното спасяване на българските евреи, която е добре известна. За разлика от другата история - тази за неспасените евреи от „новоосвободените земи“, която в България е тема табу в продължение на поне половин век. Българският разказ за нея започва едва в края на 1990-те години, а днес вече може да се говори за два паралелни разказа.\r\n\tЕдиният отрича съучастието на българските власти в събитията отпреди 75 години и съответно необходимостта от някаква форма на извинение. Защото депортацията на евреите е била наредена от Берлин и България не е имала никаква възможност да ѝ се противопостави (също както не могла да откаже да се включи в Тристранния пакт, понеже на практика вече била окупирана). Защото окупираните от германската армия Беломорие и Македония не са в държавните граници на българското царство - техен действителен суверен е Германия и макар да са представяни като „освободени“, тези земи са предоставени на България само за „администриране“. Защото, пак по нареждане от Берлин, разпоредбата, която превръща местното население в български поданици, не се отнася до „външните евреи“ и затова те остават без българска закрила. И защото българските власти не знаели за взетото „крайно решение“ на еврейския въпрос и съответно за крайната цел на депортацията (газови камери за масово изтребление, а не фабрики и трудови лагери).\r\n\tДругият разказ, без да отрича германската роля, настоява да се признае колаборационизмът на българските власти в това престъпление. Защото депортацията е планирана, нормативно и логистично подготвена от тях. Защото е осъществена от тях с иначе рядко срещани в практиката им старание, систематичност и организираност. Защото крайната дестинация на транспортирането на евреите (за сметка на българската хазна) е била добре известна. Защото среднощното им „вдигане“ е било съпътствано от жестокост и мародерства. Защото животът на тези хора изглежда част от сделка - цената за „освобождаването“ на Македония и Тракия, която хвърля срамна сянка върху героичното спасяване на българските евреи, каквото „никой друг народ не е направил\". Затова, според този разказ, официална България трябва да намери начин да поиска прошка.\r\n\t\r\n\tСлед дълги години на пълно мълчание българската официална позиция за тези събития се приближава по-скоро до първия разказ за тях. Преди десет години, през март 2008, израелски вестник съобщи, че в Ерусалим президентът Първанов е „признал отговорността на България за депортирането на евреите от Тракия и Македония“. \"Не съм виждала публикацията и не мога да я коментирам. Вероятно това е тяхна трактовка\", опроверга съобщението говорителката на държавния глава и добави, че той не е заемал различна позиция от официално обявената.\r\n\tПет години по-късно, през 2013 в Париж, президентът Плевнелиев заяви, че \"страната ни ще се ползва с уважението на света, когато успеем да покажем фактите, каквито са, а не да премълчаваме един или друг аспект на истината\". Но добави: \"Истината е категорична и тя показва, че България не е била в състояние и не е имала предпоставки да спаси живота и на евреите във Вардарска Македония и в Беломорска Тракия“.\r\n\tМалко по-късно, на 8 март 2013 година, в декларация българското Народно събрание заяви: „Оценявайки обективно историческите събития, днес не може да се оспорва фактът, че 11 343 евреи са депортирани от Северна Гърция и Кралство Югославия, които тогава са под германска юрисдикция. Като осъждаме този престъпен акт, предприет от хитлеристкото командване, изразяваме съжаление, че не е било във възможностите на местната българска администрация да го спре“. За позицията на министър-председателя по онова време стана дума в началото.\r\n\t\r\n\tКакво се е променило от тогава? Със сигурност се промени политическият климат в региона. Дали поради осъзната преоценка на досегашните позиции или по прагматични съображения - новото македонско правителство промени тона и съдържанието на политиката към съседите си. Дълго отлаганият Договор за приятелство, добросъседство и сътрудничество между България и Македония вече е факт.\r\n\tОт друга страна можем само да гадаем дали Борисов вече се е запознал със Закона за защита на нацията от 1940 година и „на базата на сериозен анализ“ е променил мнението си за последвалите „многопластови или двупосочни“ събития. Сигурно е обаче, че той прагматично следва дневния ред на новата си външнополитическа роля - регионален лидер, който примирява историческите различия в името на бъдещето. Като дава и личен пример. („Върнем ли се към историята, нямаме бъдеще“, каза той преди няколко месеца, пак в Скопие.) А евентуална покана към Македония да започне преговори за членство в ЕС би могла да остане като траен отпечатък от българското европредседателство, на което Борисов се е посветил.\r\n\tВ Скопие той най-вероятно ще се опита (да сближи и примири двата разказа, за които стана дума. Според официалното съобщение, премиерът ще участва във възпоменателната церемония и заедно с македонския си колега ще поднесе венец на паметника на загиналите евреи. Позовавайки се на свои източници, някои медии твърдят, че Борисов ще поднесе и извинения за това, че преди 75 години България не е успяла да спаси евреите от придадените към Третото българско царство земи. Това извинение със сигурност ще предизвика недоволства: за едни ще е прекалено, за други - недостатъчно. При всички случаи обаче самото присъствие на българския министър-председател на този ден в Скопие е стъпка напред към моралния прочит на историята за неспасените от България евреи.", "date": "2018.03.12", "title": "Историята за евреите, които България не спаси"}
{"url": "http://www.mediapool.bg/shel-planira-sondazh-za-neft-i-gaz-v-cherno-more-krai-silistar-news276606.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПърви сондаж за търсене на нефт и газ във водите на Черно море край Силистар планира за извърши след септември 2018 г. българският клон на компанията \"Шел Интернешънъл Експлорейшън енд Дивелъпмънт Италия С.П.А\". Това става ясно от  за такова инвестиционно намерение, адресирано до всички заинтересовани страни.\r\n\t\"Шел Експлорейшън енд Продакшън Б.В.\"  2016 г. договор с правителството за получаване на правото да търси нефт и природен газ в блока \"Силистар\" в дълбоките води на Черно море. За петгодишното разрешително компанията плати 4.9 млн. евро на правителството и се ангажира да инвестира 18.6 млн. евро в проучвания в терена. По-късно той бе прекръстен от правителството на \"1-14 Хан Кубрат\".\r\n\tТам вече през миналата година бяха извършени 2D и 3D сеизмични проучвания, както изисква договорът. На тяхна база явно е преценено да се извърши сондаж за потвърждаване на потенциално откритите запаси, което може да се тълкува и като добра новина за потенциални запаси.\r\n\t\"Шел\" предлага сондажът да се извърши в открито море, в изключителната икономическа зона на България на около 60 км от брега с дълбочина на водата 1200-1500 м.\r\n\tМестоположението ще бъде на значително разстояние от всички защитени зони и ще бъдат взети всички мерки за опазване на морската среда, уверява компанията. Извършването на сондажа ще стане по утвърдени системи и процедури за опазване на околната среда и осигуряване на безопасността и ще следва всички национални процедури за издаване на разрешителни, посочва се в уведомлението.\n\n\r\n\tРаботната програма се очаква да продължи между 70 и 90 дни, в периода от септември 2018г. до края на 2019 г. Предстои да се реши окончателно графикът за изследването на конкретни точки от находището, което ще стане по традиционното вертикално сондажно офшорно сондиране за конвенционални полета.\r\n\tТъй като сондажните операции ще се извършват в открито море, няма да има изграждане на нова пътна и техническа инфраструктура или промени в съществуващата пътна инфраструктура. Няма да се изграждат нови съоръжения. Операциите ще използват най-вероятно съществуващите съоръжения и инфраструктура на пристанище Варна, а като алтернатива се разглежда и пристанище Бургас. както и местните летища, посочват от \"Шел\".\r\n\tКомпанията кани всички с интерес към намерението й за сондаж да го проявят писмено до 15 март.\r\n\tБлок \"1-14 Хан Кубрат\" с площ 6893 кв. км и се намира в южната част на българските води на Черно море.\r\n\tТова е вторият опит да се проучва теренът, след като в началото на 2011 г. конкурсът за търсене на нефт и газ в него бе спечелен от фирмата \"Ледербел БГ\". Изборът й обаче бе обжалван от останалите кандидати в процедурата и отменен с решение на Върховния административен съд.\r\n\tВъв втория конкурс участваха редица световни петролни компании, но само \"Шел\" подаде оферта и то единствено за геоложко и сеизмично проучване на терена, застраховайки се в случай, че не се намерят достатъчни за добив залежи.", "date": "2018.03.12", "title": "\"Шел\" планира сондаж за нефт и газ в Черно море край Силистар"}
{"url": "http://www.mediapool.bg/ikonata-na-frenskata-moda-zhivanshi-pochina-news276607.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\tИконата на френската мода Юбер дьо Живанши, който стана легенда с творенията си за Одри Хепбърн, Грейс Кели и Жаклин Кенеди, е починал на 91-годишна възраст на 10 март в съня си.\r\n\tНовината бе съобщена \"с огромна тъга\" от неговата модна къща, цитираща партньора му Филип Вене, който е бивш дизайнер на висша мода. Погребението ще бъде извършено в най-тесен семеен кръг, допълва той.\r\n\tЖиванши е може би най-популярен със създаването на иконичната малка черна рокля, носена от Одри Хепбърн в първата сцена на филма \"Закуска в Тифани\", но аристократичният елегантен и бляскав стил на неговите дизайнерски творения оставя огромна диря в световната мода.\r\n\t\r\n\t\n\n\r\n\tОще от първата си колекция, създадена на едва 24 години, до напускането на своята модна къща през 1995 г., Живанши беляза по неповторим начин света на модата.\r\n\tРоден на 21 февруари 1927 г в Бове, във френска знатна фамилия, посветена на правото, Живанши е бил подготвян за адвокат, но в края на Втората световна война високият 1.96 см 17-годишен младеж решава да се отдаде на страстта си по дрехите и заминава за Париж, къдет осе записва в училище за изкуства. По модата той се запалва от баба си, която заедно с майка му отглежда него и брат му след смъртта на бащата, когато Юбер е на около три години.\r\n\tВ Париж Живанши е запленен от испанския дизайнер Кристобал Баленсиага, с когото обаче започват да работят заедно по-късно. Първоначално работи с едни от най-известните френски дизайнери по това време – Жак Фат, Люсиен Лелонг, Робер Пиге и др.\r\n\t  \r\n\tСобствената модна къща създава през 1952 г и дебютът му на модния подиум е бляскав и му носи огромен финансов успех, който му позволява да развихри фантазията си за следващите колекции, превърнали ли се в нарицателно за семпъл шик. През дрехи без талия, скъсени рокли и големи цепки на полите, буфан или прилеп ръкави – той беше несъмнено новатор.\r\n\tОсвен Одри Хепбърн, с която го свързва огромно приятелство, и Грейс Кели, с негови модели блестяха на екрана и Грета Гарбо, Марлене Дитрих, Ингрид Бергман.\r\n\t\"Неговите дрехи са единствените,в които се чувствам себе си. Той е много повече от дизайнер, той е създател на личности“, казва за него кино иконата Одри Хепбърн, която той облича и в живота, не само на екрана.\r\n\tСлед успешната си над 30-годишна кариера като творчески директор и собственик на модна къща \"Живанши\", Юбер продава бизнеса си на \"Луи Вюитон Моет Хенеси\" (LVMH) през 1988 г. Официалното му оттегляне от модната сцена е през 1995 г. След него творчески директори на \"Живанши\" са били други икони в световната мода като Александър Маккуин, Джон Галиано, Джулиън Макдоналд и Рикардо Тиси.\r\n\t\"Живанши беше един от дизайнерите, които изведоха Париж на модния връх\", коментира Бернар Арно, ръководител на транснационалната компания за луксозни стоки LVHM. \"Той притежаваше две изключително редки качества в този бранш - беше едновременно и новатор, и извън времето!\", допълни той по повод смъртта на маестрото на модата.\r\n\tОт компанията отбелязаха основополагащата роля на Живанши във френската висша мода, лансирала парижката елегантност в продължение на над половин век. И днес се чувства в много колекция типичният за Живанши подход към модата, като неговото влияние беляза както миналото, така и съвремието.", "date": "2018.03.12", "title": "Иконата на френската мода Живанши почина"}
{"url": "http://www.mediapool.bg/chastna-ekspertiza-posya-samneniya-okolo-zhp-tragediyata-v-hitrino-news276580.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНе високата скорост на дерайлиралия частен влак, както твърди българската експертиза, а незаключена стрелка на релсовия път е причина за трагедията в Хитрино, при която загинаха 7 души през декември 2016 г. Това сочи частна експертиза, изготвена по поръчка на компанията \"Булмаркет ДМ\", собственик на обърналия се влак на гарата, причинил взрива.\r\n\tЗаместник-управителят на \"Булмаркет\" Светослав Първанов обяви, че компанията се е свързала с експерти в чужбина, защото българските специалистите са отказали с мотив, че биха били в конфликт на интереси.\r\n\tЧастната експертиза е показала, че на този релсов път влакът би дерейлирал, ако се движи с над 111.5 км/ч. Експертизата, която ползва прокуратурата, излиза с извод, че влакът е навлязъл в гарата със 78 км/ч – над ограничението от 40 км/ч, и това е основната причина за катастрофата. Частната експертизата на \"Булмаркет\" обаче оспорва тези изводи.\r\n\t\"Локомотивите и първите пет вагона на композицията минават през конкретната стрелка без проблем. Те спират без проблем и на гара Хитрино, без никакви щети въпреки \"високата\" скорост\", посочва Светослав Първанов.\r\n\tПроблемът възниква при преминаването на шести вагон, чиито колела тръгват едновременно по двата коловоза. Дерайлирането е било неизбежно, тъй като стрелката, разделяща двата коловоза, е позволила първите колела на вагона да тръгнат по единия коловоз, а вторите колела - по другия коловоз, обяснява Първанов. В резултат на това се къса връзката между шести и седми вагон и влакът дерайлира.\n\n\r\n\tЦистерната с пропилен не е отговаряла на условията за безопасност и не е трябвало да се движи, пише в заключението на частните експерти. Конструкцията на този тип цистерни е с полусферични дъна, които се оценяват като опасни поради своята крехкост и през 80-те години на миналия век са забранени за производство.\r\n\tЗа експлоатираните към момента на забраната вагони от този тип са дадени предписания за монтиране на допълнителни защитни елементи, които да гарантират тяхната безопасност до изтичане на експлоатационния им живот, посочи Първанов. По думите му два пъти е подавано напрежение в съборената контактна мрежа и така се е стигнало до волтови дъги, които е възможно да са причинили взрива.\r\n\tКато цяло железопътната инфраструктура в района на гарата в Хитрино също не е била добра, смятат експертите, наети от \"Булмаркет\". \"Петнадесет години наблюдаваме нередности по железния път. Така сме излагали на риск не само товари, влакове, а и хора\", посочва компанията.\r\n\t\r\n\tМеждувременно бившият шеф на Изпълнителната агенция \"Железопътна администрация\", която разследва жп катастрофите, Симеон Ананиев се усъмни в правомощията на това звено към транспортното министерство за изготвянето на експертизата по делото \"Хитрино\". Според доц. Ананиев, който в момента е преподавател във Висшето транспортно училище и е председател на Асоциацията на вещите лица и експерти, жп администрацията не може да бъде акредитирано и експертизата му да не може да се използва.\r\n\t\"Аз не казвам, че тя (експертизата) е лоша или добра, но тя не отговаря на изискванията за независимост на органа. Още в началото на разследването на влаковата катастрофа в Хитрино беше неглижирана помощта на европейските експерти и не беше потърсена помощ от Европейската железопътна агенция, която има и такива функции – по искане на страните дава най-добрите експерти. Неползвайки опита се стига до този вид ограничена по компетентност експертиза\", каза доц. Ананиев пред БНР.\r\n\tСпоред него трябва да бъде направен независим одит на всички железопътни линии в страната.\r\n\tИнтересен момент в цялата ситуация е, че през октомври 2017 г. , че ще даде на съд България , заради това, че няма независим разследващ орган именно на жп катастрофите. Според евродиректива трябва да има отделни звена за контрола върху безопасността на релсовия път и за катастрофите. В момента обаче и двете неща се правят от жп администрацията. Миналата седмица парламентът одобри на второ четене промени в закона за жп транспорта, според които разследването на жп инциденти се поема от специализирано звено в транспортното министерство.\r\n\tРазделението обаче е формално, доколкото под шапката на това ведомство е и собственикът на жп инфраструктурата - НКЖИ, отговорен за нейното състояние и за управлението на мрежата.\r\n\t\"Всички непрекъснато се оплакват от липса на достатъчно надеждна и сигурна инфраструктура. Освен Хитрино има и много други случаи на дерайлирали влакове, при които експертизите стигат до този момент, че в повечето случаи е по вина на превозвача, без да се изследва изобщо влиянието на инфраструктурата. Напоследък има по-различен подход – да се изследва цялата система\", каза той.\r\n\t\r\n\tПо-късно през деня прокуратурата напомни, че \"частната\" експертиза на \"Булмаркет\" няма характер на доказателствено средство в съдебния процес и не може да бъде използвана по делото.\r\n\t\"Обвинението не намира основания за промяна на изводите, основани на експертизи, назначени в хода на проведеното разследване и сочещи високата скорост на навлизане на влаковата композиция в района на гарата като основна причина за инцидента. Тези експертни заключения са разгледали и версията, изтъквана сега от \"Булмаркет\", но са я отхвърлили като несъответна на събраните по делото доказателства за състоянието на релсовия път\", съобщава държавното обвинение.\r\n\t\r\n\tВ началото на февруари Шуменският окръжен съд даде даде ход на делото за трагичната влакова катастрофа в Хитрино, при която на 10 декември 2016 г. загинаха 7 души, а други 14 бяха ранени. Процесът се гледа по бързата процедура, като двамата подсъдими машинисти Димитър Михнев и Радослав Петков не признават вината си.\r\n\tСпоред техническата експертиза, на която се позовава обвинението, влаковата композиция се е движела с два пъти по-висока скорост от разрешената при навлизане в гара Хитрино. При стрелка № 1 тази скорост е била 80 км/час, а при стрелка № 5 - 78 км/час при разрешени 40 км/час.\r\n\tОсвен от експертизата, това е установено и от показанията на служители на гара Хитрино. Стрелочници и началника на гарата са видели приближаващия влак с много висока скорост. Събрани са и свидетелски показания на третия машинист от локомотивната бригада, който също е признал, че при навлизане в гарата влакът се е движел със скорост от 78 км/час.\r\n\tРазследващите не успяха да свържат инцидента с релсовия път или с грешка на служителите на гарата. Разследването към момента сочи, че високата скорост на композицията е причина за изместването на железния път между двете стрелки.\r\n\tПоследвалият взрив на цистерните на влака е предизвикан от дерайлиране на част от композицията. При удара кука от теглича на една от платформите разхерметизира цистерна с гориво. Образувалият се газов облак се е взривил най-вероятно от искра.\r\n\tСлед трагедията жителите на Хитрино бяха евакуирани за 11 дни, докато течеше акцията по извеждането на обърналите се цистерни.\r\n\tЗащитата на машинистите твърди, че превишената скорост не винаги е причината за транспортно произшествие. В рамките на делото те приложиха справка от ДАНС, в която е посочено, че е имало незаключена стрелка на железния път край Хитрино.", "date": "2018.03.12", "title": "Частна експертиза пося съмнения около жп трагедията в Хитрино"}
{"url": "http://www.mediapool.bg/okolo-70-ot-balgarite-vyarvat-na-novinite-po-radioto-i-televiziyata-news276608.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБългария е сред държавите в ЕС със сравнително по-слабо доверие в медиите, но въпреки това около 70% от гражданите на страната в по-малка или по-голяма степен имат доверие към новините и информацията, която получават от радиото и телевизията.\r\n\tТова сочи проучване на Евробарометър, проведено по телефона между 7 и 9 февруари 2018 г. сред гражданите на ЕС на възраст над 15 г., обхващащо 26 576 души в 28-те държави членки. Изследването бе представено в понеделник заедно с доклад на Експертната група на високо равнище относно онлайн разпространението на фалшиви новини и дезинформация, който бе връчен на еврокомисаря за цифровото общество Мария Габриел. Докладът и материалите към него ще бъдат използвани при изготвянето на предложения за борбата с онлайн дезинформацията, което Еврокомисията ще публикува през пролетта.\r\n\t\r\n\tВ ЕС медията, която се ползва с най-високо доверие сред гражданите, е радиото, като 70% от анкетираните отговарят, че се доверяват изцяло или в известна степен на новините и информацията, която получават от него. В България делът на доверяващите се е 59%, което я прави пета в ЕС по най-ниско доверие. Ако се вземат само българите, които слушат радио, доверието у нас се покачва на 74% при 78% средно в ЕС.\r\n\tЗа разлика от тенденцията в Европа, където хората най-много вярват на новините по радиото, у нас телевизията е медията с най-високо доверие. 70% от българите са отговорили, че вярват изцяло или до някаква степен на това, което чуват по телевизията, което е над средното за ЕС – 66%. Сред хората, които гледат телевизия, доверието скача до 73%, което отново е над средните за ЕС 69%.\r\n\tТелевизията си остава и най-предпочитаният информационен източник. Проучването показва, че в България (94%) и в останалата част на ЕС (89%) първостепенният информационен източник са телевизиите. Другите източници на информация за българите са радиото (65%), онлайн мрежите (59%) и печатните издания (51%).\n\n\r\n\t\r\n\tВсички останали видове информационни средства у нас се радват на значително по-ниско доверие в сравнение с традиционните електронни медии. Това важи и за традиционния печат. Само 43% от българите имат пълно или частично доверие на печатните вестници и списания, докато 41% твърдят, че изпитват недоверие към публикациите в тях. Това поставя страната на третата най-лоша позиция в ЕС със средно ниво на доверието 63%. Сред хората, които реално четат вестници и списания, доверието се качва до 58%, но това отново е втората най-лоша позиция след Унгария при средно доверие в съюза 74%.\r\n\t\r\n\tПри онлайн вестниците и списанията у нас недоверието (39%) е по-високо от доверието (33%), което също е втората най-неблагоприятна позиция в ЕС. Сред хората, които ползват този вид медии, доверието е 52% - най-ниското в ЕС, където средно 68% от потребителите на този вид медии им вярват в по-малка или по-голяма степен.\r\n\tНиско е и доверието в онлайн социалните мрежи – 31% доверие сред всички респонденти и уебсайтовете за видео – 27%. И в двата случая недоверието е по-високо – 44% от българите не вярват на новините в социалните мрежи, а 42% - в сайтовете за видео хостинг.\r\n\tВсеки ден 40% от българите попадат на подвеждаща новина (37% в ЕС). Едва 14% от българите вярват, че могат да различат фалшива новина (15% в ЕС). За 69% от българите и за 44% от останалите европейци фалшивите новини са проблем.\r\n\tМнозинството от българите (над 40%) и останалите в ЕС са на мнение, че борбата с фалшивите новини следва да се води най-вече от журналистите, редакциите и властите.\r\n\tЕкспертният доклад, представен на Мария Габриел в понеделник, насочва вниманието най-вече към проблеми, свързани с онлайн дезинформацията, а не към фалшивите новини.\r\n\tВ доклада определението за дезинформация е . Тя може да застраши демократичните процеси и ценности и да навреди конкретно на редица области, например здравеопазване, наука, образование и финанси.\r\n\tДокладът предлага явлението \"фалшиви новини\" да получи дефиниция и отправя редица препоръки.\r\n\t\r\n\tКато мярка за борба с проблемите специалистите от експертната група на първо място препоръчват саморегулиране.\r\n\tДокладът се застъпва за създаването на Кодекс на принципите, с който да се ангажират онлайн платформите и социалните мрежи. В документа са посочени 10 основни принципа, като например, че онлайн платформите трябва да гарантират прозрачност, разяснявайки как работят алгоритмите за подбор на новини. Препоръчва се платформите и мрежите да съдействат информацията от сериозни източници да бъде виждана от потребителите с предимство.\r\n\tОтбелязва се, че подобни мерки са особено важни в навечерието на избори.\r\n\tГрупата препоръчва да се насърчава медийната грамотност, да се разработят инструменти за борба с дезинформацията специално за потребители и журналисти, да се гарантират многообразието и устойчивостта на европейските новинарски медии, да продължават научните изследвания на дезинформацията в Европа.\r\n\t\r\n\tОт ноември досега ЕК е получила близо 3000 сигнала за умишлена дезинформация, свързана особено с повлияването на изборния и миграционния процес. От проучване на Асоциацията на европейските журналисти през последните дни стана ясно, че фалшивите новини са насочени предимно към сферата на политиката и по-малко – към икономиката.\r\n\tСпоред 83% от гражданите на ЕС фалшивите новини са заплаха за демокрацията.", "date": "2018.03.12", "title": "Около 70% от българите вярват на новините по радиото и телевизията"}
{"url": "http://www.mediapool.bg/germaniya-balkanskiyat-marshrut-na-migrantite-e-otvoren-news276609.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБалканският маршрут на мигрантите отново е отворен, предупреждава германската федерална разузнавателна служба БНД. Това пише германското списание \"Фокус\", цитирано от БТА.\r\n\t \r\n\tОт 2016 г. би трябвало мигрантският път през източна Европа да бъде херметически затворен, но банди трафиканти отдавна отново прехвърлят хиляди бежанци месечно. Изглежда реалността е по-различна, пише в статията.\r\n\t \r\n\tЦитират се случаи на открити мигранти в Германия, на ужасното пътуване на мигрантите към Германия и сумите, които е трябвало да платят на трафикантите.\n\n\r\n\t \r\n\t\"В поверителен анализ на БНД пише, че броят на мигрантите, които нелегално се прехвърлят в Германия по балканския път, от половин година постоянно нараства. По данни на БНД в Германия сега влизат средно годишно по 15 000 души.\r\n\t \r\n\tТрафикантите печелят от това до 120 милиона евро месечно\", пише в статияга.\r\n\t \r\n\tПосочва се, че според БНД причината за нарастването на трафика е преди всичко корупцията.", "date": "2018.03.12", "title": "Германия: Балканският маршрут на мигрантите е отворен"}
{"url": "http://www.mediapool.bg/pochina-ruskiyat-aktyor-oleg-tabakov-news276610.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНа 82-годишна възраст почина популярният руски актьор и режисьор Олег Табаков, предадоха агенциите.\r\n\tТой е издъхнал в обкръжението на своето семейство в болницата, в която е постъпил в края на декември миналата година в тежко състояние.\r\n\tВ творческата му биография има близо 200 персонажи и 40 режисьорски творби в Русия и чужбина. Наричат го \"универсалният войник\" на театъра и киното.\r\n\tОлег Табаков е народен артист на СССР. Повечето от филмите, в които играе са част от съветската кинокласика, сред които \"Война и мир\", \"17 мига от пролетта\", където изигра ролята на бригаденфюрера от СС Валтер Шеленберг, \"12-те стола\", \"Д'Артанян и тримата мускетари\", \"Няколко дни от живота на Обломов\", \"Москва не вярва на сълзи\", \"Човекът от булеварда на Капуцините.\r\n\tЗа Табаков често казват, че му върви и той не го отрича. \"В професията всичко ми се удаваше доста рано - понякога дори по-бързо, отколкото съм го заслужил\", казва той. Но колегите му знаят, с каква невероятна трудоспособност, взискателност и към себе си, и към другите се отличава.\r\n\tОсобено много сили той влага в своя театър-студио - \"Табакерката\", както я наричат московчани. \"Опитвам се да направя някаква структура, която да се изгражда по принципа \"театър-дом\", \"театър-семейство\". Това е най-подходящата за руския психологически театър форма за съществуване. 85% от трупата са мои ученици. Те говорят на един особен руски език, на който говорят хората, обичащи Пушкин, Пастернак, Ахматова или Манделщам. Истинският театър винаги създава един свой неповторим език\", казва Табаков за театъра си.\r\n\tБил е ръководител и на Московския художествен театър \"Чехов\", ректор на театралната школа към МХАТ от 1986 до 2000 г. Беше член и на Съвета по култура и изкуство към руския президент от 2001 г. Кавалер е на ордена \"За заслуги пред Отечеството\".\r\n\tОлег Табаков е роден на 17 август 1935 година в град Саратов в лекарско семейство. Казва, че не работата, а любовта и децата са \"главните ингредиенти на щастието\".\r\n\tИма два брака, четири деца и петима внуци. В продължение на 33-години е женен за руската актриса Людмила Крилова, от която има дъщеря и син. От 1995 г. негова съпруга е актрисата Марина Зудина, която е с 30 години по-млада от него и е била негова ученичка.", "date": "2018.03.12", "title": "Почина руският актьор Олег Табаков"}
{"url": "http://www.mediapool.bg/tereza-mei-tvarde-veroyatno-rusiya-stoi-zad-otravyaneto-na-skripal-news276593.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\t\"Твърде вероятно\" е Кремъл да стои зад нападението срещу бившия руски шпионин Сергей Скрипал, потвърди британският министър-председател Тереза Мей пред парламента в понеделник. По думите й Скрипал и дъщеря му са били отровени с бойно нервнопаралитично вещество, разработено в Русия. Използвано е било отровно вещество от ново поколение, наречено \"Новичок\".\r\n\t\"Твърде вероятно е Русия да носи отговорност за действия, извършени срещу Сергей Скрипал и дъщеря му Юлия\", заяви Тереза Мей.\r\n\tТя окачестви инцидента като \"безразсъдна\" и \"необмислена\" атака, извършена на британска територия.\r\n\tОт руския посланик във Великобритания е поискано обяснение дали това е \"пряка атака\" от страна на руската държава или Русия губи контрол над запасите си от това вещество и е допуснала то да попадне в чужди ръце.\r\n\tМей каза, че Великобритания трябва да е готова за предприемане на много по-мащабни мерки.\n\n\r\n\tТя информира депутатите, че външният министър Борис Джонсън е казал на руския посланик, че Москва трябва да предостави \"пълно и цялостно разкриване\" на програмата \"Новичок\" пред Организацията за забрана на химическите оръжия. Срокът Москва да стори това е до края на деня във вторник, 13 март.\r\n\t\"Ако от страна на Русия не последва отговор, заслужаващ доверие, отравянето на Скрипал ще бъде смятано за незаконна употреба на сила на руската държава срещу Обединеното кралство\", заяви Тереза Мей и обеща да обсъди с парламента възможни ответни мерки срещу Русия.\r\n\tПо-рано в понеделник Мей проведе заседание на съвета за национална сигурност, в което участваха министри, ръководителите на британското разузнаване и военното министерство. Те обсъдиха информацията, получена при разследването на обстоятелствата за отравянето на Сергей Скрипал.\r\n\tРуското външно министерство: Това е цирково шоу в британския парламент\r\n\tГоворителката на руското външно министерство Мария Захарова реагира незабавно, като нарече изявлението на Тереза Мей \"цирково шоу\".\r\n\t \r\n\t\"Това е цирково шоу в британския парламент. Изводът е ясен: поредна информационно-политическа кампания, основана на провокация. Преди да съчиняват нови приказки, нека някой в Кралството да разкаже как приключиха предходните дела – за Литвиненко, Березовски, Перепиличин и много други, които умряха загадъчно на британска земя\", заяви Захарова.\r\n\tПутин: Вие първо разнищете случая, преди да обсъждате с нас\r\n\tПреди това руският президент Владимир Путин посъветва Великобритания първо да изясни какво се е случило с отровения в Южна Англия бивш руски шпионин и тогава да обсъжда този въпрос с Русия.\r\n\tТова е първият коментар на Путин по случая и той бе направен по време на предизборната му обиколка в Краснодар. Той каза на кореспондента на БиБиСи, че сега е зает със селскостапански въпроси в региона.\r\n\t\"Слушайте, ние тук се занимаваме със селско стопанство. Както виждате, това е насочено към създаване на условия на живот на хората, а вие ми говорите за някакви трагедии. Вие там първо разнищете случая на място и после ще обсъждаме нещата с вас, разбрахте ли\", каза Путин в отговор на въпрос от журналист на БиБиСи дали Русия стои зад това отравяне с нервнопаралитичен газ.\r\n\tБившият двоен агент Сергей Скрипал и 33-годишната му дъщеря Юлия са в болница в критично състояние от 4 март, след като бяха открити в безсъзнание на пейка пред търговски център в южния английски град Солсбъри.\r\n\tСкрипал е бивш агент на руското военно разузнаване, който бе осъден за шпионаж във Великобритания. Той бе пуснат от затвора при размяна на шпиони, отбелязва Асошиейтед прес.\r\n\t\"Россия 1\": Великобритания е отровила Скрипал, за да провали Русия за Мондиала\r\n\tРуската държавната телевизия \"Россия 1\" обвини снощи Великобритания, че е отровила Скрипал като част от специална операция, целяща да провали домакинството на световното първенство по футбол, която трябва да се проведе в Русия това лято, предаде Ройтерс.\r\n\t \r\n\t\r\n\t\"Те се опитаха да припишат вината на Русия, но ако помислите, отравянето на полковника от ГРУ беше от полза само за британците\", заяви прокремълският водещ Дмитрий Кисельов.\r\n\t \r\n\t\"Скрипал беше напълно изцеден като източник и не представляваше особен интерес. Но като жертва на отравяне, е много полезен. Защо да не го отровят? Не е голяма работа. И то заедно с дъщеря му, за да го направят по-сърцераздирателно за обществото\", подчерта той.\r\n\t \r\n\tСпоред Кисельов, чиято кариера в медиите се дължи на подкрепата на президента Владимир Путин, отравянето на Скрипал създава много възможности за Великобритания, включително организирането на бойкот на Световното първенство по футбол, на което това лято Русия е домакин. \"Прекрасна специална операция\", подчерта водещият. \"Скрипал е евтин разходен материал\", добави той, посочвайки, че след специалната операция Русия ще трябва да се оправдава.\r\n\t \r\n\tБританският външен министър Борис Джонсън заяви, че ако се окаже, че Русия стои зад отравянето, може да се наложи Лондон да преразгледа присъствието на официалната си делегация на състезанията, припомня Ройтерс.\r\n\t \r\n\tВ репортаж, придружаващ обвиненията на Кисельов срещу Великобритания, се изказва предположението, че неизвестната нервнопаралитична отрова, засегнала Скрипал и дъщеря му, може да е била произведена в британската военна лаборатория \" Портън даун\", намираща се само на 20 минути път с автомобил от Солсбъри.\r\n\t\r\n\t \r\n\tПо-рано бе съобщено, че отровите от типа \"Новичок\" са били разработени от съветски учени точно преди разпадането на Съветския съюз. Това е посочено в статии на химика Вила Мирзаянов, публикувани в \"Московские новости\" през 1992 г. поз заглавие \"Отровената политика\".", "date": "2018.03.12", "title": "Тереза Мей: Твърде вероятно Русия стои зад отравянето на Скрипал"}
{"url": "http://www.mediapool.bg/v-rusiya-prodalzhavat-napadkite-sreshtu-predatelstvoto-na-balgarskiya-elit-news276611.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tРуски политици и духовници продължават с обвиненията срещу България, че омаловажава ролята на Русия за Освобождението. След като патриархът на Русия Кирил по време на посещението си в България порица президента Радев, митрополит Иларион, който е и председател на Отдела по външни църковни връзки на руската църква, заяви, че България пренаписва историята.\r\n\t\"В състава на руската армия е имало представители на различни националности. Своя принос за освобождението на България от турско иго има и Румъния, но именно руската армия е била главната сила, която е извоювала победата“, каза Иларион в предаване на телевизия \"Россия-24\", цитирана от БНР.\r\n\tСпоред митрополита такова поведение се забелязва и у другите бивши съветски сателити, които сега са в НАТО и ЕС.\r\n\tТой разказа, че по време на визитата на патриарх Кирил в България множеството събрали се хора са размахвали български и руски флагове, приветствайки българския и московския патриарх и това е предизвикало много положителни емоции.\r\n\t\"Но когато вечерта на същия този ден вече в самата София, пред паметника на Александър II Освободител се проведе нещо, напомнящо военен парад, и там бяха упоменати различни народи, различни държави, това предизвика много справедлива критика от страна на патриарха (Кирил), който в видя в това тенденция, свойствена на днешния Европейски съюз\", заявява митрополит Иларион, цитиран от Интерфакс.\n\n\r\n\tПо думите му тази тенденция се заключава в това, да се премълчава ролята на Русия в такива ключови събития от европейската история като например освобождението на България от османско иго.\r\n\tСъветникът на председателя на руския парламент и член на Обществената палата Александър Щиков, пък написа в блога си, че се гордее с патриарх Кирил и проявите му в България.\r\n\t\"Гордея се с руския патриарх. Пред целия свят той оповести предателството на българския елит по отношение на общата ни история. Руснаците освободиха България от турците. Проляха кръвта си. Не поискаха и не взеха нищо в замяна\", пише Щиков.", "date": "2018.03.12", "title": "В Русия продължават нападките срещу \"предателството на българския елит\""}
