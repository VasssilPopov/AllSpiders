{"url": "http://www.mediapool.bg/tsacheva-obeshta-priemane-na-antikoruptsionniya-zakon-do-kraya-na-godinata-news267885.html", "text": "“До края на тази година България ще има антикорупционен закон“, каза в неделя във Варна министърът на правосъдието Цецка Цачева. Според нея по темата със закона се прави опит за противопоставяне на институциите, което не работи в интерес на държавността. \r\n\tФиналното обсъждане на проектозакона ще бъде на 1 септември от 11 часа в Народното събрание с участието на всички парламентарни групи. След това проектът ще бъде поставен за междуведомствено съгласуване и внесен в МС.\r\n\t“Категорично отхвърлям внушенията, които се правят в общественото пространство, че това е законопроект, който предполага механичен сбор от сега действащи структури за противодействие на корупционни практики”, каза Цачева.\r\n\tТя обясни, че проектозаконът дава отговор на въпроса какво се случва с имуществото, на тези които са се обогатили по незаконен път. Тя напомни, че идеята е то да се отнема, а 30% от него да отива за социални нужди.", "date": "2017.08.13", "title": "Цачева обеща приемане на антикорупционния закон до края на годината"}
{"url": "http://www.mediapool.bg/migranti-tvardyat-che-sa-biti-i-ograbeni-ot-balgarski-politsai-news267869.html", "text": "Осем мигранти се оплакаха, че са били бити и ограбени от български полицаи. Трима афганистанци и петима сирийци са задържани в Къркларели при превантивна проверка на патрули на жандармерията в село до Къркларели. Те вече се намират в центъра за временно настаняване и екстрадиция, съобщава БГНЕС.\r\n\tПри разпитите мъжете казали, че два дни по-рано са успели да проникнат на българска територия, но българските полицаи са ги открили, набили ги, взели им мобилните телефони и парите. След това ги върнали в Турция.\r\n\tМигрантите се укривали цял ден в гората, когато служители на турската жандармерияги са ги намерили.", "date": "2017.08.13", "title": "Мигранти твърдят, че са бити и ограбени от български полицаи"}
{"url": "http://www.mediapool.bg/trus-ot-64-po-rihter-zasegna-ostrov-sumatra-news267868.html", "text": "Земетресение с магнитуд 6,4 по Рихтер удари остров Суматра. Стотици са напуснали домовете си, а засега не се съобщава за жертви и ранени. Според властите няма риск от цунами.\r\n\tТрусът е регистриран на дълбочина 35 километра в 10.08 ч., на 73 километра западно от провинция Бенгкулу.\r\n\t\"Земетресението беше доста силно и бе усетено по целия път до Паданг, Западна Суматра, но няма опасност от цунами\", каза Мохамад Рияди, представител на Агенцията по метеорология и геофизика на Индонезия.\r\n\tТой каза, че служителите продължават да проверяват дали има ранени хора или материални щети.\r\n\tОстров Суматра е в състава на Индонезия, която е силно сеизмичен район.", "date": "2017.08.13", "title": "Трус от 6.4 по Рихтер засегна остров Суматра"}
{"url": "http://www.mediapool.bg/60-detsa-pochinaha-za-sedmitsa-v-indiyska-bolnitsa-news267867.html", "text": "Общо 60 деца са починали в болница в индийския щат Утар Прадеш през седмица, а местните власти подозират, че причината е липсата на кислород, предаде “Ройтерс“, цитирана от БТА. Медицинският център уточни, че 34 от починалите деца са били бебета в интензивно неонатологично отделение. 12 са починали от енцефалит, а причината за смъртта на останалите все още не е уточнена. \r\n\tСпоред местни медии вълната от смъртни случаи се дължи на недостига на кислород, след като частен доставчик си прибрал оборудването заради неплатени сметки. Представител на болницата отхвърли тези твърдения.\r\n\tСпоред изявление на лечебното заведение в четвъртък е имало намаляване на доставките на втечнен кислород, но са били осигурени допълнителни количества от други доставчици. \r\n\tДокументация за силното увеличаване на смъртните случаи, предоставена от болницата, сочи пик на смъртността в четвъртък с 23 починали, включително 14 бебета в неонатологичното отделение. \r\n\tЩатът Утар Прадеш и федералното правителство разследват случая, увериха представители на властите. \n\n\r\n\tЕпидемии от енцефалит избухват всяка година в Индия, отнемайки стотици животи, особено през сезона на мусоните. Болестта обикновено се разпространява от заразена храна или вода, ухапвания от комари или по въздушно-капков път.", "date": "2017.08.13", "title": "60 деца починаха за седмица в индийска болница"}
{"url": "http://www.mediapool.bg/blizo-50-dushi-veche-sa-zhertvite-na-navodneniyata-v-nepal-news267875.html", "text": "Броят на жертвите на наводненията и свлачищата в Непал през последните три дни е достигнал 49 души. Все още се издирват още 36 човека, съобщи “Ройтерс“. Ранените засега са 17 души.\r\n\tОбщо 5000 души трябваше да бъдат евакуирани заради тежките наводнения в страната през последните няколко дни.\r\n\tПредставители на правителството изразиха опасения, че броят на загиналите може да нарасне. Властите съобщават, че лошото време е прекъснало електричеството и комуникациите в най-тежко засегнатите райони, което затруднява спасителните операции и разпределянето на хуманитарна помощ.\r\n\tПо данни на Червения кръст 100 000 души са били засегнати от природното бедствие.", "date": "2017.08.13", "title": "Близо 50 души вече са жертвите на наводненията в Непал"}
{"url": "http://www.mediapool.bg/osem-zhertvi-na-katastrofi-za-den-polovinata-sa-detsa-news267873.html", "text": "За по-малко от 12 часа в неделя загинаха осем души при три тежки катастрофи по пътищата на страната. Инцидентът с най-много жертви се е случил малко преди 15 часа на пътя Плевен – Ловеч. Лек автомобил се е ударил челно с автобус, а загиналите са четиримата пътници в колата.\r\n\tМалко след село Брестовец лек автомобил с плевенска регистрация, движещ се в посока Плевен, е загубил контрол и се е ударил челно в автобус с пловдивска регистрация, пътувал в посока Ловеч. На място са починали четирима души, пътували в лекия автомобил – мъж, жена и две деца.\r\n\tСпоред първоначални данни леката кола е влязла ненадейно в насрещното движение. Вероятно се касае за прилошаване на шофьора или за заспиване. Няма пострадали пътници от автобуса.\r\n\tДругата тежка катастрофа е станала на пътя София – Варна при разклона за ловешкото село Микре. В инцидента са участвали три коли. Според очевидци причината е неправилно изпреварване. Загинали са 30-годишна жена и 3-годишното й дете, които са руски граждани.\r\n\tВ ловешката болница са докарани и 5-годишното братче и дядото на загиналото дете. Те са с различни наранявания, но няма опасност за живота им. Пострадали са още две жени и дете, като едната от жените е в тежко състояние. Три линейки са били на мястото на инцидента.\n\n\r\n\tПътят Варна – София беше затворен и в двете посоки. Организиран бе обход през Сопот.\r\n\tПървият за деня трагичен инцидент се случи в 11.30 часа на пътя Шумен – Карнобат при шуменското село Дибич. Загинали са момиче на 9 години и 58-годишна жена. При същия инцидент е пострадал и възрастен мъж, който е в тежко състояние.\r\n\tПо първоначални данни “Опел“-ът, в който са пътували тримата, се е блъснал в камион ДАФ. Колата е била разрязана, за да бъде изваден пострадалият мъж.\r\n\tЗа няколко часа движението през Ришкия проход  се извършваше в една лента при разклона за село Дибич.", "date": "2017.08.13", "title": "Осем жертви на катастрофи за ден, половината са деца"}
{"url": "http://www.mediapool.bg/trima-sa-raneni-pri-strelba-v-noshten-klub-v-shvetsiya-news267876.html", "text": "Трима души са ранени след стрелба в нощен клуб в шведския град Малмьо в неделя. Двама от пострадалите са с опасност за живота.\r\n\tНа този етап властите не уточняват дали става дума за терористичен акт, но очевидци твърдят пред в.\"Експресен\", че нападателят е крещял “Кой удари брат ми?”. По първоначални данни, същият човек е бил преди това в клуба с друг човек, тръгнал си е, но по-късно се е върнал въоръжен.\r\n\tНападателят се издирва от полицията.", "date": "2017.08.13", "title": "Трима са ранени при стрелба в нощен клуб в Швеция"}
{"url": "http://www.mediapool.bg/velikobritaniya-shte-napusne-es-prez-mart-2019-godina-news267871.html", "text": "Обединеното кралство ще напусне Европейския съюз през месец март 2019 година, а едновременно с това страната ще излезе и от Митническия съюз и Общия пазар на ЕС. Това съобщиха министърът на финансите Филип Хамънд и министърът на външната търговия Лиам Фокс в обща статия, публикувана във вестник “Сънди телеграф“, цитирана от “Сега“.\r\n\tДвамата имат различни виждания за “Брекзит“, а целта на статията е да покаже, че правителството е изработило общ план, който ще спазва. Филип Хамънд е проевропеец, а Фокс е твърд привърженик на излизането от ЕС.\r\n\t\"Уважаваме волята на британския народ и през март 2019 г. Обединеното кралство ще напусне Европейския съюз. Ще излезем също от Митническия съюз и ще получим свобода да обсъждаме най-изгодните търговски споразумения в целия свят като независима и отворена търговска държава“, се казва в статията.\r\n\t\"Ще напуснем и Общия пазар, защото вотът (на референдума на 23 юни 2016 г.) беше такъв и трябва да го спазим\", пишат двамата министри.\r\n\tСпоред тях “Брекзит“ не може да бъде безкраен процес и деловите среди трябва да знаят кога ще приключи. Министрите смятат, че тесните връзки с ЕС трябва да се запазят в сферата на сигурността и търговията. Границата между Северна Ирландия и Ирландия няма да се затваря, а ще остане “прозрачна“ като в Шенгенското пространство.\n\n\r\n\tПо същото време френският вестник “Фигаро“ пише, че с напредването на преговорите за “Брекзит“ все повече британци подават искания за френско гражданство, за да останат в ЕС. На седмица френските власти получават по десетина молби, но вероятността да се издадат френски паспорти на британците е малка.", "date": "2017.08.13", "title": "Великобритания ще напусне ЕС през март 2019 година"}
{"url": "http://www.mediapool.bg/voenniyat-ministar-iska-90-mlnlv-za-modernizatsiya-na-flota-news267870.html", "text": "Военният министър Красимир Каракачанов обяви в неделя, че са необходими 90 милиона лева, за да се модернизират фрегатите на военния флот. Според него парите могат да бъдат заложени в бюджета за 2018 г, предаде БТА.\r\n\tКаракачанов уточни, че проектът за модернизация е приет от Съвета по отбрана, но разходите трябва да бъде одобрени и от Министерския съвет. Той напомни, че увеличението на бюджета за отбрана е наложително, за да се случат военните проекти, започнати от предишното Народно събрание.\r\n\t\"Бюджетът реално ще бъде увеличен, ако започне реализацията на тези проекти. За авиацията са необходими 1.5 млрд. лева, за флота - 820 млн. лева, плюс 90 млн. лева за обновяване на фрегатите, за бронираната машина – 1.2 млрд. лева\", каза Каракачанов.\r\n\tТой каза, че заплатите в армията няма да бъдат увеличавани през тази година, но има възможност това да се случи през следващата. През септември или октомври ще стане ясно с колко ще се увеличат заплатите.", "date": "2017.08.13", "title": "Военният министър иска 90 млн.лв за модернизация на флота"}
{"url": "http://www.mediapool.bg/hero-e-noviyat-trenyor-na-ludogorets-news267872.html", "text": "Димитър Димитров-Херо бе обявен в неделя за треньор на шампионите от “Лудогорец“. Той за последно работи в Иртиш (Павлодар).\r\n\tХеро започна кариерата си на треньор в “Нефтохимик“ през 1985 г., където работи 12 години. През 1997 година стана треньор на “Литекс“, а година по-късно бе назначен за национален селекционер на България.\r\n\tИменно под негово ръководство България постигна един от най-добрите си резултати за последните 20 години - 0:0 срещу Англия на \"Уембли\" в европейска квалификация на 10 октомври 1998 година, припомня “Спортал“.\r\n\tСлед като напуска националния отбор Димитър Димитров се върна “Литекс“, а след това води “Левски“, “Велбъжд“ (Кюстендил), “Локомотив“ (Пд) и “Нафтекс“.\r\n\tПървият чуждестранен отбор на треньора е “Ал Насър“ от Саудитска Арабия. След година в Близкия Изток Херо се върна в България, за да поеме “Черноморец“ (Бургас). През 2009 г. Димитър Димитров отново става наставник в чужбина, след като е назначен в руския Амкар (Перм), с който участва в турнира Лига Европа.\n\n\r\n\tСлед това Димитров се върна в Саудитска Арамия, където води “Кадисия“. През 2011 г. Димитров отново стана  треньор на “Черноморец“ (Бургас) до 2014 г. От 2015 г. до съвсем скоро Димитър Димитров бе наставник на казахстанския Иртиш (Павлодар), с който това лято участва в евротурнирите и отстрани българския “Дунав“.", "date": "2017.08.13", "title": "Херо е новият треньор на “Лудогорец“"}
{"url": "http://www.mediapool.bg/edin-zaginal-i-desetki-raneni-pri-natsionalisticheski-demonstratsii-v-sasht-news267866.html", "text": "Една жена загина, а над 30 души бяха ранени при сблъсъци между националисти и техни противници в американския град Шарлотсвил, щата Вирджиния.\r\n\tВсичко започна с протест на крайнодесните срещу решението на местните власти за премахване на статуята на ген. Робърт Лий, главнокомандващ армията на Конфедерацията в Гражданската война на САЩ.\r\n\tНационалистите проведоха факелно шествие, но веднага след него започнаха сблъсъците между националистите и събралите се в града контрапротестиращи.\r\n\tПолицията използва сълзотворен газ срещу крайнодесните демонстранти, които замеряха органите на реда с бутилки и използваха лютиви спрейове. Веднага след това протестът бе забранен от властите. Това обаче не спря насилието.\r\n\tЕдна жена загина и 19 души бяха ранени, когато кола се вряза в група демонстранти в центъра на Шарлотсвил. Полицията арестува 20-годишния шофьор на колата Джеймс Фийлдс, който най-вероятно ще бъде обвинен за предумишлено убийство.\n\n\r\n\t\r\n\tПоложението в Шарлотсвил стана още по-тежко заради катастрофата на полицейски хеликоптер край града, което доведе до смъртта на двама полицаи. Хеликоптерът е извършвал мониторинг на безредиците в града.\r\n\tГубернаторът на Вирджиния Тери МакАулиф призова националистите да се махат и обяви извънредно положение в щата. Американският президент Доналд Тръмп на свой ред обяви, че и двете страни за отговорни за избухналото насилие.\r\n\t“Следим отблизо ужасяващите събития, които се развиват в Шарлотсвил, Вирджиния. Ние осъждаме, с възможно най-силните думи, тази нечувана демонстрация на омраза, фанатизъм и насилие от много страни, от много страни. Това продължава от много време в нашата страна. Нито Доналд Тръмп, нито Барак Обама е виновен, това продължава от много, много време. Това няма място в Америка. Това, което е жизнено важно в момента, е да бъде възстановен законовия порядък и да бъде защитен живота на невинните хора. Нито един гражданин не трябва да се страхува за безопасността и сигурността в нашето общество. И нито едно дете не трябва да се опасява да излезе навън, да си играе или да бъде с родителите си и да си прекарва добре,“ каза Тръмп.\r\n\t \r\n\t \r\n\tДепутати от Републиканската партия на САЩ критикуваха президента за оценката му за събитията, тъй като той обвинява за случилото се еднакво и двете страни.\r\n\t“Г-н Президент, трябва да назоваваме злото с името му. Това бяха бели фанатици и това беше домашен тероризъм“, написа в Туитър Кори Гарднър, сенатор от щата Колорадо.\r\n\tСпоред сенатора от Флорида Марко Рубио президентът трябва да определи случилото се като “терористична атака от бели фанатици“.\r\n\tБарак Обама пусна серия от три съобщения в Туитър с цитат от Нелсън Мандела, след изблиците на насилие в Шарлътсвил, Вирджиния.\r\n\t“Никой не се е родил с омраза към друг човек, заради цвета на кожата му или това от къде идва, или религията му... Хората трябва да се научат да мразят, и ако те могат да се научат да мразят, то те могат да бъдат научени да обичат... Защото любовта е по-естествена за човешкото сърце от омразата“, написа Обама.", "date": "2017.08.13", "title": "Един загинал и десетки ранени при националистически демонстрации в САЩ"}
{"url": "http://www.mediapool.bg/valeri-simeonov-pak-vaztsaryavashe-tishinata-v-slanchev-bryag-news267877.html", "text": "Вицепремиерът Валери Симеонов продължи втора поредна вечер с акции из заведенията в Слънчев бряг, придружен от полиция, данъчни и всякакви видове инспектори от контролните органи.\r\n\tОт клипове, качени от потребители във Фейсбук, се вижда, че екипите на вицепремиера са спрели озвучаването в \"Бедрум бийч\", съобщава “Дневник“. В едно от видеата клиентите скандират \"оставка\" и \"каналджия\" към вицепремиера.\r\n\t\r\n\tЕто и как самият Валери Симеонов описва в “Туитър“ случилото се в курорта в нощта на събота срещу неделя:\r\n\t“Тази нощ държавата влезе в ролята си и в “Бедруум“ – открита дискотека, работеща в противоречие с редица разпоредби на закона и тероризираща целия залив от години. При първата проверка беше иззета апаратура и изцяло спряно озвучаването. При втората проверка, около 4.00 часа, отново беше спряло озвучаването, с което държавата показа воля и способност да наложи ефективно закона. Законът и наредбите на Община Несебър забраняват каквото и да било озвучаване в открити заведения след 24.00 часа”.\n\n\r\n\tВицепремиерът съобщава, че дискотека “Оксижен“ е била посетена за втора поредна вечер. В петък хората на Симеонов конфискува озвучителни уредби в \"Оксижен\", арестува DJ Станчо заедно с лаптопа му, от който е пускана музиката. В събота сценката се е повторила.\r\n\t“Рецедивистите от “Оксижен“ отново тормозеха района с високи децибели, но и новият им комплект апаратура беше конфискуван и се . Що се отнася до обвиненията, че се фокусираме само върху шума, добре е всички да знаят, че две поредни вечери от касата на “Оксижен“ се конфискува целия оборот от 8000 лв на нощ, налагат се актове по трудовия кодекс, закона за акцизи, данъци и складове и други“, написа Симеонов в “Туитър“.\r\n\t \r\n\t \r\n\tТой се хвали, че усилията му са направили Слънчев бряг едно по-тихо място.\r\n\tСлед акцията бе съобщено, че екипите са установили \"нови нарушители на различни законови и нормативни актове, регламентиращи дейността на заведенията и хотелите в най-големия ни морски курорт“. Установени са още нарушения на финансовата дисциплина –издаване на неистински касови бонове, както и разлика в наличните пари и фискалната памет на касовите апарати.\r\n\tЗасечени са храни с неясен произход и изтекъл срок на годност. Регистрирани са нарушени изисквания за пожарна безопасност, както и липса на здравни книжки и трудови договори на служителите.\r\n\tВ понеделник Валери Симеонов свиква съвещание на координационния съвет по туризъм и там ще бъдат оповестени резултатите от проверките през изминалите два дни. В неделя вицепремиерът се обърна и към гражданите с призив да следят кои медии подкрепят действията му. Той намекна, че която медия не го подкрепя, то най-вероятно е свързана с организираната престъпност.\r\n\t“И не на последно място – следете внимателно кои медии – коя страна ще заемат в битката за налагане на закона. Обвързаностите на подземния свят и престъпниците не свършват само до дискотеките в Слънчев бряг – те оплитат политици, хора от всички власти, редактори и журналисти в медиите“, пише Сименов.", "date": "2017.08.13", "title": "Валери Симеонов пак \"възцаряваше тишината\" в Слънчев бряг"}
{"url": "http://www.mediapool.bg/zalovena-e-lodka-s-69-migranti-v-cherno-more-s-balgarski-kanaldzhiya-news267878.html", "text": "Румънските власти задържаха в неделя в Черно море лодка с 69 нелегални имигранти, а единият от каналджиите е български гражданин, предаде БТА.\r\n\tМоторна яхта, плаваща под турски флаг, е била засечена в 7 часа сутринта в неделя от румънската брегова охрана с 69 нелегални мигранти на борда. Яхтата е открита на 10 морски мили от румънското пристанище Мангалия.\r\n\tПървите проверки на румънските власти са установили, че плавателният съд е управляван от двама каналджии - българин и кипърец. На борда се намирали 69 иракски граждани - 30 мъже, 10 жени и 29 деца.", "date": "2017.08.13", "title": "Заловена е лодка с 69 мигранти в Черно море с български каналджия"}
{"url": "http://www.mediapool.bg/chetirima-telefonni-izmamnitsi-sa-arestuvani-v-yambol-news267881.html", "text": "В Ямбол полицията е арестувала четирима заподозрени за извършване на телефонни измами. Двама от тях са арестувани в момента на получаването на парите в ямболския квартал “Граф Игнатиев“. Става дума за 51-годишен мъж и 36-годишна жена от Варна.\r\n\tМинути по-рано възрастна жена е заблудена по телефона, че помага за задържане на измамници и е хвърлила през терасата две чанти, съдържащи общо около 2600 лева в различна валута. В задържаните са намерени и иззети още пари и 9 пакетчета хероин.\r\n\tПо-късно през деня са задържани и другите двама извършители на измамата - мъже на 44 и 26 години от град Ветово. Те са криминално проявени и осъждани за телефонни измами.", "date": "2017.08.13", "title": "Четирима телефонни измамници са арестувани в Ямбол"}
{"url": "http://www.mediapool.bg/ansambalat-po-hudozhestvena-gimnastika-sas-srebro-na-svetovnata-kupa-news267882.html", "text": "Българският ансамбъл по художествена гимнастика спечели сребро за съчетанието си с три топки и две въжета на Световната купа в Казан. Българките получиха оценка от 18.250. Първи се класира руският ансамбъл с оценка 18.750.\r\n\tБългарките Елена Бинева, Симона Дянкова, Мадлен Радуканова, Лаура Траатс и Теодора Александрова играха по музика от филма \"Шерлок Холмс\". Според спортните медиите златният медал за руските е доста спорен заради многото неточности при изпълнението на тяхното съчетание.\r\n\tТрети са представителките на Беларус със 17.550. Сребърният медал за ансамбъла бе единствен за отбора ни от тази световна купа.\r\n\tКатрин Тасева завърши шеста на топка, пета на бухалки и лента. Невяна Владинова се класира седма на обръч, топка и лента.\r\n\tВ индивидуалната надпредвара най-успешно се представиха рускините Дина и Арина Аверини, които са близначки. Те спечелиха по два златни и два сребърни медала на отделните уреди.", "date": "2017.08.13", "title": "Ансамбълът по художествена гимнастика със сребро на Световната купа"}
{"url": "http://www.mediapool.bg/koalitsiyata-na-merkel-zapazva-predninata-si-predi-izborite-news267879.html", "text": "Дясноцентристката коалиция на германския канцлер Ангела Меркел води с 14% пред Германската социалдемократическа партия (ГСДП) около месец преди парламентарните избори в страната. Това показват данните от проучване на социологическия център \"Емнид\", направено в края на юли.\r\n\tЗа коалицията ХДС/ХСС на Меркел са изразили готовност да гласуват 38% от анкетираните, а за социалдемократите – 24%. Разликата нараства с 1% за последната сецмица.\r\n\tТрета по популярност е партия \"Левите\" с 10% на сто. Коалицията \"Съюз 90/Зелени\" получава 7% процента, а рейтингът на либералната Свободна демократическа партия е 8%, колкото има и дясната популистка \"Алтернатива за Германия\".\r\n\tИзборите за парламент на Германия са насрочени за 24 септември.", "date": "2017.08.13", "title": "Коалицията на Меркел запазва преднината си преди изборите"}
{"url": "http://www.mediapool.bg/nad-360-postradali-pri-iztichane-na-hlor-v-iran-news267880.html", "text": "Над 360 души са пострадалите заради изтичане на хлор в западния ирански град Дезфул, предаде БТА, като цитира ТАСС. Повечето са пострадали леко, но около 30 души са настанени за продължително лечение в местната болница.\r\n\tХлорът е изтекъл от резервоари в изоставен склад на местна компания за водоснабдяване. Дезфул е град с 250 000 жители, намиращ се на около 800 км югозападно от Техеран, в богатата на петрол провинция Хузестан.", "date": "2017.08.13", "title": "Над 360 пострадали при изтичане на хлор в Иран"}
{"url": "http://www.mediapool.bg/agentsiya-mitnitsi-e-zalovila-heroin-i-kokain-za-70-mln-lv-news267883.html", "text": "Агенция \"Митници\" е заловила хероин и кокаин за около 70 млн. лева от началото на годината, съобщи в неделя \"Нова телевизия\", позовавайки се на информация от институцията. Според данните има 10% ръст на наркотрафика през територията на страната.\r\n\tОт началото на 2017 година са заловени общо 27 кг кокаин, 746 кг хероин и 450 кг марихуана.\r\n\t\"Имаме бум на трафика на хероин. Явно в Европа има засилено потребление на този наркотик\", коментира Анна Богнадова от отдел \"Наркотици\" в Агенция \"Митници\".\r\n\tВ над 50% от задържаните да пренасят наркотици от митническата агенция са български граждани, обясни Богнадова. По думите й българите се използват най-често за куриери.\r\n\tНай-много са случаите на задържани наркотици на митническите пунктове \"Калотина\" (общо 13 случая), \"Капитан Андреево\", \"Дунав мост - Русе\" и \"Дунав мост – Видин\" и на Летище София.", "date": "2017.08.13", "title": "Агенция “Митници“ е заловила хероин и кокаин за 70 млн. лв"}
{"url": "http://www.mediapool.bg/zemetreseniyata-v-bodrum-prodalzhavat-news267884.html", "text": "Земетресение с магнитуд 4.8 разлюля в неделя турския курорт Бодрум, съобщиха местните медии. Епицентърът на труса е бил на 26 км от курорта и е бил на дълбочина 4.3 км. За момента няма данни за пострадали и причинени щети.\r\n\tНа 21 юли курортът бе разтресен от земетресение със сила 6.6 по Рихтер, което причини смъртта на двата души на близкия гръцки остров Кос. На 8 август бе засечено земетресение с магнитуд 5.1.", "date": "2017.08.13", "title": "Земетресенията в Бодрум продължават"}
