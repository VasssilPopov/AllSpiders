{"url": "http://www.mediapool.bg/evroparite-obnovili-selskostopanskiya-park-s-10-hil-traktora-i-kombaina-news279143.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tВ последните пет години у нас са регистрирани 8623 нови колесни трактори и 1351  нови зърнокомбайни, което е станало и благодарение на прилагането на Програмата за развитие на селските райони, заяви зам.-министърът на земеделието, храните и горите Атанас Добрев при откриването на изложението БАТА АГРО–2018 във вторник, в Стара Загора.\r\n\t\"Модерно земеделие  не може да се развива  без съвременна техника. Необходимо е плавно, но трайно подновяване с нови по-модерни, надеждни и качествени трактори и зърнокомбайни, което би разгърнало мащабите за по-високопроизводително селско стопанство в България”, каза още той, цитиран от пресцентъра на ведомството.\r\n\t\"Подмяната на остарялата и амортизирана техника и преминаване към съвременни начини на производство е това, от което се нуждае българския земеделски стопанин, който има амбициите да се развива и да затвърждава постигнатите позиции и да навлиза на нови пазари”, каза още Атанас Добрев.\r\n\tСамо по мярката за инвестиции в земеделски стопанства от ПРСР 2014-2020 г. досега са сключени 1440 договора с общо одобрени разходи за 1.3 млрд. лв., от които 760 млн. лв. са субсидиите.\r\n\t1302 са одобрените проекти, които включват инвестиции за селскостопанска техника. Общият размер на разходите по тях е 1.155 млрд. лв., а субсидията - 675 млн. лв.", "date": "2018.05.15", "title": "Европарите обновили селскостопанския парк с 10 хил. трактора и комбайна"}
{"url": "http://www.mediapool.bg/aktsenti-okolo-sreshtata-v-sofiya-yadrenata-sdelka-s-iran-i-pregovorite-za-imeto-na-makedoniya-news279118.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПлановете на ЕС след решението на американския президент Доналд Тръмп да оттегли САЩ от ядрената сделка с Иран и преговорите между Скопие и Атина за името на Македония вероятно ще изместят акцентите от срещата на лидерите на Западните Балкани и ЕС в София. \r\n\t \r\n\tПридвижването на страните от региона към ЕС е основният приоритет на българското ротационно председателство на Европейския съюз, но в София не се очаква сериозен пробив по темата. Лидерите на ЕС обаче ще обсъдят възможностите за спасяване на споразумението с Иран, след едностранното решение на Тръмп. \r\n\t \r\n\tСофия ще стане домакин на среща между премиерите на Македония и Гърция Зоран Заев и Алексис Ципрас за името на югозападната ни съседка. Възможно е именно тук двете страни да обявят възможното решение на спора, който от години блокира евроатлантическата перспектива на Скопие.\n\n\r\n\t \r\n\t\r\n\t \r\n\tФорумът вероятно ще мине без участието на испанския премиер Мариано Рахой, съобщи испанската агенция ЕФЕ. \r\n\t \r\n\tРахой пристига в София за среща с премиера Бойко Борисов, на която се очаква да му съобщи лично, че няма да остане за форума, който ще се проведе в четвъртък.\r\n\t \r\n\tРахой не иска да стои на една маса или да присъства на обща снимка с лидерите на Косово, тъй като се опасява, че така ще стимулира сепаратистките настроения в Каталуния.\r\n\t \r\n\tОчаква се все пак Рахой да остане в София до сряда, за да участва във вечерята на европейските лидери.\r\n\t \r\n\tБългария организира срещата ЕС-Западни Балкани според т.нар. формат Гимних, който изисква участниците да нямат табелки с имената на държавите и регионите, но и този вариант се оказа неприемлив за испанския премиер.\r\n\t \r\n\t\r\n\t \r\n\tПреди дни обаче сръбският президент Александър Вучич е потвърдил пред премиера Борисов, че ще участва в срещата ЕС - Западни Балкани.\r\n\t \r\n\tОчаква се лично президентът на Косово Хашим Тачи да ръководи делегацията на Косово. \r\n\t \r\n\t\"Преди известно време имаше някакви проблеми, но Косово благодари на страната домакин и организатор България, както и на останалите държави, които смятат, че форумът има смисъл само и единствено, ако в него участват всички държави от Западните Балкани\", коментира съветникът на Тачи Ардиян Арифай.\r\n\t \r\n\tВ София е възможна и среща между Тачи и Вучич.", "date": "2018.05.15", "title": "Акценти около срещата в София: Ядрената сделка с Иран и преговорите за името на Македония"}
{"url": "http://www.mediapool.bg/blizkoiztochnata-politika-na-tramp-predizvikva-bezpokoistvo-za-regiona-po-tsyal-svyat-news279112.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tШансовете на президента Доналд Тръмп да успее да договори мирното \"споразумение на столетието\" станаха още по-малки с отварянето на посолството на САЩ в Ерусалим на фона на кръвопролитията в Газа. Този ден предизвика безпокойство по света, че политиката на САЩ тласка близкоизточния регион към по-дълбок и неограничен конфликт.\r\n\t \r\n\tВ същото време Тръмп печели международна подкрепа за усилията си да постигне споразумение с притежаващата ядрени оръжия Северна Корея. Но спорните му решения в Близкия изток разбуниха регион, в който американските администрации по традиция се борят за най-голямата дипломатическа награда: все още изплъзващото се мирно споразумение между Израел и палестинците.\r\n\t \r\n\tПреместването на посолството, което Тръмп приветства като \"велик ден\" за Израел, в момент когато десетки палестинци бяха убити в Газа, навреди на позицията на САЩ като посредник между страните в конфликта. И това е само последното от серията решения на Вашингтон, които може вече да са задействали \"ефекта на доминото\", който е с непредвидими последици.\n\n\r\n\t \r\n\t\"По традиция се опитвахме да играем в Близкия изток ролята на пожарникар. Сега сме в ролята на подпалвач\", казва Айлън Голденберг, бивш служител на Държавния департамент и Пентагона, който ръководи програмата за Близкия изток в Центъра за нова американска сигурност.\r\n\t \r\n\tРешението на Тръмп да се изтегли от ядреното споразумение с Иран миналата седмица въпреки протестите на европейските съюзници изглежда подтикна както Израел, така и Иран да се ориентират към пълномащабен сблъсък. В Сирия стремежът на Тръмп да изтегли войските на САЩ, веднага щом групата Ислямска държава бъде победена, накара враговете на Иран да обмислят дали е възможно Техеран да запълни вакуума.\r\n\t \r\n\tДан Шапиро, бивш посланик на САЩ в Израел, заяви, че Вашингтон не е отговорен за факта, че Иран действа като \"основния източник на напрежение и нестабилност в региона\". Но добави, че въпросът е дали администрацията на Тръмп, която се изтегли от ядреното споразумение, има стратегия да се справи с Иран без договора.\r\n\t \r\n\tШапиро, който в момента работи в Института за изследвания на националната сигурност в Израел, заяви, че макар някои съюзници на САЩ, като Израел и Саудитска Арабия, да са приветствали изтеглянето, реакцията \"скоро ще бъде последвана от известна загриженост дали администрацията е достатъчно фокусирана, подготвена, дали разполага с достатъчно персонал и е способна да отдели необходимото внимание, като в същото време се справя с друго голямо външнополитическо предизвикателство в лицето на Северна Корея\".\r\n\t \r\n\tПредставители на САЩ настояват, че администрацията държи да поднови спрения израелско-палестински мирен процес. В реч на откриването на посолството Джаред Къшнър, зет и високопоставен съветник на Тръмп, заяви, че САЩ \"са готови да подкрепят мирно споразумение по всеки възможен за тях начин\".\r\n\t \r\n\tНикой не каза обаче, че екипът на Къшнър беше там, за да отложи за неограничен срок дългоочаквания мирен план на Тръмп, докато палестинците изразяват възмущение от преместването на посолството, посочват няколко представители на САЩ. Откакто през декември Тръмп призна Ерусалим за столица на Израел и обяви, че посолството ще бъде преместено, палестинците на практика прекъснаха всички връзки с Белия дом - дипломатическо захладняване, което е лошо предзнаменование за възможността Тръмп да предложи план, който палестинците да приемат или да сметнат за справедлив.\r\n\t \r\n\t\"Времената са трудни\", заяви вчера посланикът на САЩ в Израел Дейвид Фридман по телевизия \"Фокс нюз\".\r\n\t \r\n\t\"Те ще продължат, колкото продължат. Не мога да го предскажа, но уверен съм, че ще се върнем в позиция, в която ще обсъждаме мира\".\r\n\t \r\n\tГоворителят на Белия Дом Радж Шах заяви, че мирният план ще бъде представен \"в подходящия момент\".\r\n\t \r\n\tПо всичко личи, че този момент не е сега. В отговор на откриването на посолството главният палестински преговарящ Саеб Еракат отхвърли Вашингтон, заявявайки, че САЩ \"вече не са партньори и посредници\".\r\n\t \r\n\t\"Няма да седнем /на масата за преговори/ с тях\", каза Еракат. \"Те станаха част от проблема, а не част от решението, и то голяма част от проблема. Администрацията на Тръмп е най-големият проблем\".\r\n\t \r\n\tРеакцията на Белия дом на смъртта на десетки палестинци, убити вчера от израелски войници по време на масови протести на границата между Израел и Газа, също няма да помогне. Администрацията ги определи като трагични, но каза, че вината за тях е на движението Хамас, което управлява Газа и разпалва протестите. Белият дом категорично подкрепи правото на Израел на самозащита. \r\n\t \r\n\tНовото насилие в Газа създаде притеснителната, но реална възможност Израел - който никак не се радва на нова ера на мир със съседите си - скоро да се окаже въвлечен във война на два фронта: с екстремистите от Хамас, управляващи крайбрежната ивица Газа, и с ирански военни и подкрепяните от Иран бойци на Хизбула в Сирия.\r\n\t \r\n\tНегативните последици от откриването на посолството вече се усетиха далеч извън Ерусалим, показвайки как в деликатния Близък Изток една конфликтна точка често води до друга.\r\n\t \r\n\tЙорданският крал Абдула Втори заяви в Туитър, че преместването на посолството ще има \"опасни последствия\" за сигурността и \"ще провокира мюсюлмани и християни\". На протест срещу решението в Турция се събраха хиляди. Няколко страни заявиха, че привикват посланиците си в Израел на консултации, за да протестират срещу смъртните случаи в ивицата Газа. А вчера Еракат заяви, че палестинското ръководство на Западния бряг е решило да заведе иск за военни престъпления срещу Израел в Международния наказателен съд.\r\n\t \r\n\t\"САЩ избраха един от най-деликатните и трудни проблеми, в който да се намесят, и да заемат позиция, знаейки, че тя ще нанесе значителни щети на усилията за разрешаването му\", каза Халил Шикаки, палестински социолог, проучващ общественото мнение и ръководител на Палестинския център за политика и проучвания. Той добави, че Тръмп е действал въпреки всичко \"поради вътрешен натиск, десни тенденции, евангелистите и други\".\r\n\t \r\n\t\"Изобщо не мога да си представя САЩ като честен посредник от гледна точка на палестинската общественост\", добави той.", "date": "2018.05.15", "title": "Близкоизточната политика на  Тръмп предизвиква безпокойство  за региона по цял свят"}
{"url": "http://www.mediapool.bg/kartina-na-modiliani-be-prodadena-za-nad-157-miliona-dolara-news279114.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tКартина на Амедео Модилиани бе продадена за 157,2 милиона долара на търг в Ню Йорк и така зае престижното четвърто място в класацията на най-скъпо продадените на публичен търг платна.\r\n\t \r\n\tКартината \"Голата лежаща\", изобразяваща предизвикателно легнала на лявата си страна гола жена, някога е била забранена в Париж като неприлична, отбелязва Асошиейтед прес.\r\n\t \r\n\tНарисувана през 1917 г., тя бе кулминацията на търга на импресионистично и модерно изкуство, организиран снощи от аукционна къща Сотбис (Sotheby's). Картината бе оценена предварително най-високо - на 150 милиона долара.\r\n\t \r\n\tНа търга бяха предложени още 11 платна на Пикасо, както и картини на Клод Моне, Жоан Миро и Едвард Мунк.\r\n\t \n\n\r\n\tВ началото на 20-и век Модилиани шокира света, рисувайки голи жени във всички възможни пози.\r\n\t \r\n\tПродадената снощи картина е най-голямата на италианеца, който умира през 1920 г. едва на 35-годишна възраст. Тя бе \"звездата\" на закритата на 2 април, преминала при голям успех, изложба на голи творби на Модилиани в лондонската галерия Тейт модърн.\r\n\t \r\n\tПродавач на картината бе ирландският милиардер Джон Магниър, който се занимава с отглеждане на породисти коне. Той я е купил през 2003 г. на търг на Кристис (ChristieТs) \"само\" за 26,9 милиона долара.\r\n\t \r\n\tКупувачът не бе разкрит.\r\n\t \r\n\tНа търга обаче не бе подобрен рекордът за най-скъпо продадена картина на Модилиани. Друго негово платно, изобразяващо гола жена, \"Голата лежаща\", изобразяваща жена легнала предизвикателно на дясната си страна, бе продадено на търг на Кристис през ноември 2015 г. в Ню Йорк за 170,4 милиона долара, отбелязва Франс прес.\r\n\t \r\n\tДвете голи творби заемат съответно трето и четвърто място в класацията на най-скъпо продадените на публичен търг картини. Рекордът е на \"Салвадор Мунди\" (\"Спасителят на света\"). Картината на Леонардо да Винчи бе продадена на търг на Кристис през ноември миналата година в Ню Йорк за 450,3 милиона долара, посочва Франс прес.\r\n\t \r\n\tАгенцията прави уговорката, че класацията не включва частни продажби, при които сумите, за които става въпрос, рядко биват съобщавани.\r\n\t \r\n\tНа търга снощи бяха набрани общо 318,3 милиона долара, при предварително очаквани 307,4 милиона долара, посочва Ройтерс. 71 процента от изложените на продан произведения на изкуството са си намерили купувач.\r\n\t \r\n\tКартината \"Отдих\" на Пикасо бе продадена за 36,9 милиона долара, при предварително очаквана цена от 35 милиона долара.\r\n\t \r\n\t\"Утро на Сена\" на Клод Моне бе купена за 20,55 милиона долара - към долната граница на прогнозното равнище от 18-25 милиона долара.\r\n\t \r\n\tПролетните търгове в Ню Йорк продължават днес с предлагани от Кристис импресионистични творби и модерно изкуство.", "date": "2018.05.15", "title": "Картина на Модилиани бе продадена за над 157 милиона долара"}
{"url": "http://www.mediapool.bg/zatrupana-s-otpadatsi-moskva-se-zadushava-news279117.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tМосква се задушава: отпадъците, които се трупат в сметищата, с дразнещите си миризми и токсичните си изпарения тормозят живеещите в покрайнините на руската столица. А изгарянето им, което властите изтъкват като решение на проблема, далеч не удовлетворява всички.\r\n\t \r\n\tРусия произвежда 70 милиона тона отпадъци на година според оценките на екологичната организация Грийнпийс. В около 100 руски града няма разделно събиране и повечето отпадъци от десетилетия се трупат в сметища, които са все по-замърсяващи.\r\n\t \r\n\t\"Русия, както изглежда, сбъдва предсказанието на физика Нилс Бор, според когото човечеството ще умре, задушено от собствените си отпадъци\", иронизира Алексей Кисельов, ръководителят на Грийнпийс-Русия.\r\n\t \r\n\tСпоред Грийнпийс през последните 10 години обемът на отпадъци в Русия е нараснал с 30 процента. Само 2 процента от боклука се изгаря, 7 процента се рециклира, а останалото се трупа в сметищата.\r\n\t \r\n\tВ околностите на Москва 24 сметища бяха закрити през последните 5 години, защото са опасни за здравето, но 15 други - огромни вонящи планини под открито небе - продължават да приемат нови маси несортирани отпадъци.\r\n\t \n\n\r\n\t\"Повечето бяха създадени преди 50 години, без никаква технология за третиране на изпаренията и на водите\", които изтичат оттам, признава местното министерство на екологията.\r\n\t \r\n\tТози проблем стана тема на обществени дебати миналата година, когато жителите на Балашиха, град на около 6 километра западно от Москва, задушаващ се от миризмите на съседно сметище, на среща с президента Владимир Путин призоваха за закриването му.\r\n\t \r\n\tИзразите на недоволството оттогава растат и понякога са много ожесточени, което е голяма рядкост в Русия, където властта реагира твърдо на всеки протест.\r\n\t \r\n\tВ края на март във Волоколамск, северозападно от Москва, на петдесетина деца се наложи да бъде оказана медицинска помощ, след като се бяха отровили с газ, идващ от съседно сметище. Хиляди жители тогава протестираха - нещо рядко за Русия - настоявайки за закриване на сметището.\r\n\t \r\n\tСлед това Русия поиска от Холандия да й достави система за неутрализиране на токсичните газове поради липса на ефикасна руска технология в тази област.\r\n\t \r\n\tСпоред експертите близо 11 милиона тона отпадъци се трупат всяка година само в околностите на Москва, тоест 16 процента от всички отпадъци в страната.\r\n\t \r\n\t\"Най-сложното е, че човек не обръща внимание на проблема, докато не се отделя газ, докато няма изтичане на замърсена вода или пожар в някое сметище\", казва Кисельов.\r\n\t \r\n\tИзправено пред тази екологична катастрофа, руското правителство обеща да изгради пет завода за изгаряне на отпадъци - четири в района на Москва и един в Казан на Волга.\r\n\tПървите два завода, които ще могат да изгарят по 700 000 тона отпадъци на година и да произвеждат всеки един от тях по 70 мегавата ток, трябва да бъдат завършени през 2021 г. във Воскресенск, югоизточно от Москва, и в Наро-Фоминск, североизточно от Москва.\r\n\t \r\n\t\"Целта е да се сложи край на складирането на отпадъци в сметищата\", обяснява Андрей Шипельов, директор на компанията Ар Ти-Инвест, която разработва проекта.\r\n\t \r\n\tРаботата по проекта трябва да започне в идните седмици, но местното население засили протестните акции, опасявайки се от негативно въздействие върху околната среда.\r\n\t \r\n\t\"Искаме заводи за рециклиране, а не за изгаряне\", негодува жителката на Наро-Фоминск Марина Мелникова.\r\n\t \r\n\tКакто други жители на града й, събрали 4000 подписа срещу проекта, които бяха предадени на Путин, Марина признава, че се страхува от замърсяването с канцерогенни диоксини, които биха могли да идват от отпадъците от заводите.\r\n\t \r\n\t\"Трябва да разрешим проблема с отпадъците. Но защо започваме от последната брънка във веригата? Къде е рециклирането и разделното събиране?\", пита комунистическият активист Игор Вавилов.\r\n\t \r\n\tНа 14 април се проведоха протести в няколко града в Московски район. На тях протестиращите поискаха закриване и рекултивация на сметищата.\r\n\t \r\n\tНяколко хиляди демонстранти разкритикуваха и изграждането на инсинератори.\r\n\tШипельов, директорът на проекта, отхвърли тези критики, уверявайки, че става дума за \"най-модерните технологии\", разработени от швейцарско-японската компания Хитачи Зосен Инова, която вече е изградила 500 инсинератора в различни страни, тоест една трета от всички заводи от този тип в света.\r\n\t \r\n\t\"Тези предприятия изобщо не са опасни. Нито диоксините, нито други опасни елементи няма да излизат от завода\", казва Шипелов. \"Високите температури ще позволят унищожаването на най-опасните диоксини в реактора\", казва той.\r\n\t \r\n\tЕколозите са от своя страна убедени, че развитието на инсинерацията на отпадъците не е най-доброто решение за Русия, казва експертът Кисельов. \"Защо да се създава нов източник на замърсяване, когато можем да разрешим проблема чрез заводи за преработка на отпадъци\", казва той.", "date": "2018.05.15", "title": "Затрупана с отпадъци, Москва се задушава"}
{"url": "http://www.mediapool.bg/svetiyat-sinod-igrae-po-stsenariy-na-moskva-za-makedonskata-tsarkva-news279119.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСветият синод отказа да изпрати архиереи за честванията в Македония на 1000-годишнината от създаването на Охридската архиепископия. Поканата, отправена с писмо от  Македонския Архиепископ Стефан, е  на заседанието на Светия синод на Българската православна църква (БПЦ) на 14 май.\r\n\tВ случая с Македонската православна църква общо взето се играе по сценария на Москва, коментира във вторник пред БНР председателят на Фондация \"Българска памет\" Милен Врабевски, който подготвя протест пред Синодалната палата., заяви Милен Врабевски. запита риторично той.\r\n\tНе ни е срам от решението ни да не изпращаме представители на честванията за 1000 години от създаването на Охридската архиепископия, каза пред БНР Ловчанският митрополит Гавриил: , напомни митрополит Гавриил и допълни, че Светият синод изчаква решението на проблема с името на Македония, след което смята да инициира разговори с Вселенския патриарх относно автокефалността на църквата й.\r\n\tРешението на Светия синод да не бъдат изпратени архиереи за честванията в Македония е гласувано от митрополитите: Ловчанский Гавриил, Доростолский Амвросий, Западно- и Средноевропейский Антоний, Варненский и Великопреславски Йоан, Неврокопский Серафим, Русенский Наум, Врачанский Григорий, Видинский Даниил.\r\n\tИзпращането на архиереи в Македония е подкрепено от митрополитите: Сливенски Йоаникий, Великотърновский Григорий, Плевенский Игнатий, Пловдивский Николай и Старозагорский Киприян., гласи решението на Синода.", "date": "2018.05.15", "title": "Светият синод \"играе по сценарий на Москва\" за Македонската църква"}
{"url": "http://www.mediapool.bg/remontat-na-nai-skapiya-uchastak-ot-magistrala-trakiya-poglashta-30-mln-lv-news279120.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tРемонтът на най-скъпия участък на магистрала \"Тракия\" между Пловдив и Стара Загора ще погълне около 30 млн. лв. и трябва да приключи до края на юни, преди началото на активния туристически сезон.\r\n\tНовата настилка е прогнозирана да издържи на тировете и да няма коловози след това, дори и при 50 градуса. Това обеща министърът на регионалното развитие и благоустройството Николай Нанков, който провери на място хода на строителните работи, заедно с председателя на Управителния съвет на Агенция \"Пътна инфраструктура\" (АПИ) Дончо Атанасов.\r\n\tТова е първият основен ремонт на участък от магистрала \"Тракия\", откакто е построена. Изграждането на магистралата започва през 1971 г., а първите пет километра са пуснати в експлоатация три години по-късно.\r\n\tРемонтираният сега участък от 135-ти до 167-ми километър започва да се строи малко преди промените през март 1988 г. Въведен е в експлоатация през ноември 1995 г.\r\n\t32-километровото трасе е струвало над 1.3 млрд. лв., парите са от държавния бюджет и заем от Европейската инвестиционна банка. Така , което го прави най-скъпият участък от изграждането на магистрала \"Тракия\". Причината за това е курсът на долара, който в този период рязко поскъпва, както и голямата инфлация. Това е посочено в книгата \"Пътищата на България\" на Камарата на строителите, издадена през 2016 г.\r\n\tГлавен изпълнител на обекта е била пловдивската \"Пътни строежи\" ЕООД - за пътната част и \"Мостстрой\" – за мостовите съоръжения. Британската \"Мот МакДоналд\" е била инженер на проекта, а строителният надзор е бил осъществен от \"Пътинвест\".\r\n\tПричината първият основен ремонт да бъде на 22-километрова отсечка между Пловдив и пътен възел \"Плодовитово\" са образувалите се огромни коловози в активната лента за движение, въпреки че участъкът е от средно натоварените на магистралата. По него средно на денонощие преминават близо 24 хиляди моторни превозни средства. От тях 18 370 са леките автомобили, 5209 - товарните камиони, а 210 са автобусите.\r\n\tЗа сравнение по най-натоварения участък от магистралата – веднага след изхода на София преминават над 41 хиляди автомобила, като трафикът спада до 31 хиляди автомобила при Вакарел, сочат данните на АПИ. Това е най-старият участък от магистрала \"Тракия\", изграден в периода 1971 – 1982 г., на който не е правен основен ремонт от построяването му и е в много по-добро състояние от някои от наскоро изградените отсечки с европейски средства.\r\n\tСега държавната компания \"Автомагистрали\" извършва основния ремонт на участъка между 134-ти и 156-ти километър на магистралата. Дружеството отговаря за текущия ремонт и пътното поддържане на магистрала \"Тракия\" и работата й е възложена по тази линия, обясниха от пресцентъра на регионалното министерство.\r\n\tДържавната компания е наела подизпълнители, но на страницата й в интернет Mediapool не успя да открие информация кои са те и как са избрани.\r\n\tВ момента се работи по пътното платно в посока Бургас. След като завърши обновяването му, ще започнат и строителните работи в платното в посока София. Целта е ремонтът в двете посоки да завърши до края на юни, преди началото на активния туристически сезон.\r\n\tСтроителните работи предвиждат ремонт на настилката, отводнителни дейности, нова хоризонтална маркировка, възстановяване на пътни знаци и ограничителни системи.\r\n\tЗа подобряване конструкцията в участъка, който сега се ремонтира, са положени около 7800 кв. м ПВЦ мрежа, а отделно ще се постави и близо 6800 кв. м стоманена мрежа. В активната лента за движение ще бъде положен и 8 см биндер (основният пласт на всички пътища – бел. ред.)\r\n\tРемонтираният участък ще бъде асфалтиран с полимермодифициран битум, устойчив на температура до 50 градуса.\r\n\tВ момента движението на леките автомобили в ремонтирания участък е прехвърлено двупосочно в платното за София. Тежкотоварният трафик е пренасочен по обходен маршрут - от пътен възел \"Пловдив Изток\" при 133-ти км на магистралата по път I-8 и II-66 до пътен възел \"Плодовитово\" при 165-ти км и обратно.", "date": "2018.05.15", "title": "Ремонтът на най-скъпия участък от магистрала \"Тракия\" поглъща 30 млн. лв."}
{"url": "http://www.mediapool.bg/desnite-gotovi-na-protesti-pri-restart-na-aets-belene-news279108.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tДесни партии обявиха готовност да организират протести, ако бъде свален правителственият и парламентарен мораториум от 2012  г. върху строежа на АЕЦ \"Белене\", каквото намерение обяви преди дни премиерът Бойко Борисов, а енергийният министър веднага започна разговори в тази насока с руската \"Росатом\" и френската \"Фраматом\" в Сочи.\r\n\tИдеята за рестарт на ядрения проект, спрян от първото правителство на ГЕРБ с мотива липса на пари, съмнения за рентабилност и сеизмологична опасност, влезе в дневния ред на третия кабинет на политическата партия заради изхарчените по него над 3 млрд. лв. досега. Тя обаче предизвика критиките на редица енергийни експерти, според които това е завой към Кремъл, превръщане на проекта в дойна крава за определени фирми. От БСП се усъмниха, че става въпрос за  пиар на ГЕРБ, но остават на мнение, че проектът е необходим на страната. Проядрено настроени специалисти привидяха в него \"машина за пари\", а представители на управляващата партия се опитаха да убедят обществеността, че вече за централата не съществуват проблемите, заради които е бил спрян строежът й, макар реално нито един от тях фактически да не е решен към момента.\r\n\tМораториумът върху АЕЦ \"Белене\" бе наложен през 2012 г. както от правителството, така и от Народното събрание с мотива, че държавата няма пари, няма и стратегически инвеститор. Тогава бе обявено, че на площадката за атомната централа . Година по-късно, когато под натиска на БСП се проведе национален референдум за съдбата на АЕЦ \"Белене\" от ГЕРБ отново бяха против проекта. Тогава  и каза, че важни за правителството са водно-електрическите централи. Той дори обяви, че АЕЦ-а не трябва да се строи заради сеизмичен риск в региона на Белене.\r\n\tИ газовата централа, и ВЕЦ-овете обаче останаха само думи във въздуха, а обявените от премиера притеснения за сеизмиката вече са забравени. Осъждането на НЕК от изпълнителя на атомния строеж \"Атомстройекспо\" и плащането на 620 млн. евро за поръчаното вече и изработено от руската компания оборудване отново обърнаха палачинката и възобновяването на проекта влезе пак в дневния ред на правителството с мотива да не губи вложените вече 3 млрд. лв.\r\n\tСлед близо двугодишно умуване и анализи, извършени по поръчка на държавата, сега е напът да се завърти за трети път мелницата АЕЦ \"Белене\", в която напусто се излизат пари повече от 30 години.\r\n\tОт \"Демократична България\" определиха намерението за рестарт на ядрения проект като \"завой към Кремъл и рестарт на кражбите\" и обявиха протестна готовност.\r\n\t \r\n\t\"Възобновяването на този опасен, икономически несъстоятелен, технологично остарял проект, зад което прозира двойна игра, скрепяваща управляващата коалиция и задкулисни отношения с БСП, е крайно вреден за българските геополитически, финансови и екологични интереси\", се казва в позиция на ДБ, разпространена във вторник.\r\n\tВ нея се посочва още, че възобновяването на АЕЦ \"Белене” е измама спрямо дясно-центристките избиратели и представлява драстично отклонение от европейския път и опит енергийната зависимост на България от Русия да бъде невъзможна за преодоляване през следващите десетилетия.\r\n\tОт \"Демократична България\" задават на Борисов четири въпроса, свързани с досегашните му изявления и действия относно АЕЦ \"Белене\".\r\n\t\r\n\t\r\n\t\r\n\tОт Движение \"България на гражданите\" обявиха, че сваляне на мораториума върху ядрения проект ще върне България обратно в \"гьола\", както Борисов бе определил строежа на АЕЦ \"Белене\" по време на първия си мандат.\r\n\tОт ДБГ смятат, че мораториумът не трябва да се вдига, докато не се предостави детайлен проект за възобновяване на ядрения строеж от стабилен инвеститор. Трябва да се изясни  възвръщаемостта на инвестицията, финансирането, ще има ли държавно участие, както и съдбата на отработилото ядрено гориво. \"Отпадането на забраната за строеж в този момент означава нови харчове от държавния бюджет\", посочват от движението.\r\n\tСпоред него има реална опасност АЕЦ \"Белене\" да се превърне в следващото \"Елин-пелинско Макао“ или \"Кремиковци“, при които далаверите минаха, комисионните се раздадоха, а хората отново останаха излъгани.\r\n\t\"Проектът за АЕЦ \"Белене\" в досегашния си вид е нерентабилен, според доклади на престижни международни консултанти. Хвърлянето му отново в блатото на спекулата има голяма вероятност да ощети държавата и в крайна сметка да бръкне в джоба на хората през повишена цена на тока\", пише още в позицията на ДБГ.\r\n\t\"С финансирането на поредния рестарт на АЕЦ \"Белене“ ще се случи познатата през 1987-88 г. история - българското правителство взима пари от Запад и ги дава на Изток, коментира друг противник на ядрения проект - Красен Станчев, основател на Института за пазарна икономика и преподавател в Софийския университет \"Св. Климент Охридски“ пред Радио \"Фокус\".\r\n\tСпоред него проектът е пазарно безсмислен, тъй като с цена от 11 евроцента за киловатчас АЕЦ \"Белене\" не може да се изкупи в нормални за един инвеститор срокове.\r\n\t\"Нямам друго обяснение освен, че и това правителство се опитва да разглежда този проект като дойна крава. Или го правят приятели на това правителство. Със сигурност към основната цена ще трябва да се прибавят системните връзки, които са около 4 милиарда евро\", пресметна Станчев. \"Ако правителството поеме тези разходи, те ще бъдат разходи на българските данъкоплатци или на потребители на електроенергия. Тоест, няма да се изпълнят пазарните условия. Ако все пак се стигне до осъществяване на този проект, тогава инвеститорът би трябвало да поеме разходите по извеждане от експлоатация. В момента България има най-малко заделени средства във фонда за извеждане от експлоатация и за складиране на отработено ядрено гориво. Те са някъде под 100 млн. лв. на година, което прави енергията у нас евтина. Но така или иначе тези разходи ще паднат върху плещите на българските данъкоплатци и потребители на електроенергия\", коментира още икономистът. Според него сочената като потенциален инвеститор Китайска държавна ядрена корпорация е параван.\r\n\tБившият енергиен министър от първия кабинет на ГЕРБ Трайчо Трайков коментира пред бТВ, че около проекта има цяла вселена рискове - сеизмичната активност, заплахата за околната среда, излишъкът от мощности, заради който токът ще трябва да се продава на нулева или отрицателна цена, както и това, че поне през първите 10 - 15 г. централата ще губи пари.\r\n\tСпоред близкия до БСП и ядрените среди експерт Атанас Тасев проектът може да бъде \"машина за пари\". По негови разчети АЕЦ \"Белене\" щяла да излезе на печалба пет години след пускането й в експлоатация, а след 15 години - да дава \"невероятен паричен поток\".\r\n\tТасев одобри действията на правителството, посочвайки, че сценарият за реализация на съществуващите активи на проекта чрез стратегически инвеститор нищо не струва на държавата. Той определи действията на ГЕРБ като \"безбюджетно упражнение\".\r\n\tТасев потвърди тезата на друг енергиен експерт – шефът на България енергиен и минен форум Иван Хиновски, който преди ден обяви своя информация, че китайците искат да инсталират беленските реактори в Китай, а у нас да приложат своя ядрена технология като експанзия към европейския пазар.\r\n\tТова обаче би означавало напълно нов проект, които се нуждае от одобрение от Европейската комисия, от разрешения на българската Агенция за ядрено регулирани и оценка за въздействието върху околната среда.\r\n\tИзключително странен подход избра депутатът от ГЕРБ, бивш заместник-министър на енергетиката и ексшеф на АЕЦ \"Козлодуй\" Валентин Николов да оправдае действията на правителството.\r\n\tПред Нова телевизия той обясни, че основният мотив за спирането на АЕЦ \"Белене\" през 2012 г. била неизяснеността от финансова гледна точка. \"Този проект беше много лошо конструиран. Преди нямаше окончателен договор, нямаше стратегически инвеститор и не се знаеше колко пари ще изхарчи държавата. Много неща не бяха ясни и проектът беше спрян\", посочи Николов, независимо че всички изброени от него неща важат в пълна сила и към настоящия момент.\r\n\tТой се спря и на думите на Борисов от 2012 г., че проектът е рисков от сеизмологична гледна точка, посочвайки, че вече той не се счита за такъв. \"Минали са стрес тестове, така че АЕЦ \"Белене\" отговаря на всички съвременни изисквания. При всички рискови условия - земетресения, наводнения, пожари, да може да издържи. Стрес тестовете бяха през 2011 г.\", коментира Николов.\r\n\t\"България има нужда от нови ядрени мощности, но се съмняваме, че идеята на правителството за рестарта на АЕЦ \"Белене“ е поредната пиар акция\", посочи на свой ред заместник-председателят на парламентарната група на \"БСП за България“ и бивш енергиен министър Драгомир Стойнев на пресконференция.\r\n\t\"Неслучайно по инициатива на БСП правителството трябва да изготви пътна карта за рестартиране на проекта \"Белене“, което бе гласувано преди месец и половина. Преди няколко месеца настоявахме за отмяна на прословутия мораториум, тогава ни се обясняваше, че едва ли не това не зависило от парламента, а правителството трябва да вземе решение. Хубаво е, че сега се говори за този проект, след като изминаха приблизително 10 години, откакто бе спрян“, каза Стойнев.\r\n\t\"Искаме да си говорим с конкретика, какви са стъпките, какво трябва да се случи. Така или иначе нашата позиция е ясна и категорична – България има нужда от нови ядрени мощности“, заяви Стойнев. По думите му, въпреки удължаването живота на V и VІ блок на АЕЦ \"Козлодуй“, след десет години те ще трябва да се режат на скрап.\r\n\t\"Ние трябва да имаме една сигурна базова мощност, така че проектът \"Белене“ за нас винаги е бил на дневен ред“, заяви Стойнев.", "date": "2018.05.15", "title": "Десните готови на протести при рестарт на АЕЦ \"Белене\""}
{"url": "http://www.mediapool.bg/bulgaria-iska-tochna-data-za-prisaedinyavane-na-zapadnite-balkani-kam-es-news279113.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tВ навечерието на срещата на върха между ЕС и Западните Балкани в София българският външен министър Екатерина Захариева коментира, че хората в региона ще усетят решенията на форума, но се въздържа от гръмки обещания. \r\n\t \r\n\tТя коментира, че посочената от Европейската комисия 2025 година като срок за присъединяването на към съюза на най-подготвените страни от района е реалистична и София я подкрепя. \r\n\t \r\n\t\"Истината е, че от тази дата като че ли всички са леко недоволни. За част от европейските държави-членки, които са по-скептични към скорошно разширяване на Съюза, това е скорошна дата и считат, че страните просто ще я чакат и като дойде тя, влизането им в ЕС ще стане по някакъв заден път. Но България не смята така – според нас трябва да се постави някаква точна дата, за да бъде мотивираща за държавите, които са кандидати за членове\", каза Захариева. \n\n\r\n\t \r\n\tТя посочи, че на срещата ще бъдат взети решения, които ще се усетят от гражданите на Западните Балкани.\r\n\t \r\n\t\"Декларацията, която е одобрена вече от всичките 28 държави и ще бъде подкрепена от страните от Западни Балкани, освен ясната политическа подкрепа за европейската им перспектива, е придружена и от анекси и допълнения, които са свързани с конкретни резултати за гражданите на тези държави. Защото те искат да разберат какво можем да направим ние, за да могат те да усетят и пипнат подкрепата на Европейския съюз\", посочи българският външен министър.\r\n\t \r\n\tНа срещата на върха на 17 май ще се дискутират перспективите за присъединяване на страните от Западните Балкани към ЕС.  С Черна гора и Сърбия Брюксел вече преговаря, а наскоро ЕК предложи също и на Албания и Македония да започнат официално предприсъединителни преговори. Босна и Херцеговина, както и Косово, са смятани досега само за потенциални кандидати за преговори.\r\n\t \r\n\tКонкретни резултати от срещата на върха ЕС-Западни Балкани не се очакват. Нереалистично е европейските лидери да посочат конкретни дати, на които страните от Западните Балкани да се присъединят към ЕС. Европейската комисия посочи неотдавна като най-скорошна възможна дата 2025 година и беше остро разкритикувана за това от останалите страни от общността. Критиците опонират, че и шестте балкански държави са все още много далеч от покриване на критериите за членство в ЕС, коментира Дойче веле. \r\n\t \r\n\tЗахариева допълни, че европейската перспектива на нашите приятели от Западните Балкани не е само приоритет на Българското председателство, а дългосрочен и външнополитически приоритет на България.\r\n\t \r\n\t\"Бих казала, че през тази година няма как да приключи процесът за тези, които вече са със статут на кандидат-член, или да започне процес за такъв на тези две, които още нямат. Но целта ни е да успеем да направим рутинни инициативите, които сме започнали по време на нашето председателство – срещите между бизнесите, между неправителствените организации, между общините, между министерства, между страни, неформалните съвети, да се организира среща на върха не веднъж на петнадесет години, а да стане един рутинен процес\", каза тя. \r\n\t \r\n\t\"Но на първо място реформите, които трябва да се направят в тези държави, са заради гражданите“, каза още тя и посочи, че институциите на страните от Западните Балкани трябва да разберат, че членството в ЕС е ценност, а не само фондове и пари\", допълни вицепремиерът и външен министър.", "date": "2018.05.15", "title": "България иска точна дата за присъединяване на Западните Балкани към ЕС"}
{"url": "http://www.mediapool.bg/pone-edna-peta-ot-zakonodatelstvoto-tryabva-da-se-promeni-za-da-ima-e-upravlenie-news279116.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПоне една пета от законодателството трябва да бъде променена през следващите години, за да може да работи нормално електронното управление. Това каза Атанас Темелков, председател на Държавната агенция \"Електронно управление\" (ДАЕУ) при откриване на форума IoT Adventure Forum 2018. Дискусията събира в София организации от различни сектори, които подпомагат разработването, внедряването и използването на интернет на нещата (IoT).\r\n\tВсе още голяма част от администрациите изостават в промяната на вътрешната си нормативна уредба по отношение на премахването на хартиените процеси и на изискваните от гражданите удостоверения на хартиен носител, каза Темелков.\r\n\tТой посочи, че близо 60 на сто от националното законодателство съдържа текстове, свързани с електронното управление. Още поне половината от останалите от нормативните актове през следващите години трябва да бъдат изменени за целите на е-управлението, каза Темелков.\r\n\tОперативната съвместимост и промяната на бизнес процесите в администрациите остават основен приоритет в работата на Държавната агенция \"Електронно управление\".\r\n\t\"Не можем да предприемем нито една стъпка в електронното управление без да сме сигурни, че всяка една система и всяко решение ще отговарят на всички изисквания за оперативна съвместимост\", каза Темелков.\r\n\tВ областта на мрежовата и информационната сигурност екипът на ДАЕУ вече изготви проект на Закон за киберсигурност, който ще създаде цялостна национална правна рамка в областта на киберсигурността във всичките й направления.\r\n\t\"След приемането на закона всеки ще знае полето си на отговорност и задачите, които трябва да изпълнява\", коментира Темелков.", "date": "2018.05.15", "title": "Поне една пета от законодателството трябва да се промени за да има е-управление"}
{"url": "http://www.mediapool.bg/bezrabotitsata-u-nas-dostigna-desetgodishno-dano-ot-64-na-sto-news279121.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБезработицата у нас достигна десетгодишно дъно през април от 6.4 на сто, показват данните на Агенцията по заетостта. Това е най-ниското равнище на регистрирана безработица от декември 2008 г. насам.\r\n\tСпрямо месец по-рано безработните намаляват с 0.4 процентни пункта, а на годишна база с 1.2 процентни пункта.\r\n\tРегистрираните безработни в края на април са 210 973, като числеността им се свива с 4.8% спрямо предходния месец и с 15.4% спрямо година по-рано.\r\n\tНоворегистрираните безработни през април са 19 927. От тях 1155 са били неактивни, т.е. не са били нито заети, нито учащи и не са търсили работа. От началото на годината експертите са успели да активират 23 498 безработни да започнат работа.\r\n\tДейността на бюрата по труда е насочена и към заети, учащи и пенсионери, като през април от тях 475 са се регистрирали, че търсят работа.\r\n\tПрез април са били наети 22 049 лица, като над 95% от тях са устроени в реалната икономика. В субсидираната от държавата заетост са включени общо 877 души.\r\n\tНа пазара на труда са заявени 24 619 работни места, като 85.5% от тях са от частния сектор. Работните места, свързани със сезонната заетост през месеца, са 8226, отбелязвайки ръст на месечна и годишна база, съответно с 24.1% и с 16.8%.\r\n\tАнализът по икономически дейности на заявените свободни работни места на първичния пазар показва, че най-голям е делът им в хотелиерството и ресторантьорството (28.2%), преработващата промишленост (19.2%), търговията (13.9%), селското, горското и рибното стопанство (6.8%) и строителството (5.9%).\r\n\tНай-търсени през април са били бармани, сервитьори, готвачи, камериери, продавачи, работници в добивната и преработващата промишленост, работници в селското, горското и рибното стопанство.\r\n\tНедостиг има и на оператори на стационарни машини и съоръжения, шофьори, работници по събиране на отпадъци и чистачи.", "date": "2018.05.15", "title": "Безработицата у нас достигна десетгодишно дъно от 6.4 на сто"}
{"url": "http://www.mediapool.bg/kevr-nyama-greshki-v-smetkite-za-parno-v-sofiya-problemat-e-che-sa-prognozni-news279126.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСметките за парно в София през март, по които има редица постъпили жалби в енергийния регулатор, не са сгрешени от топлофикационното дружество, а проблемът е в методиката за фактуриране на енергията, което става по прогнози, а не по реален отчет. Това е констатирала Комисията за енергийно и водно регулиране (КЕВР), която извърши проверка в общинското дружество за нарушения при изчисляването на мартенските сметки.\r\n\tОт КЕВР съобщиха във вторник, че основната причина за многобройните възражения на клиенти на софийската топлофикация срещу фактурираната им топлинна енергия за март 2018 г. е фактът, че само 6% от битовите клиенти в София са заявили реален месечен отчет и получават фактури за реално потребената от тях топлинна енергия. Останалите 94% клиенти на дружеството получават месечни фактури, базирани на прогнозно потребление за съответния имот, съгласно Методика за дялово разпределение на топлинната енергия, по която комисията няма правомощия да се произнесе, допълниха от регулатора. Т\r\n\tТой уточнява, че след отчитането на реалното потребление на клиентите според данните от индивидуалните им топломери и този в абонатната станция ще стане ясно дали клиентите са платили в повече през отоплителния сезон и трябва да им бъдат възстановени средства, или обратното – имат да доплащат\r\n\tРегулаторът изнесе във вторник данни за внесените и разгледани жалби от клиенти на топлофикациите в страната. Общо 147 са били възраженията през приключилия отоплителен сезон 2017-2018 г. половината от тях са срещу столичното парно. Отделно регулаторът е получил над 700 обаждания от софиянци заради техни проблеми със софийскаат топлофикация.\r\n\tСезонът обаче е бил по-малко проблемен в сравнение с предходния, с изключение на аварията в \"Топлофикация Перник“, причинена от възникнал пожар на площадката на ТЕЦ “Република“, което доведе до сериозно нарушаване на топлоподаването през най-студените дни, посочиха от регулатора.\r\n\tНай-голям е броят на жалбите срещу топлофикационните дружества през февруари и март 2018 г. - съответно 30 и 35. Най-малко жалби са постъпили в началото на отоплителния сезон -  за последното тримесечие на 2017 г. те са общо 48.\r\n\tИзвършеният анализ показва, че относително най-висок е делът на жалбите и сигналите, свързани с дяловото разпределение на топлинната енергия, което е основа за изготвяне на месечните и изравнителни сметки – техният брой е общо 46. За влошено качество на топлоснабдяването са сигнализирали 24 потребители, а 23-ма са поискали информация или становище. За разглеждания период постъпилите жалби срещу действията на фирми, извършващи дялово разпределение на топлинна енергия са 9 и по тях Комисията няма правомощия да се произнася. Съществен спад бележат жалбите, свързани с присъединяване, изкупуване на енергийни обекти, качество на търговските услуги  и несъгласие с нормативната уредба.\r\n\tАнализът на отоплителния сезон показва тенденция към намаляване на жалбите по отношение на всички дружества, с изключение на \"Топлофикация Перник“, която остави гражданите на студено, след като мощностите й спряха работа заради пожар.", "date": "2018.05.15", "title": "КЕВР: Няма грешки в сметките за парно в София, проблемът е, че са прогнозни"}
{"url": "http://www.mediapool.bg/spored-mvf-evropa-ne-izpolzva-dobriya-ikonomicheski-rastezh-za-reformi-news279123.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЕвропейските правителства не използват достатъчно предимствата от силния растеж на европейската икономика, за да намалят дълга си и да въведат реформи, се казва в оповестената във вторник прогноза на Международния валутен фонд (МВФ).\r\n\tСпоред прогнозата на МВФ растежът в напредналите европейски икономики, особено в еврозоната, ще се забави до 2.3% през тази година спрямо 2.4% през 2017 година и след това до 2% през 2019 година.\r\n\tЕвропейската комисия предвижда същото забавяне в растежа.\r\n\t\"Предвид икономическите перспективи, които продължават да се подобряват в краткосрочен план, но не са толкова добри в средносрочен план, политиците трябва да се възползват от момента, за да създадат пространство за икономически маневри и да наблегнат на икономическите реформи, за да се възползват от потенциала на растеж\", се казва в прогнозата на МВФ.\r\n\tВъпреки силния растеж, някои от най-големите икономики в еврозоната като Франция, Италия или Испания се забавиха да намалят бюджетния си дефицит, докато други като Белгия увеличиха дефицита си.\r\n\tМВФ отбелязва също така, че силният икономически растеж предоставя възможност за по-бързо задълбочаване на икономическата интеграция в еврозоната. Това може да стане на първо място чрез завършването на банковия съюз, който вече разполага с един надзорен орган за банките в еврозоната, но все още му липсва съвместна схема за гарантиране на депозитите.\r\n\tС излизането от ЕС през март 2019 година на най-големия финансов център - Великобритания, ЕС трябва да ускори създаването на съюз на капиталовите пазари, за да разшири възможностите за финансов избор на малките и средни компании, да хармонизира законите за несъстоятелност и да защити правата на трансграничните инвеститори, смята МВФ.\r\n\tМеждународният валутен фонд застана зад идеята за създаването на \"паричен пул\" за 19-те страни в еврозоната, който да подпомогне техните икономики срещу кризи. Става дума за \"централен фискален капацитет\", какъвто валутният съюз към момента няма. Според МВФ въпросният фискален капацитет трябва да работи на базата на заеми.\r\n\tСтраните от еврозоната също обсъждат идеята за подобен бюджет, който е базиран на заеми, и може да е част от цялостен дългосрочен бюджет на ЕС, както предложи Европейската комисия по-рано този месец.", "date": "2018.05.15", "title": "Според МВФ Европа не използва добрия икономически растеж за реформи"}
{"url": "http://www.mediapool.bg/napadatelyat-probol-s-nozh-18-godishen-mladezh-e-kriminalno-proyaven-news279095.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tМъжът, който наръга 18-годишен младеж с нож в тролейбус №7 в понеделник вечерта е криминално проявен и регистриран за притежаване на наркотици, съобщи бТВ.\r\n\t\"Шофьорът е реагирал адекватно, като е затворил вратите, за да не избяга нарушителят\", коментира Иво Василев, зам.-директорът на „Столичния електротранспорт”.\r\n\tИнцидентът е възникнал на столичната спирка \"Опълченска\" в посока \"Люлин\". Младежът направил забележка на група непълнолетни, които се хранели и плюели в превозното средство, като го замърсявали с люспи от семки.  \r\n\tПри слизането си от тролея младежът бил прободен с нож от 33-годишния мъж, който \"защитил\" нарушителите, макар да не е бил част от тяхната групичка.\r\n\tШофьорът затворил вратите на тролейбуса и извикал полиция и линейка.\r\n\tРаненото момче е откарано в \"Пирогов\". От лечебното заведение съобщиха, че младежът е опериран и няма пряка опасност за живота му. Младежът остава в болницата.\n\n\r\n\tЗаедно с него е била откарана в „Пирогов“ и приятелката му, която припаднала при вида му.\r\n\tНа мястото са открити няколко шишенца метадон и окървавен нож.", "date": "2018.05.15", "title": "Нападателят, пробол с нож 18-годишен младеж, е криминално проявен"}
{"url": "http://www.mediapool.bg/patuvashta-prikazka-s-retro-tramvaya-v-sofiya-v-chetvartak-news279127.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНа 17 май приказните герои от книжките на Здрава Каменова ще пътешестват с ретро трамвая в София. Инициативата е дело на център \"Алос\" и се финансира от културната програма на Столична община.\r\n\tПрограмата е подходяща за малчугани между 4 и 8 години. Те ще се потопят във вълшебната игра на буквите, за да създадат своя собствена история в едно забавно приключение, казаха от \"Алос\".\r\n\tПредвидени са две обиколки с ретро трамвая, който ще тръгне от   и ще се движи по бул.\"Христо Ботев\" до \"Милениум център\". Едната е в 16 часа, а другата в 17 часа.\r\n\tАктрисите Моника Митева и Юлия Коларова ще четат откъси от книжките на Здрава Каменова. \"Боб. Малката метална кутийка с голяма мечта\" е приказката е за една използвана кутийка, която тръгва на дълъг път към мечтата си и стига до завода за рециклиране. В \"Планетата на дядовците\" се разказва как под едно дърво със зелени листа се случва магичната приказка за това къде отиват дядовците, когато ги заболят краката. В \"Чорапът, който промени света\" със сигурност ще се намери и някой зелен чорап...\r\n\tНа началната спирка на ретро трамвая в градинката на площад \"Възраждане\" от 16 до 18 часа ще се майсторят и оцветяват разделители за книги, за да могат децата винаги да следят любимите си спирки в книжките и да догонват лесно вълшебните истории.\r\n\tВходът в ретро трамвая е на цената на билета за градски транспорт – 1.60 лв.", "date": "2018.05.15", "title": "Пътуваща приказка с ретро трамвая в София в четвъртък"}
{"url": "http://www.mediapool.bg/eto-kak-izglezhda-bulgaria-prez-hh-vek-news279122.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБългарският 9 май започна с тържествено вдигане на европейския флаг пред президентството, с декларации в Народното събрание и с митинг пред Паметника на Съветската армия. И завърши с поредния организиран тормоз за гражданите на София, в какъвто се е превърнало практикуваното тук подобие на футболната игра. На пръв поглед между тези събития няма нищо общо. При по-внимателно вглеждане обаче ще открием в тях отгласи от едно страшно минало и стряскащи знаци за неговото неусетно завръщане.\r\n\t\r\n\tСутринта оратори се редяха на опашка, за да повтарят, че Денят на Европа нямало да е възможен без Деня на победата. Призоваваха \"да оценим достойно и спокойно миналото\", но както стана ясно от думите им, за тях Денят на победата означава единствено ден на победата на съветската армия. Само президентът се сети да спомене във Фейсбук и другите държави, без които тази победа нямаше да е възможна.\r\n\tДа, Денят на Европа и Денят на победата са исторически свързани. Но онези, които представят тази връзка като проста и автоматична причинно-следствена зависимост, умишлено забравят много неща.\r\n\tКогато говорят за 9 май 1945, за \"кафявата чума\" и почитта към милионите нейни жертви, забравят за другата кървава тоталитарна идеология на ХХ век и за нейните милиони жертви. Забравят за пакта Молотов-Рибентроп и тайния му протокол, за подялбата на Полша, войната срещу Финландия, присъединяването на Литва, Латвия и Естония. Забравят за Катинската гора - първото масово убийство от началото на войната. За общите военни паради и дружеските срещи между съветски и германски офицери. Както и за това, че съветският НКВД предава на Гестапо своето ноу-хау за концлагерите и дългогодишния опит от ГУЛАГ.\r\n\tКогато пък говорят за 9 май 1950, за Декларацията на Шуман и \"хуманистичния идеал на Обединена Европа\", забравят, че тогава този идеал е далеч от осъществяването си, защото половината от континента, \"освободена\" от същата тази съветска армия, остава в плен на сталинския терор и последващите му мутации. Когато казват, че \"антифашизмът е вграден в ценностния фундамент\" на обединена Европа, забравят да споменат, че в този фундамент в същата степен е вградено и отрицанието на съветския тоталитаризъм. Защото Европейският съюз е синоним на свободата и антипод на всяка тирания.\n\n\r\n\t\r\n\tКъсата и избирателна памет за историята не е само български патент. Днес навсякъде в Европа може да се види как политическите и идеологическите издънки на двете тирании, странно преплетени една в друга, все по-неприкрито избуяват, набират сила и дори посягат към властта. Пъстър букет от крайнодесни, националисти и популисти проповядват и практикуват омраза, нетърпимост и агресия към различните и инакомислещите. Мини-диктатори, оплетени в мафиотски мрежи, под формата на защита на националните ценности с охота прилагат тоталитарни практики срещу върховенството на закона, демократичните институции, опозицията, свободата на медиите и гражданското общество.\r\n\tЗабележителното е, че всички те черпят пример и вдъхновение от Москва и несменяемия владетел в Кремъл, който си позволи да застраши мира на континента, като прекрои следвоенните граници. Нещо повече: включиха се активно като пионки в неговата голяма хибридна игра - да раздели и разбие Европейския съюз. Затова чувствата са взаимни, затова той им отговаря със симпатии и финансова подкрепа. Така тиранията от миналото все по-осезаемо се завръща, завладява територии и отново посяга на свободата и \"хуманистичния идеал на Обединена Европа\".\r\n\tВсичко това ясно се вижда и на български терен. Леви и десни се надпреварват (а на 9 май стигнаха почти до бой) да доказват кой е по-предан на Русия и кой служи по-вярно на интересите на Кремъл. Опашка от национал-популисти и обикновени шмекери неуморно громят ЕС, натискат се да се запишат при крайнодесните в Европа, а после тичат да се кланят в Крим и на Червения площад. На 9 май дефилираха в София под руски знамена, заедно със сърповете и чуковете, червените петолъчки и портретите на Сталин и Ленин. Повели със себе си и невръстни деца.\r\n\t\r\n\tА вечерта камерите заснеха други две малки деца, пуснати на пистата на Националния стадион голи до кръста, за да се видят изрисуваните им тела. Едното с пречупен кръст на гърдите, другото с вдигната за хитлеристки поздрав ръка. Днес те са невинни жертви, но когато пораснат, могат да се превърнат в лицата на едно грозно и страшно бъдеще.\r\n\tВсъщност, и настоящето вече е достатъчно грозно и страшно. Футболът в България отдавна не е спорт, който носи радост и удоволствие (нивото му е толкова деградирало, че има много малко общо с оригиналната игра, която се играе по света). Нито пък е бизнес, който носи приходи (поне така твърдят собствениците на клубове, които въпреки това, кой знае защо, продължават да влагат пари в него). Футболът е по-скоро развъдник на долни страсти, омраза и насилие. Забавление за шепа хулигани, чиято единствена цел изглежда е да се псуват, замерят и бият помежду си на стадионите и извън тях, да чупят всичко по пътя си, да тероризират всички останали. А в свободното си от футбола време да създават хаос и безредици по поръчка.\r\n\tСега за пореден път властите обещават \"жестоки\" мерки срещу футболното хулиганство, но това едва ли ще помогне. Защото футболът е само един от белезите на същинския проблем. А той е ширещата се деградация - морална, ценностна и интелектуална. За нея усилено \"работят\" хулиганстващи политици и медии. Тя също е в услуга на тиранията, която отново посяга на свободата ни.\r\n\tИ още нещо - за да е по-пълна картината на българския 9 май. В края на въпросния мач ликуващият президент на победилия отбор свали червената си блуза, за да се преоблече за награждаването в бяла фланелка с лика на Путин във военна униформа и с надпис \"Армия России\".\r\n\tНякои ще кажат: голяма работа, какво толкова, миналото е необратимо. Но нека не се заблуждаваме: улеснено от късата и избирателна памет, то има склонност да се връща, ако знаците му не бъдат разпознати и посочени навреме.", "date": "2018.05.15", "title": "Ето как изглежда България през ХХІ век"}
{"url": "http://www.mediapool.bg/putin-podkara-kamaz-za-otkrivaneto-na-krimskiya-most-news279128.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tРуският президент Владимир Путин подкара лично \"Камаз\" за откриването на моста за Крим. Съоръжението над Керченския пролив е единствената сухопътна връзка между Русия и анексирания от нея през 2014 г. Кримски полуостров.\r\n\tДържавният глава седна зад волана на оранжев самосвал \"Камаз\" (най-големият руски камион). До себе си настани генералния директор на строителната компания \"СГМ-Мост\" Александър Островски.\r\n\t\"Камаз\"-ът на Путин водеше колона от 35 машини - самосвали, автокранове, цистерни и друга строителна техника, използвана при строежа на съоръжението. Специално инсталирани видеокамери показваха движението на колоната по 19-километровото трасе на моста.\r\n\tПреди потеглянето на колоната на информационното табло в началото за моста светеше надпис \"Няма изходи\". След това светна зелена светлина и се появи надпис \"На добър час\".\r\n\tПутин запали двигателя и потегли. Телевизията \"Раша тудей\" предаде кадри от кабината на камиона, където руският президент разговаря със спътниците си. Путин взе разстоянието от 19 км за 16 минути вместо планираните 25, което бе отбелязано специално от всички руски телевизии, които предаваха събитието на живо.\r\n\t\r\n\tВ другия край на 19-километровия мост в Крим митинг-концерт очакваше руския държавен глава. Участие в него взеха редица руски звезди, сред които Лариса Долина, Дмитрий Билан, Валерия, Пелагея, Зара, Олег Газманов, Григорий Лапс.\r\n\t, каза Путин пред строителите на съоръжението, цитиран от ТАСС.\n\n\r\n\tПредсрочно откриване на пътната част на моста\r\n\tДвижението за автомобили и обществен транспорт по моста от двете страни ще бъде пуснато на 16 май – сряда. Железопътното трасе обаче няма да бъде пуснато в експлоатация. \r\n\tСтроителството на моста започна през февруари 2016 г. Плановете бяха съоръжението да бъде открито за автомобили през декември 2018 г.\r\n\tНа 1 март тази година обаче Путин обяви, че движението ще бъде отворено \"само след няколко месеца\" и сроковете бяха съкратени.\r\n\tЖелезопътната част на моста трябваше да бъде открита през декември, но сега е отложена за края на 2019 г.\r\n\tСтойността на жп линията е 17 милиарда рубли, а на целия мост - около 228 милиарда рубли, което прави над 3 милиарда евро.\r\n\tВодещата на концерта нарече моста - \"строежът на века\". В изграждането му са участвали над 10 000 души, а в пиковити моменти над 15 000 работници. На практика може да се каже, че на този обект е работила цялата страна, каза Путин.\r\n\t\"Това е забележителен резултат, който прави Крим и славния Севастопол още по-силни, а всички нас по-близки един към друг\", каза руският президент. И обеща още много нови пътища, летища, пристанища и т.н.\r\n\tДългата история на съоръжението\r\n\tПървите планове за строеж на мост през Керченския пролив са на британски инженери още през 70-те години на ХVІІІ век. Към онзи момент идеята остава нереализирана, защото начинанието се оценява твърде скъпо, предаде Би Би Си.\r\n\tВ началото на ХХ век цар Николай II се връща към тази идея, но този път проектът е възпрепятстван заради началото на руско -японската, а след това и на Първата световна война.\r\n\tПо време на Втората световна война лидерът на нацистка Германия Адолф Хитлер разпорежда да се построи мост над Керченския пролив на окупираните територии, за да се помогне за по-бързото прехвърляне на военна техника в Кавказ. Строителството обаче спира след настъплението на Червената армия и връщането на Крим в състава на Съветския съюз.\r\n\tСлед това със задачата се заемат съветски инженери – през 1944 г. те успяват за рекордно кратък срок да построят железопътен мост над Керченския пролив, но през зимата опорите на моста са разрушени от леда.\r\n\tПосле в Съветския съюз решили да се откажат от изграждането на мост и да го заменят с ферибот, който е открит през 1954 г.\r\n\tМеморандум за строителството на моста е подписан едва през 2010 г. от тогавашните президенти на Русия и Украйна Дмитрий Медведев и Виктор Янукович. Към онзи момент цената на съоръжението се оценява на 1 млрд долара.\r\n\tПрез март 2014 г., след като на власт в Украйна идват прозападни политици, Русия анексира Крим. Веднага след това Путин нарежда на транспортния министър да се построи шосеен и жп мост.\r\n\tПредвождайки откриването му на 15 май Путин демонстрира контрола на Русия над анексирания полуостров.\r\n\t19-километровото съоръжение, наричано \"моста на Путин\", е най-дългият в Русия и един от най-дългите в Европа. Фактически той се състои от два паралелни моста – един шосеен, състоящ се от 4 ленти и един железопътен.\r\n\tПреминаващият през моста път започва на Таманския полуостров, преминава през 5-километров язовир и остров Тузла, след това пресича Керченския пролив и излиза на Кримския бряг.", "date": "2018.05.15", "title": "Путин подкара \"Камаз\" за откриването на Кримския мост"}
{"url": "http://www.mediapool.bg/mazh-e-arestuvan-s-1-kg-kokain-v-gotse-delchev-news279098.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЗадържан е мъж с над един килограм кокаин в Гоце Делчев. По случая е образувано досъдебно производство, съобщи \r\n\tВ хода на разследването е било установено, че около 14 часа на 12 май на ул. \"Панаирски ливади\" в Гоце Делчев мъжът с инициали Б.Ч. е държал без разрешително 1095 грама кокаин.\r\n\tОбщата стойност на високорисковото наркотично вещество възлиза на около 49 275 лв.\r\n\tВ понеделник наблюдаващият по делото прокурор е постановил задържане на обвиняемия за срок до 72 часа.\r\n\tПредстои внасяне на искане за вземане на мярката за неотклонение \"задържане под стража\".", "date": "2018.05.15", "title": "Мъж е арестуван с 1 кг кокаин в Гоце Делчев"}
{"url": "http://www.mediapool.bg/credissimo-podari-novi-sportni-ploshtadki-na-zhitelite-na-sofiya-news279092.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tосигури нови спортни площадки в три столични района, като част от кампанията \"Credissimo и шампионите на България - Заедно сме първи!\", свързани с инициативите, определящи София като \"Европейска столица на спорта\" за 2018 г. Жителите на р-н Триадица, р-н Младост и р-н Витоша имат възможността да използват спортните съоръжения, поставени на ключови локации в трите района. Съоръженията са създадени от компанията \"Титан Фитнес\", като включват уреди за разнообразни физически упражнения и натоварване на всички мускулни групи.\r\n\tНа 14 май 2018 г. в присъствието на доц. д-р Тодор Чобанов – заместник-кмет по направление \"Култура, образование, спорт и превенция на зависимости\", Ирена Димитрова – директор дирекция \"Превенция, интеграция, спорт и туризъм\", Велислава Кръстева – народен представител, както и други официални гости, в Южен парк беше официално открита третата спортна площадка.\r\n\t\"Изказвам огромна благодарност към Credissimo и към всички вас, които направихте това събитие възможно, с цел да осигурим на жителите на София възможност да практикуват любимите им спортове. Надявам се, че с примера на Credissimo, ще вдъхновим и други компании, които по същия начин да изграждат нови спортни съоръжения и да обръщат все повече внимание на стимулирането на активния начин на живот и развитието на младите таланти.\", коментира доц. д-р Тодор Чобанов – заместник-кмет по направление \"Култура, образование, спорт и превенция на зависимости\".\r\n\tВ предстоящите месеци, проектът ще продължи с изграждането на още спортни съоръжения в столицата, както и площадки специално предназначени за деца в Борисова градина.\r\n\t\"За целия ни екип е изключителна чест да имаме възможност да спомагаме за развитието на младите български таланти, както и да стимулираме интереса към спорта чрез кампанията ни. Вярваме, че благодарение на нашата подкрепа и общите усилия, които всички полагаме ще дадем все повече възможности за младите хора да откриват и развиват своите таланти.\", сподели Ивелин Камбуров, финансов директор на компанията.\r\n\tВ световен мащаб през последните години потребителите все повече се доверяват и предпочитат удобството и сигурността на интернет услугите в своето ежедневие. Тази тенденция се отразява и върху потреблението на финансови услуги и продукти, като все по-голяма част от тях се дигитализират с цел улеснение на клиента, в съчетание с пълна проследимост и сигурност при преноса на данни. Тази тенденция се потвърждава и от доклада на Европейската централна банка, според който вече над 60% от кредитите до 2 000 евро се отпускат изцяло онлайн.\r\n\tCredissimo е лидер в налагането на новаторски онлайн решения и модели във ФинТех сектора в България като постоянно се стреми да надскача очакванията на своите клиенти, предлагайки им изцяло онлайн продукти и услуги на световно ниво с персонално отношение към всеки клиент.\r\n\tС разширяването на дейността си, дружеството затвърждава водещата си позиция в онлайн кредитирането на българския пазар и е една от най-бързо развиващите се технологични компании в региона. ФинТек групата вече е пазарен лидер и в Македония, като изключително успешно се развива и на полския пазар, където оперира вече повече от половин година. През следващите месеци предстои да наложи и внедри своя бизнес модел и технологии в Испания и Румъния. Credissimo ще е и първата европейска ФинТек компания, която ще навлезе и предложи  в Колумбия.", "date": "2018.05.15", "title": "Credissimo подари нови спортни площадки на жителите на София"}
{"url": "http://www.mediapool.bg/v-nadprevarata-za-bezzhichen-internet-uchastvat-222-balgarski-obshtini-news279093.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tВ 14 часа на 15 май започва онлайн кандидатстването за финансиране на проекти по инициативата на Европейската комисия за безплатен безжичен интернет на обществени места WiFi4EU.\r\n\tОчаква се 222 български общини, което е 84% от общия брой, да участват в първия конкурс по инициативата.\r\n\tМинистерството на транспорта, информационните технологии и съобщенията (МТИТС) е във всекидневна връзка с представителите на местните власти за уточняване на процедурите по кандидатстване.\r\n\tВ резултат, документите на много общини вече са качени в онлайн платформата и на 15 май само ще трябва само да бъде натиснат съответния бутон за кандидатстване. Това е от много голямо значение, защото принципът, на който ще се отпуска финансиране е \"първи дошъл, първи обслужен\".\r\n\tИнициативата на Еврокомисията беше официално представена през март от еврокомисаря по цифровата икономика Мария Габриел и от министъра на транспорта, информационните технологии и съобщенията Ивайло Московски.\n\n\r\n\tДо този момент над 17 270 общини от цяла Европа са се регистрирали в онлайн платформата.\r\n\tВ рамките на първия конкурс ще бъдат финансирани около 1000 общини.", "date": "2018.05.15", "title": "В надпреварата за безжичен интернет участват 222 български общини"}
{"url": "http://www.mediapool.bg/spetssadat-otstrani-ot-dlazhnost-devet-avtoinspektori-zadarzhani-za-koruptsiya-news279099.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСпециализираният наказателен съд отстрани от длъжност девет служители на областния отдел \"Автомобилна администрация\" в Благоевград, обвинени за участие в организирана престъпна група за подкупи. Това съобщи , по чието искане съдът се е произнесъл в понеделник вечерта.\r\n\tДесетият обвинен като участник в групата, не се явил в съдебната зала по здравословни причини. За него Специализираната прокуратура ще изготви отделно искане за отстраняването му от длъжност.\r\n\tСъдът уважи искането на прокуратурата срещу деветимата да бъдат отстранени, заради наличието на обосновано предположение, че са извършили умишленото престъпление във връзка с работата им, за което са обвинени.\r\n\tОсвен това, има и достатъчно основание да се счита, че служебното положение на обвиняемите ще създаде пречки за обективното, всестранно и пълно изясняване на обстоятелствата по делото, се казва в съобщението на прокуратурата.\r\n\tПри акция на прокуратурата на  десет служители от областния отдел на Изпълнителна агенция \"Автомобилна администрация\" в Благоевград. Според обвинението те са получавали подкупи от 300 до 600 евро от транспортни фирми, за да не им съставят наказателни постановления за извършени нарушения.\n\n\r\n\tПрокуратурата писка отстраняване от длъжност на Ангел Янчев, Бойко Ханджийски, Георги Глинджурски, Димитър Занков, Димитър Туджаров, Евтим Гоцев, Красимир Иванов, Никола Панов и Росен Марков, съобщи регионалното издание \"Струма\". На шестима от тях  постанови постоянни мерки задържане под стража на 8 май.", "date": "2018.05.15", "title": "Спецсъдът отстрани от длъжност девет автоинспектори, задържани за корупция"}
{"url": "http://www.mediapool.bg/sadat-v-kyustendil-pusna-ediniya-ot-ograbilite-bankomat-v-sapareva-banya-news279100.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tОкръжният съд в Кюстендил е изменил мярката за неотклонение на К.М. - участник в обира на банкомат в Сапарева баня от \"задържане под стража\" в \"домашен арест\", съобщиха от .\r\n\tТой е един от участниците в обира на банкомат станал около 3:20 часа на 9 ноември 2017. Тогава К.М., заедно с Кр.Й., Т. Б. и Г. Д. взирвиха устройството на банка ДСК на ул. \"Княз Борис I\" в Сапарева баня и задигнаха касета с 9000 лева.\r\n\tКрадците успяха да избягат, но по-късно бяха задържани. К.М. е бил арестуван заедно с Кр. Й. на 22 януари 2018 г. в Перник. Те са били обвинени за обира и им е била наложена мярка за неотклонение \"задържане под стража\".\r\n\tНа 27 април Районният съд в Дупница е отхвърлил молбата на К.М. за изменение на мярката за неотклонение \"задържане под стража\". Той е обжалвал определението на съда пред Окръжния съд в Кюстендил, който я е изменил в \"домашен арест\". Определението на съда не подлежи на обжалване и протест, посочват от прокуратурата.", "date": "2018.05.15", "title": "Съдът в Кюстендил пусна единия от ограбилите банкомат в Сапарева баня"}
{"url": "http://www.mediapool.bg/tramp-se-zakani-na-predatelite-v-ekipa-si-koito-davat-informatsiya-na-mediite-news279105.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПрезидентът на САЩ Доналд Тръмп отправи ожесточено предупреждение към хората от екипа си, които организират изтичане на информация към медиите, съобщи Франс прес.\r\n\t \r\n\t\"Така наречените \"изтичания\" на информация от Белия дом са огромно преувеличение от страна на медиитe, които пускат фалшиви новини, за да ни представят по възможно най-негативен начин\", написа Тръмп в Туитър.\r\n\t\"Авторите на тези изтичания са предатели и страхливци и ние ще ги открием\", добави Тръмп заплашително.\r\n\t \n\n\r\n\tПрезидентският гняв явно е предизвикан от полемиката около забележките, направени от Кели Садлър - член на екипа по комуникации на Белия дом, за сенатор Джон Маккейн, който страда от рак на мозъка.\r\n\t \r\n\tНа вътрешно съвещание Садлър заявила по повод противопоставянето на Маккейн на кандидатурата за ръководител на ЦРУ, че това няма особено значение, защото Маккейн \"така или иначе умира\".\r\n\t \r\n\tНяколко месеца след встъпването си в длъжност Тръмп обеща \"да хване\" тези, които изнасят информация, и ги нарече \"бандити\".", "date": "2018.05.15", "title": "Тръмп се закани на \"предателите\" в екипа си, които  дават информация на медиите"}
{"url": "http://www.mediapool.bg/feisbuk-sprya-200-prilozheniya-zaradi-zloupotrebi-s-lichni-danni-news279101.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tТехнологичният гигант \"Фейсбук\" спря временно около 200 приложения след обвиненията за злоупотреби с лична информация от консултантската компания \"Кеймбридж Аналитика\", съобщи ДПА.\r\n\tДо 2.7 млн. европейци вероятно са засегнати от злоупотребата с лични данни.\r\n\tСлед като източник от \"Кеймбридж Аналитика\" заяви, че компанията неправомерно е използвала данните на милиони потребители на социалната мрежа за кампанията за \"Брекзит\" и предизборната кампания на президента на САЩ Доналд Тръмп, през март директорът на \"Фейсбук\" Марк Зукърбърг обяви, че ще има разследване, както и проверка на външните приложения.\r\n\tВ обхвата на разследването са попаднали хиляди приложения, като около 200 са временно спрени в очакване на по-задълбочено разследване дали чрез тях не е злоупотребявано с данни, обявиха от \"Фейсбук\".\r\n\t\"Където открием доказателства, че едни или други приложения наистина са злоупотребявали с лична информация, ще ги забраним и ще уведомяваме хората. На хората ще бъде показвано дали те или техни приятели са инсталирали приложение, чрез което се е злоупотребявало с информация преди 2015 г. - точно както направихме в случая с \"Кеймбридж Аналитика\", уточниха от компанията.", "date": "2018.05.15", "title": "\"Фейсбук\" спря 200 приложения заради злоупотреби с лични данни"}
{"url": "http://www.mediapool.bg/blizo-dve-treti-ot-balgarite-podkrepyat-vlizaneto-na-stranite-ot-zapadnite-balkani-v-es-news279102.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБлизо две трети от българите подкрепят интеграцията на страните от Западните Балкани в Европейския съюз и смятат, че страната ни има интерес те да станат част от европейското семейство. Само 16% са тези, които са на обратното мнение. Близо една четвърт остават тези, които не знаят или не могат да преценят. Това показва проучване на изследователскияцентър \"Тренд\" проведено между 2 и 10 май сред 1009 пълнолетни българи по метода \"лице в лице\".\r\n\tПо всичко личи, че българите осмислят като национален интерес европейската интеграция на Западните Балкани, смятат от \"Тренд\". Половината от интервюираните са на мнение, че България има интерес от приемането на Западните Балкани в Европейския съюз, а само 18% са на обратното мнение. Сходни са и дяловете (52%) на тези, които смятат, че приемането на страните от региона ще се отрази положително на България.\r\n\tЕвропейската перспектива на Западните Балкани за следващото десетилетие изглежда оптимистична през погледа на българите. 43% са на мнение, че страните от региона ще бъдат приети в ЕС в следващите десет години, а 18% са на обратното мнение. Делът на тези, които не знаят или не могат да преценят се повишава до 39%.\r\n\tПовече от половината българи (58%) са на мнение, че трябва да помагаме на страните от Западните Балкани за приемането им в Европейския съюз. От интервюираните 45% са смятат, че страната ни е способна да го прави.\r\n\tБългарите изразяват най-силна подкрепа за приемането на Македония (70%) и Сърбия (67%) в ЕС. Обяснението се корени най-вече в културната ни и религиозна близост с тези държави, посочват от \"Тренд\".\r\n\tНай-слаба подкрепа се заявява за Албания (45%) и Косово (42%), но въпреки това и при тях подкрепата за приемането им в ЕС стои на по-високи нива от мнението да не се приемат.\n\n\r\n\t\r\n\tПри оценките за работата на основните институции в България не се отчитат съществени промени. Продължава умереният ръст в подкрепата за омбудсмана, като положителната оценка за работата й достига през месец май до 66%.\r\n\tПрезидентът се нарежда веднага след това с 63% положителна оценка за работата си.\r\n\tБлизо една трета от българите (32%) имат доверие в правителството.\r\n\tЛек ръст спрямо последното проучване за оценката на работата на институции бележат силовите структури – полицията и прокуратурата, които отбелязват покачване с 5%. Положителните оценки за работата на полицията са 44%, докато за прокуратурата е 24 на сто. Обяснението за подобна динамика най-вероятно се дължи на ареста на кмета на столичния район \"Младост\", смятат от \"Тренд\", което е доста спорно.\r\n\tЗа пореден месец не се отбелязва динамика в електоралните нагласи на българите.\r\n\tГЕРБ продължава да държи дистанция от близо 4% пред основния си опонент БСП.\r\n\tТрета политическа сила остава ДПС (6.4%) с минимална преднина пред \"Обединени патриоти\" (5.3%).\r\n\tПета политическа сила е наскоро формираната коалиция \"Демократична България\", в която влизат партиите \"Да, България\", ДСБ и \"Зелените\".\r\n\tСлед тях се нарежда парламентарно представената \"Воля\" на Веселин Марешки, следвана от Реформаторския блок, който се разпадна, показва проучването на \"Тренд\".", "date": "2018.05.15", "title": "Близо две трети от българите подкрепят влизането на страните от Западните Балкани в ЕС"}
{"url": "http://www.mediapool.bg/daden-e-hod-na-deloto-sreshtu-reshenieto-za-novi-ski-stroezhi-v-bansko-news279104.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tВърховният административен съд е дал ход на делото, заведено от екоактивисти срещу взетото в края на декември 2017 г. правителствено решение за промяна плана за управление на парк \"Пирин\", което отваря вратата за нови ски строежи. Според природозащитниците това решение е трябвало да бъде предшестван от извършването на екооценка за влиянието на промените върху защитената територия. Такава не беше извършена, като аргументът на Министерския съвет е, че на такава ще подлежат конкретните инвестиционни намерения за изграждането на втори кабинков лифт от концесионера на ски съоръженията в Банско – \"Юлен\" АД.\r\n\tСъдът е приел част от доказателствените искания на екокоалицията \"за да остане природа в България\", сред които именно решения на Комитета за световно наследство на ЮНЕСКО, които посочват много ясно, че всяко развитие в буферните зони на обекта на световното наследство (а това са ски зоните Банско и Добринище, които са част от Национален парк Пирин) трябва да се подложи на екологична оценка.\r\n\tСъдът е дал 10-дневен срок за писмени бележки, след което следва едномесечният законов срок за взимане на решение, съобщават от екокоалицията.", "date": "2018.05.15", "title": "Даден е ход на делото срещу решението за нови ски строежи в Банско"}
{"url": "http://www.mediapool.bg/do-yuli-shte-sa-yasni-merkite-za-udalzhavane-zhivota-i-na-v-blok-news279106.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tДо края на юли АЕЦ \"Козлодуй“ ще получи обосновката за удължаване на живота на VІ блок, каза пред български журналисти в рамките на ядрен форум, провеждащ се в руския град Сочи, Евгений Салков, изпълнителен директор на руската компания \"Русатом\". Тя е част от консорциума \"Росенергоатом\", който трябва да даде план за модернизацията на 1000-мегаватовия реактор, за да може да получи нов лиценз за работа.\r\n\t\"Планираме през юни или юли да проведем координационен комитет, на който работните групи и от руска, и българска страна ще отчетат резултатите. Мисля, че през юли ще проведем заключителното заседание, на което ще направим заключенията и ще признаем, че работата е изпълнена“, каза Салков, цитиран от Publics.bg във вторник.\r\n\tТой коментира, че работата по оценката на техническото състояние и обосновка на остатъчния ресурс на VІ блок е по-лесна, заради натрупания опит с анализите на V блок, който миналата есен получи нов десетгодишен лиценз на работа след като бяха извършени дейности по модернизацията му .\r\n\t \r\n\t\"С удоволствие мога да отбележа, че работата ни вървеше по план, без никакви извънредни ситуации. Това, което е важно за България е, че тя съвмести работата по модернизация с повишаването на мощността. Най-важното е, че тези два блока ще могат да се експлоатират още 30 години. И ако сравним каквато и да е сума, похарчена за модернизацията и срока на удължаване на живота, излиза много ефективно, в сравнение с това да строим нова мощност“, каза Салков.\r\n\tРаботата по удължаването на живота и на втория реактор на АЕЦ \"Козлодуй\", чийто лиценз изтича през есента на 2019 г., бе обсъдена и предишния ден по време на среща на енергийния министър Теменужка Петкова със Салков.\r\n\t\"След като миналата година успешно приключихме изпълнението на мерките за удължаване срока на експлоатация на V блок на АЕЦ \"Козлодуй“, сега в указания времеви график се работи за удължаване живота на VІ блок. Това е един от основните приоритети в сферата на енергетиката, залегнал в програмата на настоящето правителство. Бъдещата работа на АЕЦ \"Козлодуй“ е от стратегическо значение за гарантиране на енергийната сигурност“, каза министър Петкова.", "date": "2018.05.15", "title": "До юли ще са ясни мерките за удължаване живота и на VІ блок"}
{"url": "http://www.mediapool.bg/otvoreno-obshtestvo-zakriva-ofisa-si-v-budapeshta-i-se-mesti-v-berlin-news279107.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tФондация \"Отворено общество\" на Джордж Сорос съобщи, че ще закрие офиса си в Будапеща и ще се премести в германската столица Берлин. Фондацията заяви, че напуска заради все по-репресивната политическа и юридическа среда в Унгария, предаде Ройтерс.\r\n\t \r\n\t\"Решението за преместване на дейностите извън Будапеща идва в момент, в който унгарското правителство се подготвя да наложи нови ограничения на неправителствените организации чрез пакета от законодателни мерки, наречен от него \"Спрете Сорос\", се казва в изявление на фондацията.\r\n\t \r\n\tВиктор Орбан, чиято партия спечели парламентарните избори през април, няколко пъти обвини Сорос и неговата организация в насърчаване на миграцията и подкопаване на националната култура.\r\n\t \r\n\tФондация \"Отворено общество\" каза, че ще продължи да подкрепя дейността за защита на човешките права в Унгария, както и проекти, свързани с изкуствата, свободата на медиите, прозрачността, образованието и здравеопазването. Фондацията обаче ще премести в Германия международните си дейности и персонала, базирани досега в Будапеща.\r\n\t \r\n\tРешението за изтегляне на фондацията от Будапеща става ден след като дясното правителство на Орбан обяви, че ще затегне ограниченията върху неправителствените организации, предвидени в законопроекта, който правителството нарече \"Спри Сорос\".\r\n\t \n\n\r\n\t\"Правителството на Унгария очерни и представи погрешно нашата работа и потиска гражданското общество с цел политически печалби, използвайки тактика, която е безпрецедентна в историята на ЕС\", се казва в изявление на президента на Фондация \"Отворено общество\" Патрик Гаспар.\r\n\t \r\n\tЗасега говорителят на унгарското правителство Золтан Ковач не е коментирал новината за изтеглянето на фондацията.\r\n\t \r\n\tЦентралноевропейският университет (ЦЕУ), създаден от Сорос, обяви днес, че ще остане в унгарската столица въпреки решението на фондацията на Сорос да се премести, предаде Ройтерс.\r\n\t \r\n\tРекторът на ЦЕУ Майкъл Игнатиев призова правителството на премиера Виктор Орбан официално да признае, че институцията отговаря на новите правила и трябва да й бъде позволено да извършва дейност в Унгария.", "date": "2018.05.15", "title": "\"Отворено общество\" закрива офиса си в Будапеща и се мести в Берлин"}
{"url": "http://www.mediapool.bg/vss-obeshta-da-reagira-na-vsyako-obrugavane-na-sadii-news279103.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСъдийската колегия на Висшият съдебен съвет прие във вторник принципна позиция, с която се зарече да реагира на всяка безпринципна медийна атака, която цели обругаването на съдии. Позицията бе приета с 10 гласа \"за\" и 2 \"против\".\r\n\tВ нея се казва, че Съдийската колегия ще подкрепя магистратите всеки път, когато се накърнява независимостта на съдебната власт и на отделните съдии. Институцията призовава и останалите власти в държавата да подкрепят ВСС в борбата срещу \"обругаването на съда\".\r\n\tПозицията на ВСС е по повод атаките срещу съдии в сайтовете ΠИK и \"Πpaвeн cвят\". \"Πpoтив\" глacyвaxa Бoян Hoвaнcĸи и Cтeфaн Гpoздeв. Първият обясни, че в интернет е пълно с \"пyблиĸaции cpeщy cъдии, oт ĸoитo щe ви нacтpъxнaт ĸocитe\", а ВСС не е реагирал досега. Поради това Новански е \"против\" тази реакция. Стефан Гроздев не мотивира вота си.\r\n\t\"Системните негативни коментари от политици, медии и публични личности, както и неглижирането на проблема, постепенно формираха в обществото неадекватна представа за зависима, корумпирана, некомпетентна и неработеща съдебна система. Трудът на българските съдии, прокурори и следователи, техният професионализъм, морал и отговорност системно са обезличавани с неверни и манипулативни информации, които доведоха до срив на общественото доверие в съдебната власт\", заявява Съдийската колегия на ВСС.\r\n\tВ позицията се допълва, че са недопустими публични коментари по съдебни актове, в които не се съдържа обоснована критика с конкретни факти, а единствено \"употреба на епитети, квалификации и внушения, които накърняват, както независимостта на конкретния съдия, така и неговото лично достойнство, професионална репутация и доброто му име\".\n\n\r\n\t\"Налагащата се практика да се коментират и интерпретират съдебните актове през призмата на личността на съдията чрез груба, арогантна и обидна лексика са не само посегателство върху личността му, но и посегателство върху българската държавност, чийто представител е съда. Всяко подобно действие може да се квалифицира единствено като опит за вмешателство и натиск, с цел компрометиране на съдебния процес\", казва ВСС.\r\n\tНакрая позицията завършва с извода, че свободата на словото е преди всичко дълг и призвание \"на информирани и компетентни професионалисти от обективни и независими медии\".\r\n\tСъдийската колегия oтxвъpли мoлбaтa нa издaтeлитe нa ΠИK дa пpиcъcтвaт нa зaceдaниeтo с аргумента, че те нямат място там. Представляващият член на BCC Боян Магдалинчев каза, че ВСС нe e cъд, a aдминиcтpaтивeн opгaн, чиито зaceдaния ce излъчвaт пyбличнo.\r\n\tМеждувременно собственикът на сайта Недялко Недялков организира скромен протест от десетина души пред сградата на съвета. Основният лайтмотив на сподвижниците му беше да се обявят срещу \"соросоидите\" в съдебната власт, призовавайки \"Да извадим Сорос от Темида\". Впечатление направи, че сред тях бе и бившият шеф на фенклуба на ЦСКА Димитър Ангелов-Дучето, както и депутатът от \"Обединени патриоти\" Борис Ячев.\r\n\tПод претекста, че защитавали българщината от безродници и \"платени\" съдии, служителите на ПИК всъщност наблегнаха основно на посланието, че нямало никакъв проблем с дейността на прокуратурата в България, а с само с работата на съдиите. Теза, традиционно застъпвана от изданията на депутата от ДПС Делян Пеевски.\r\n\tПреди седмица Съдийската колегия на ВСС проведе дълъг дебат по темата и не успя да стигне до позиция. Сега декларацията бе приета почти без дебати. Една от причините е острата масова реакция на редовите съдии. В Съдийската колегия постъпиха позиции на съдии от Върховния касационен съд, Софийския апелативен съд, Софийския градски съд, Софийския районен съд, съдии от Върховния административен съд, като и от aдминиcтpaтивнитe cъдилищa в Coфия и в Бypгac.\r\n\tПовод за острите реакция даде най-вече кампанията на сайта ПИК срещу съдия Силвия Хазърбасанова от Софийския районен съд. Агресивните публикации на ПИК, граничещи с клеветническа атака, бяха предизвикани от решението на съдията, с коeто тя осъди сайта по дело, заведено от историка Емил Джасим за уронване на доброто му име. Сайтът обаче не спря дотук и репортери на медията започнаха да преследват съдията на работното ѝ място и около дома ѝ.\r\n\t\"Правен свят\" на свой ред атакува трима съдии от Специализирания апелативен наказателен съд заради промяна на мярка за неотклонение на чуждестранен гражданин. Съдиите Петя Колева, Димчо Георгиев и Даниела Врачева получиха от сайта етиката - \"Първи оправдателен състав\" на спецапелтивния съд.", "date": "2018.05.15", "title": "ВСС обеща да реагира на всяко обругаване на съдии"}
{"url": "http://www.mediapool.bg/melaniya-tramp-e-bila-operirana-uspeshno-ot-dobrokachestveno-obrazuvanie-v-babretsite-news279109.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПървата дама на САЩ Мелания Тръмп е била оперирана успешно от доброкачествено образувание в бъбреците, предадоха световните агенции, като се позоваха на Белия дом.\r\n\t \r\n\t\"Тази сутрин (местно време в понеделник) първата дама Мелания Тръмп бе подложена на процедура по емболизация за лекуване на доброкачествен проблем в бъбреците. Процедурата се увенча с успех и нямаше усложнения\", каза в комюнике говорителката на съпругата на президента на САЩ Доналд Тръмп.\r\n\t \r\n\t48-годишната Мелания, бивша словенска манекенка, е настанена във военната болница \"Уолтър Рийд\", в щата Мериленд, предградие на столицата Вашингтон. Повече подробности за състоянието й не бяха дадени.\r\n\t \r\n\tСпоред двама уролози, които не са запознати лично със случая, най-вероятно става въпрос за вид неканцерогенен (доброкачествен) бъбречен тумор, наречен ангиомиолипом, посочва Асошиейтед прес.\r\n\t \r\n\tМелания Тръмп по всяка вероятност ще остане в болница до края на седмицата. Тя бе видяна за последно на обществено място в сряда - на събитие в Белия дом в чест на майки и съпруги на военни, отбелязва АП.\r\n\t \n\n\r\n\tПрезидентът на САЩ посети своята съпруга. Преди свиждането Тръмп определи процедурата като успешна и каза, че Мелания е в добро разположение на духа.\r\n\t \r\n\tПрезидентът на САЩ остана повече от един час при съпругата си и на излизане не направи изявление за медиите.\r\n\t \r\n\tВицепрезидентът Майк Пенс разкри, че операцията е била планирана отдавна. \"Мелания вече се възстановява\", отбеляза той.", "date": "2018.05.15", "title": "Мелания Тръмп е била оперирана успешно от доброкачествено образувание в бъбреците"}
{"url": "http://www.mediapool.bg/elektrifitsirani-patishta-mozhe-da-poevtinyat-elektromobilite-news279110.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЕлектрифицирано шосе в Швеция, по което електрически камион, превозвайки товари от стокхолмското летище \"Арланда\", зарежда батериите си, може да доведе не само до намаляване на въглеродните емисии в района, но и да намали значително цената на електромобилите.\r\n\tТова е първото подобно шосе в света, реализирано по проекта , финансиран от шведската държава с близо 50 млн. шведски крони (5.82 млн. долара) и изпълняван от компаниите \"Ватенфал\" (Vattenfall) и \"Елуейз\" (Elways).\r\n\tМиналата есен те са монтирали електрифицирана релса в асфалта на 2-километров участък от стокхолмското летище \"Арланда\" до логистичния хъб на фирмата \"ПостНорд\" (PostNord) в Розенберг. По този път сега се движи модифициран електрически камион за превоз на пощенски пратки, който има подвижна част, разпознаваща електрифицираната мрежа и свързваща се с нея автоматично, при което започва зареждането на батерията на автомобила.\r\n\t \r\n\tСистемата изчислява и потреблението на енергия от превозното средство, което позволява разходите за електричество да се калкулират за превозно средство или потребител, отбелязва в своя статия Ройтерс.\r\n\t \r\n\tЗареждането при шофиране означава, че електромобилите няма да се нуждаят повече от големи батерии (представляващи половината от цената им), за да могат да изминат достатъчно разстояние, коментира пред агенцията изпълнителният директор на \"Елуейз\" Гунар Асплунд\r\n\t \r\n\t\"Технологията предлага неограничен обхват. Безпокойството за обхвата отпада“, каза той. \"Електрифицираните шосета ще позволят по-малки батерии, което може да направи електромобилите по-евтини от тези, които се зареждат с изкопаеми горива“, каза той. Асплунд посочи още, че шведската държава, която финансира проекта, е доволна от резултатите до момента.\r\n\t \r\n\t\"Такива пътища ще позволят на електромобилите да се движат на далечни разстояния без големи, скъпи и тежки батерии“, каза Маркус Фишер, говорител на \"Ватенфал\", която захранва с ток релсата. Той обясни още, че инсталирането на подвижната част в нови автомобили ще е по-евтино от монтирането й в сега съществуващите модели.\r\n\t \r\n\tОт \"Ватенфал\" изчисляват, че електрифицираните шосета може да намалят въглеродните емисии от камионите, които представляват около 25% от общите емисии от пътния трафик.\r\n\t \r\n\t\"Инвестиционните разходи за километър се оценяват на по-малки от тези при използването на електрически далекопроводи”, посочва още енергийната компания.\r\n\tТестването на eRoadArlanda започна през април и ще продължи поне 12 месеца, за да бъде използван електрическият камион при различни климатични условия, допълва Ройтерс.", "date": "2018.05.15", "title": "Електрифицирани пътища може да поевтинят електромобилите"}
{"url": "http://www.mediapool.bg/v-sryada-predstoi-nova-sreshta-mezhdu-dvete-korei-na-visoko-ravnishte-news279111.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tДвете Кореи се договориха да проведат среща на високо равнище утре. На нея ще бъде бъдат обсъдени необходими стъпки за изпълняване на обещанието за превръщане на Корейския полуостров в зона, свободна от ядрени оръжия, предадоха световните агенции във вторник, като се позоваха на комюнике на южнокорейското министерство на националното обединение.\r\n\t\r\n\tПо-рано представител на ведомството съобщи, че Северът е предложил на Юга преговори на високо равнище утре.\r\n\t \r\n\tВ комюникето се уточнява, че срещата ще се състои в граничното село Панминчжон. Северна Корея ще изпрати 29 официални лица от различни сфери начело с председателя на Комитета за мирно обединение на страната И Сон-гуон. Петчленната южнокорейска делегация ще бъде оглавена от министъра на националното обединение Чо Мьон-кьон.\r\n\t \r\n\tСеверна Корея е насрочила за 23-25 май закриването на своя ядрен полигон, за да изпълни обещанието си да спре с ядрените опити. Това ще стане след корейската среща на върха в Панминчжон на 27 април и преди предвидената на 12 юни в Сингапур историческа среща между севернокорейския лидер Ким Чен-ун и американския президент Доналд Тръмп.\r\n\t \r\n\tСеверна Корея вече е започнала подготвителни дейности по закриването на полигона Пунгери, съобщи специализирана изследователска група към американския университет \"Джон Хопкинс\".", "date": "2018.05.15", "title": "В сряда предстои нова среща между двете Кореи на високо равнище"}
{"url": "http://www.mediapool.bg/ikonomicheskiyat-rastezh-u-nas-e-35-news279129.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБрутният вътрешен продукт (БВП) на България се е повишил с 3.5% на годишна база през първото тримесечие на 2018 г., обяви Националният статистически институт (НСИ). Това беше и ръстът през предходното тримесечие, докато през третото тримесечие на 2017 г. бяха регистрирани 3.9%.\r\n\tНа тримесечна основа в България растежът се е ускорил до 0.8 процента спрямо 0.7 на сто през четвъртото тримесечие на 2017 година, но се е забавил спрямо отчетените 0.9 на сто през третото тримесечие и 1 на сто през второто.\r\n\tВ Румъния на тримесечна основа растежът е останал нулев спрямо 0.3 на сто през последните три месеца на миналата година, а на годишна основа се е забавил до 4.2 на сто спрямо 6.6 процента през четвъртото тримесечие и спрямо 8.4 на сто през третото.\r\n\tВ същото време икономическият растеж в ЕС и еврозоната силно се е забавил през първото тримесечие до 0.4 на сто със сезонните корекции спрямо съответно 0.6 и 0.7 на сто през предходните три месеца, сочат предварителните данни на Евростат.\r\n\tНа годишна база БВП е нараснал с 2.4 на сто в ЕС и с 2.5 на сто в еврозоната спрямо съответно 2.7 и 2.8 на сто на годишна основа през четвъртото тримесечие на 2017 година.\r\n\tПрез първите три месеца на 2018 г. растежът на САЩ е забавил темп до 0.6 на сто (спрямо 0.7 на сто през четвъртото тримесечие). На годишна основа БВП на САЩ се е увеличил с 2.9 процента спрямо 2.6 на сто през същото тримесечие на 2017 г.", "date": "2018.05.15", "title": "Икономическият растеж у нас е 3.5%"}
{"url": "http://www.mediapool.bg/protestite-v-gaza-prodalzhavat-vazmozhna-e-nova-voina-news279096.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПротестите на палестинците в ивицата Газа продължиха и във вторник ден, след като израелските сили убиха 58 души в кравопролитните сблъсъци там. И днес хиляди палестинци се събраха по границата с Израел, за да отбележат годишнината от Накба - \"катастрофата\", когато хиляди палестинци бягат или са прокудени от войната през 1948 г. \r\n\t \r\n\t\r\n\t\tПалестинците отново палят гуми и замерят израелски войници с камъни, а те отвръщат със сълзотворен газ. Засега няма данни за загинали и ранени. \r\n\r\n\t \n\n\r\n\tПалестинците обвиниха Израел, че провеждат \"системно клане\", докато израелският премиер Бенямин Нетаняху коментира, че \"всяка държава е длъжна да защитава границите си\" и обвини за жертвите палестинското движение Хамас. \r\n\t \r\n\tМюсюлманските страни осъдиха политиката на евреите, като в Истанбул се проведоха многохилядни протести. Ден след като САЩ преместиха посолството от Тел Авив в Ерусалим, те продължиха подкрепата си за Израел като блокираха в Съвета за сигурност на ООН комюнике, призоваващо за независимо разследване на смъртоносните сблъсъци.\r\n\t \r\n\tРазделение има и в ЕС. Три държави от Европейския съюз - Чехия, Унгария и Румъния не осъждат преместването на посолството и блокираха единна европейска позиция по въпроса.\r\n\t \r\n\tПонеделник беше най-кръвопролитния ден от конфликта в ивицата Газа от 2014 г. досега. Според  министерството на здравеопазването на ивицата Газа загиналите са 58, от които 57 са убити от израелски огън, а бебе на 8 месеца е починало, след като е вдишало сълзотворен газ.\r\n\t \r\n\tШестима от починалите от огнестрелни рани са непълнолетни. Над 2700 души са ранени, в това число 1360 от огнестрелни рани. От ранените 130 са в сериозно и в критично състояние.\r\n\t \r\n\tВъв вторник стотици се включиха в погребалната церемония. Опечалените скандираха \"Аллах е велик\" и \"Смърт на Израел\" и носеха на рамене телата на загиналите, обвити в различни знамена в съответствие с политическата им принадлежност - зелено за Хамас, ислямисткото движение, което управлява ивицата Газа от 10 години, жълто за Фатах - другата главна политическа палестинска фракция и черно знаме за екстремистката групировка \"Ислямски джихад\".\r\n\t \r\n\t\r\n\t \r\n\tПредставители на Хамас заявиха, че протестите ще продължат и намекнаха, че е възможно въоръженото крило на движението да нанесе удар по Израел. Това може да доведе до нова война в Газа, отбелязва в. \"Ню Йорк таймс\".\r\n\t \r\n\tОчевидно е, че големият губещ от всичко това е мирът в региона, който изглежда още по-далечен, заявяват дипломати с опит в израелско-палестинските преговори. \r\n\t \r\n\t\"Израел има претенции за цял Ерусалим и прави всичко по силите си, за да гарантира, че той ще остане такъв\", заяви Аарон Давид Милър, бивш близкоизточен преговарящ в администрациите на американски президенти от двете партии.\r\n\t \r\n\t \"А администрацията на Тръмп подкрепя това до степен, която нито една друга администрация не е правила\", добави той. \r\n\t \r\n\tСпоред Милър американското посолство е новият символ на това партньорство.\r\n\t \r\n\t\r\n\t \r\n\tДве трети от страните членки на Съвета за сигурност на ООН изразиха \"дълбоко безпокойство\", че Израел не изпълнява негова резолюция от 2016 г. за слагане на край на строителната дейност в окупираните палестински територии, съобщи Ройтерс.\r\n\t \r\n\tПисмото им до генералния секретар на световната организация Антониу Гутериш бе изпратено в понеделник - най-кървавия ден за палестинците в ивицата Газа от войната между Израел и Хамас през 2014 г.\r\n\t \r\n\t\"Съветът за сигурност трябва да застане зад своите резолюции и да направи така, че те да имат значение. В противен случай има риск да подкопаем надеждността на международната система.\" Това пишат 10 от 15-те страни членки - Боливия, Екваториална Гвинея, Казахстан, Китай, Кот д'Ивоар, Кувейт, Перу, Франция, Холандия и Швеция.\r\n\t \r\n\tСАЩ блокираха приемането от Съвета за сигурност на ООН на комюнике, призоваващо за независимо разследване на смъртоносните сблъсъци в ивицата Газа, предаде Франс прес, като се позова на дипломатически източници.\r\n\t \r\n\tВ отхвърления текст Съветът за сигурност изразяваше \"своето възмущение и печал от смъртта на цивилни палестинци, упражняващи правото си на мирен протест\". Той настояваше за \"независимо и прозрачно разследване\" на трагичните събития.\r\n\t \r\n\t\"Съветът за сигурност потвърждава, че всяко решение или действие, което претендира да променя характера, статута или демографския състав на свещения град Ерусалим няма никакви правни последици... и трябва да бъде анулирано в съответствие със съответните резолюции на Съвета за сигурност\", се подчертаваше в блокираното комюнике.\r\n\t \r\n\t\r\n\t \r\n\tШведският министър на външните работи Маргот Валстрьом изрази съжаление, че Европейският съюз няма единна позиция за израелско-палестинския конфликт.\r\n\t \r\n\tЕС има от 2009 г. обща платформа, \"предполагаща решаване на израелско-палестинския конфликт на основата на концепцията за две държави\", припомни Валстрьом и подчерта, че \"не вижда каквато и да било алтернатива\". \r\n\t \r\n\t\"Всички разбират, че преместването (на посолството на САЩ в Израел от Тел Авив в Ерусалим) е голяма и негативна стъпка. То променя целия баланс и противоречи на резолюции на ООН\", предупреди шведският външен министър.\r\n\t \r\n\tФренският президент Еманюел Макрон осъди насилието от страна на израелските въоръжени сили срещу палестински демонстранти в ивицата Газа. Позицията бе публикувана след телефонни разговори на Макрон с палестинския президент Махмуд Абас и с йорданския крал Абдула Втори снощи.\r\n\t \r\n\tТри държави от Европейския съюз - Чехия, Унгария и Румъния не осъждат преместването на посолството и блокираха единна европейска позиция по въпроса.\r\n\t \r\n\tВ събота говорителят на чешкия президент Милош Земан съобщи, цитиран от Франс прес, че трите страни са блокирали приемането от ЕС на декларация, критикуваща този ход на Тръмп.\r\n\t \r\n\t\r\n\t \r\n\tТурският президент Реджеп Ердоган нарече \"геноцид\" действията на израелските сили за сигурност срещу палестинските протести в ивицата Газа.\r\n\t \r\n\t\"Проклинаме всички, които извършват този геноцид, както Израел, така и неговият поддръжник САЩ. Израел извършва държавен тероризъм. Израел е терористична държава. И това, което върши, е геноцид\", заяви Ердоган.\r\n\t \r\n\tАнкара обяви тридневен траур в страната заради смъртта на палестинците. \r\n\t \r\n\tЕрдоган обяви, че ще проведе срещи със световни лидери във връзка с трагичните събития в ивицата Газа, включително и с генералния секретар на ООН Антониу Гутериш.\r\n\t \r\n\tСнощи той е разговарял по телефона с палестинския президент Махмуд Абас. Двамата са обсъдили преместването на посолството на САЩ в Израел от Тел Авив в Ерусалим и убийството на десетки палестинци от израелската армия в ивицата Газа.\r\n\t \r\n\tВ сряда започва Рамазанът и през този свещен за мюсюлманите месец Турция ще инициира кампания за събиране на помощи за палестинците.\r\n\t \r\n\tВ петък по инициатива на Анкара се свиква извънредно заседание на Организацията за ислямско сътрудничество.\r\n\t \r\n\tЗа петък са насрочени и протести срещу Израел и в подкрепа на палестинците в Истанбул и  Диарбекир. Ердоган призова турските граждани масово да участват в протестните изяви.\r\n\t \r\n\t\"Призовавам всички здравомислещи хора, било християни, евреи или от която и да било друга религия в нашата страна и по света, да надигнат глас срещу тази несправедливост\", каза Ердоган.\r\n\t \r\n\t\r\n\t \r\n\tАмериканският вицепрезидент Майк Пенс заяви, че президентът Доналд Тръмп е направил за една година повече от всеки свой предшественик през последните 70 години, за да сближи САЩ и Израел, предаде Асошиейтед прес.\r\n\t \r\n\tНа тържество във Вашингтон по случай Деня на независимостта на Израел Пенс нарече Тръмп \"най-големия защитник, който еврейската държава някога е имала\".\r\n\t \r\n\t\"Президентът (на САЩ) сега написа история\", каза Майкъл Пенс.\r\n\t \r\n\tАвстралийският премиер Малкълм Търнбул обаче обвини ислямисткото движение Хамас, което контролира ивицата Газа, за убийството на десетки палестинци от израелската армия в анклава вчера, предаде Асошиейтед прес.\r\n\t \r\n\t\"Хамас търси конфронтация. Те се стремят да провокират израелските сили за отбрана\", каза Търнбул.\r\n\t \r\n\tАвстралийският министър на външните работи Джули Бишоп призова Израел да отговаря пропорционално и да се въздържа от прекомерна употреба на сила. \r\n\t \r\n\tАвстралия няма да последва примера на Съединените щати и да премести посолството си в Израел от Тел Авив в Ерусалим, даде да се разбере Търнбул.\r\n\t \r\n\t\r\n\t \r\n\tСтатутът на Ерусалим е един от ключовите проблеми пред решаването на израелско-палестинския конфликт.\r\n\t \r\n\tИзраел превзе източната част на града по време на Шестдневната война от 1967 г. - анексия, която не е призната от международната общност.\r\n\t \r\n\tИзраел настоява, че Ерусалим е \"вечна и неделима\" негова столица.\r\n\t \r\n\tПалестинците обаче искат източната част на града за столица на бъдещата си държава.\r\n\t \r\n\tВъпросната резолюция на Съвета за сигурност на ООН от 2016 г., която Израел не изпълнява, подчертава, че няма да бъдат признати никакви териториални промени след 4 юни 1967 г. - т. е. превземането от еврейската държава на Западния бряг на река Йордан и Източен Ерусалим.", "date": "2018.05.15", "title": "Протестите в Газа продължават, възможна е нова война"}
{"url": "http://www.mediapool.bg/spored-teheran-razgovorite-s-es-za-spasyavane-na-yadrenoto-sporazumenie-sa-na-prav-pat-news279131.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tРазговорите на Иран с европейските страни за спасяване на ядреното споразумение въпреки оттеглянето на САЩ от него са на прав път, каза иранският външен министър Мохамад Джавад Зариф след срещата си във вторник в Брюксел с върховния представител на Европейския съюз по външните работи и сигурността Федерика Могерини, предаде Ройтерс.\r\n\t \r\n\tТой окачестви срещата като добра и конструктивна.\r\n\t \r\n\t\"Движим се напред в правилната посока. Каквото и да бъде решено, то трябва да запази и гарантира правата на Иран. Нашите разговори с европейската тройка (Германия, Франция и Великобритания - б.р.) ще продължат през следващите две седмици\", каза Зариф пред репортери в Брюксел.\r\n\t \r\n\tПо-късно днес двамата ще се срещнат в белгийската столица с външните министри на трите страни, за да обсъдят създалото се положение около споразумението за иранската ядрена програма.\r\n\t \n\n\r\n\tИранският президент Хасан Рохани, цитиран от агенция ИРНА, поиска от ЕС да се противопостави на \"незаконните и алогични\" действия на САЩ и добави, че след оттеглянето на Вашингтон от споразумението, Техеран може да остане в него само ако това му носи полза.", "date": "2018.05.15", "title": "Според Техеран разговорите с ЕС за спасяване на ядреното споразумение са на прав път"}
{"url": "http://www.mediapool.bg/katalunskite-deputati-izbraha-otyavlen-separatist-za-nov-lider-news279130.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tДепутатите в Каталуния избраха отявлен сепаратист за нов лидер на размирния регион и така сложиха край на шестмесечния период на вакуум във властта и създадоха предпоставки за нова конфронтация с испанското правителство.\r\n\t \r\n\tКим Тора, бивш корпоративен адвокат, станал след това ръководил на известна просепаратистка организация, обеща създаването на независима Каталунска република, като работи под ръководството на своя предшественик Карлес Пучдемон, избягал от страната.\r\n\t \r\n\tПучдемон е в Германия и се бори срещу екстрадицията си в Испания, където е издирван по обвинения в злоупотреба с публични средства и организирането на \"бунт\" за отделянето на богатия североизточен район около Барселона от Испания.\r\n\t \r\n\tТора беше избран с 66 гласа \"за\" и 65 \"против\" на втория тур от гласуването на кандидатурата си, след като през уикенда не успя да събере абсолютно мнозинство на първия тур в 135-местния каталунски парламент. Четирима депутати на крайнолявата и антисистемна партия Кандидатура за народно единство (CUP) гласуваха \"въздържал се\".\r\n\t \r\n\tСепаратистките партии получиха крехко мнозинство на регионалните парламентарни избори през декември. Депутатите имаха краен срок до следващата седмица или да съставят ново правителство на Каталуния, или да бъдат насрочени нови избори.\r\n\t \n\n\r\n\tВеднага след избирането си Тора каза, че една от целите на неговото правителство ще бъде да възстанови Пучдемон като \"легитимен премиер\" на Каталуния. Испанското правителство отстрани Пучдемон и неговия кабинет, след като през октомври регионалният парламент прие в нарушение на закона декларация за независимост.\r\n\t \r\n\t\"Нашият президент е Карлес Пучдемон и ще останем верни на решението от октомври. . . за изграждане на независима държава с републиканско управление\", заяви пред парламента в Барселона 55-годишният Тора.\r\n\t \r\n\tТора също обеща да създаде \"държавен съвет в изгнание\" и обеща да свика учредително събрание за съставяне на конституция за новата Каталунска република.\r\n\t \r\n\t\"Всеки ще спечели права със създаването на република\", заяви Тора в реч пред депутатите след избора си и добави: \"Никой няма да загуби права. Републиката е за всички, независимо как гласуват\".\r\n\t \r\n\tКаталунското сепаратистко движение предизвика най-тежката политическа и институционална кризи в Испания от десетилетия.\r\n\t \r\n\tЦентралната власт е поставила под пряко управление Каталуния, откакто правителството на Пучдемон обяви едностранно независимост от Испания въз основа на резултатите от обявения за незаконен референдум за независимост на 1 октомври.\r\n\t \r\n\tНационалното правителство уволни десетки държавни служители и затвори мрежа от чужди офиси, които искаха да инвестират в Каталуния, но служеха и като \"дипломатически представителства\", за осигуряване на подкрепа за независимостта.\r\n\t \r\n\tБезпрецедентната испанска интервенция трябва да приключи, когато Тора и кабинетът му встъпят в длъжност. Но испанските власти предупредиха, че контролът може да бъде върнат, ако новото регионално правителство наруши закона.\r\n\t \r\n\tИспанският премиер Мариано Рахой заяви, че не му харесва това, което е чул в понеделник по време на дебатите в парламента около избора на лидер, но добави, че оценката му за Тора ще зависи от действията му.\r\n\t \r\n\t\"Ще заложим на разбирателството и съгласие, гледайки в бъдещето\", каза Рахой пред репортери в Сеговия. \"Но ще го кажа и съм убеден: ще направя така, че да бъдат зачитани законът, испанската конституция и останалите елементи от испанската правна система.\"\r\n\t \r\n\tКабинетът на Рахой обяви, че той ще се срещне с лидерите на двете основни опозиционни партии на национално равнище - генералния секретар на Испанската социалистическа работническа партия Педро Санчес и Алберт Ривера от партията \"Гражданите\", която подкрепя бизнеса.\r\n\t \r\n\tМиналата година и двамата лидери подкрепиха решението на консервативния кабинет на Рахой да постави Каталуния под пряко управление.\r\n\t \r\n\tРивера, чиято популярност расте в проучванията и чиято партия изпреварва управляващата Народна партия, призова Рахой да удължи прякото управление на Мадрид.\r\n\t \r\n\tСпоред проучванията 7,5-милионното население на Каталуния е разделено поравно по въпроса дали областта трябва да се отдели от Испания. Повечето хора искат въпросът да бъде уреден чрез референдум, който според сегашния закон само централното правителство може да насрочи.\r\n\t \r\n\tТора беше четвъртият издигнат кандидат от двете основни формации, подкрепящи независимостта. Испанският Конституционен съд суспендира закон, който би позволил на пребиваващия в доброволно изгнание лидер Пучдемон да се кандидатира задочно.\r\n\t \r\n\tБивш регионален министър не можеше по закон да бъде избран, защото бе вкаран в затвора заради участието си в миналогодишния опит за обявяване на независимост. Друг сепаратистки активист също не можеше да бъде избран, защото не му бе позволено да напусне затвора.", "date": "2018.05.15", "title": "Каталунските депутати избраха отявлен сепаратист за нов лидер"}
{"url": "http://www.mediapool.bg/bolnitsite-v-lovech-i-vratsa-sa-s-namaleni-prihodi-ot-zdravnata-kasa-news279132.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЗакъсалите финансово болници във Враца и Ловеч от тази година са и с намалени приходи по линия на здравната каса заради затварянето на отделения и напускането на персонал . В случая с ловешката болница тя е ударена финансово и от отделилата се от нея частна лаборатория, която след като функционира години на нейна територия с ощетяващ я договор, прерасна в многопрофилна болница и пое печелившото кардиологично лечение. Това показват данните за приходите на двете болници от Националната здравноосигурителна каса (НЗОК) за първите три месеца на годината.\r\n\tБолницата във Враца, която през 2016 и 2017 година е получавала за оказваната от нея медицинска помощ от НЗОК по около 1 млн. лева на месец, сега е с месечни постъпления от около 800 000 лева. За януари тя е получила 881 44 лева, за февруари - 917 491 лева, а за март – едва 603 518 лева. В нейна полза все пак е, че от началото на февруари  частната клиника, функционираща на нейна територия, която изкарваше по около 200 хил. лева месечно от здравната каса.\r\n\tС около 200 хил. лева са паднали постъпленията по линия на НЗОК и в болницата в Ловеч.\r\n\tЗа първите три месеца на годината тя е получавала по около 440 хил. лева, докато през 2016 и 2017 година е изкарвала по 600-700 хил. лева месечно.\r\n\tЗа разлика от Враца, спадът в приходите на ловешката болница от НЗОК е пренасочен към нововъзникналаналата конкурентна частна болница - “Кардиолайф“, която за първите месеци на тази и последните два месеца на миналата година получава по 250 хил. лева месечно от касата.\r\n\tДо възникването на частната болница се стигна след като през май миналата година петима лекари напуснаха кардиологичното отделение на държавната болница и то затвори врати. Същевременно доскорошната частна лаборатория \"Кардиолайф\" успя да получи от Регионалната здравна инспекция (РЗИ)-Ловеч разрешително за дейност като многопрофилна болница.\r\n\tПо принцип при поява на ново лечебно заведение или когато някоя болница разкрие нова дейност, тя трябва да чака до началото на следващата бюджетна година, за да получи финансиране на от НЗОК. Изключение обаче се прави, когато на дадена територия няма друго лечебно заведение, което да осъществява тази дейност. И понеже Ловеч беше останал без кардиология, \"Кардиолайф\" се сдоби с договор с НЗОК.", "date": "2018.05.15", "title": "Болниците в Ловеч и Враца са с намалени приходи от здравната каса"}
{"url": "http://www.mediapool.bg/hazartnoto-lobi-skochi-sreshtu-promenite-za-lotobiletite-news279115.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСъпротивата срещу готвеното ограничаване на лотоманията в България се разраства.\r\n\tВ отворено писмо Конфедерацията на работодателите и индустриалците в България (КРИБ) с председател Кирил Домусчиев се обяви във вторник срещу внесените по инициатива на вицепремиера Валери Симеонов , като ги обяви за \"популизъм\" и \"законодателен волунтаризъм\". Бизнес организацията се оказа загрижена за цялата верига бизнеси, която ще понесе загуби от законопроекта – от хазартните компании до рекламните агенции и футболните клубове. Според експерта Тихомир Безлов щетите за хазартното лоби ще възлязат на около 500 млн. лв.\r\n\tВ понеделник подобно писмо разпространи и Българският футболен съюз, който ожали хазартните фирми, които били \"едни от малкото икономически субекти, които генерират устойчиви и солидни приходи в държавния бюджет и заедно с това реално подпомагат спорта и българския футбол\".\r\n\tС позиция срещу промените излезе и Асоциацията на българските радио- и телевизионни оператори (АБРО), обединяваща големите електронни медии.\r\n\t\"Националната лотария\" пък пусна клип в интернет със Захари Бахаров, който призовава политиците да не отнемат \"мечтите на хората\".\r\n\tЗаконопроектът на Валери Симеонов, който вече е в Народното събрание и има принципната подкрепа на ГЕРБ и БСП, предвижда силно ограничаване на продажбата и рекламата на лотобилети, включително обявяването на печелившите. Забранява се разпространението на билети, фишове, талони, както и изплащането на печалби за хазартни игри в обекти без лиценз от Държавната комисия по хазарта. Това сериозно би ограничило сегашното масово разпространение на талони за участие в лото и лотарийните игри на компаниите с участието на Васил Божков \"Националната лотария\" и \"Лотария България\", защото те се разпространяват в най-разнообразни търговски обекти.\r\n\t\"Възразяваме срещу порочния законодателен подход да се обявяват промени, които засягат широк кръг предприемачи и граждани, без да е извършена изискуемата предварителна оценка за тяхното въздействие и да са оценени фискалните ефекти от евентуалното им прилагане. За пореден път се предлагат законодателни промени без обществено обсъждане и оценка на това как тяхното приемане ще се отрази на фиска\", недоволстват от КРИБ, в която членуват двете основни компании в бизнеса с лотобилети - \"Националната лотария\" и \"Евробет\".\r\n\tВ писмото си КРИБ заявява \"готовността си да защити българската индустрия и представлявания от нас бизнес от 900 хиляди заети като цяло, от които 177 хиляди заети пряко или косвено в игралния сектор, от законодателен волунтаризъм, воден от популизъм, предизборни нагласи и неясни интереси\".\r\n\tБизнес сдружението показва загриженост към всички, които печелят на гърба на българите, предимно с по-нисък социален статус, които търкат билет с надеждата за лесни пари.\r\n\tНа първо място това са хазартните компании, които щели да внасят по-ниски данъци в бюджета.\r\n\t\"Компаниите, които организират лотарийните игри, са едни от най-крупните данъкоплатци в страната и ограничаването на тяхната дейност ще доведе до сериозни загуби за държавния бюджет, а оттам и за обществото, които се измерват в десетки и стотици милиони годишно\", оплакват се от КРИБ.\n\n\r\n\tСпоред организацията мащабната реклама на легалните оператори е стартирала през 2012 г. \"По официални данни на Държавната комисия по хазарта към 2012 г. данъкът, платен от хазартните оператори, е под 20 млн. лв., за миналата 2017 г. е над 200 млн. лв. Тези числа ясно доказват, че чрез средствата на рекламата легалните оператори повишават приходите си за сметка на нелегалните такива, а това е от полза за държавния бюджет\", твърдят представителите на бизнеса.\r\n\t\"Тежки последици\" щяло да има и за медиите, които са рекламополучатели и \"за които такова необмислено и необсъждано с никого решение ще доведе до срив в приходите\".\r\n\tЗагуби ще понесат и спортните клубове, при които рекламата от хазарт е важно перо за издръжка, а също така и всички рекламни агенции.\r\n\tВъпросните спортни клубове вече се опълчиха на промените на Валери Симеонов. В понеделник Българският футболен съюз и футболните клубове призоваха управляващите да оттеглят предложенията си.\r\n\t\"Обръщаме се към управляващите – моля, оттеглете тези предложения! Не съсипвайте едни от малкото икономически субекти, които генерират устойчиви и солидни приходи в държавния бюджет и заедно с това реално подпомагат спорта и българския футбол, който така или иначе няма достъп до бюджетни средства и през годините се е справял със собствени ресурси\", призова БФС в писмо до президента Румен Радев, премиера Бойко Борисов и шефката на парламента Цвета Караянчева.\r\n\t\"За разлика от всички останали фирми, които плащат 10% корпоративен данък само върху печалбата, лотариите се облагат с 15% върху всички приходи от билети. По закон лотариите са задължени да изплащат поне 50 на сто от приходите като печалби на участниците в лотарията – задължение, което те не само изпълняват, но и реално изплащат средно над 60% на участниците\", се казва в писмото на БФС.\r\n\tЕдин от основните спонсори на БФС е \"Еврофутбол\". Голяма част от клубовете в елита са спонсорирани от \"Ефбет\", \"Уинбет\" и \"Бет365\". Сред спонсорите на българския спорт е и \"Национална лотария\".\r\n\t\r\n\tВ писмото на КРИБ се изразява загриженост и за \"множеството малки търговци, които разчитат много на продажбите на лотарийни билети, за да развиват своя бизнес\". Според организацията през 2017 г. над 70 млн. лева са изплатени под формата на комисиони на разпространителите на лотарийни билети.\r\n\t\"Ако предлаганите промени станат факт, това на практика ще означава и ликвидация на много работни места\", разтревожена е бизнес организацията.\r\n\tСпоред нея предложените промени обслужват черния сектор в хазарта.\r\n\tВ писмото на КРИБ не се споменава нищо за , които дават последните си пари, за да купуват лотобилети, подведени от рекламите за лесни и бързи пари.\r\n\tТелевизионните оператори:\r\n\tАсоциацията на българските радио- и телевизионни оператори, която представлява големите телевизии, гълтащи десетки милиони левове годишно от реклами на хазарт, поиска текстовете да се подложат на обществена дискусия с бизнеса, експерти, медии. \"Считаме, че е необходимо изготвянето на всеобхватен анализ за очакваните ефекти от промените. Изявяваме готовност да представим предложение, съгласувано с индустрията, за по-детайлна правна рамка, с акцент върху саморегулацията\", посочва асоциацията.\r\n\t\"На първо място бихме искали изрично да подчертаем, че настоящото становище няма за цел да коментира взимането на управленски решения в рамките на провежданата държавна политика в областта на хазарта. Същевременно няма как да не посочим, че предложението за нова законова регулация е внесено при грубо нарушение на принципите за откритост и съгласуваност, пропорционалност и стабилност\", пише още в позицията на АБРО.\r\n\tСпоред тях \"прибързаното приемане на неясна редакция на закона\" няма да доведе до ползи за обществото. \"Ефектът на законопроекта ще е двусмислено тълкуване и прилагане, липса на яснота и предвидимост за лицата, които публикуват, излъчват или разпространяват реклама на хазартни игри\", пише в позицията на АБРО.\r\n\t\r\n\tОсвен писма до институциите хазартното лоби вкара в употреба и клип в интернет с водещия на \"игрите на щастието\" актьор Захари Бахаров, който изрежда редица \"истини\" за хазарта, като например тази, че \"лотарията накара хората отново да мечтаят\".\r\n\t\"Сега ние мечтаем политиците да не им отнемат и това\", споделя Бахаров на зрителите си.\r\n\tСамият клип агитира гражданите да се включат в национална петиция срещу \"ликвидацията\" на лотарията. Въпросната подписка ще се разпространява и в търговската мрежа.", "date": "2018.05.15", "title": "Хазартното лоби скочи срещу промените за лотобилетите"}
{"url": "http://www.mediapool.bg/kzk-pusna-targa-za-lekarstvata-za-hiv-dokato-teche-obzhalvaneto-news279133.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tКомисията за защита на конкуренцията допусна предварително изпълнение на обществената поръчка на здравното министерство за медикаментите за ХИВ и позволи на ведомството  да сключи договори за доставка с класираните участници докато трае обжалването.\r\n\tРезултатите от търга на здравното министерство се обжалват в КЗК от дистрибуторите “Медекс“ и “Софарма“.\r\n\tАнтимонополната комисия е приела мотивите на здравното министерство, че недопускането на предварително изпълнение преди окончателното решение по жалбите на двата дистрибутора ще застраши живота и здравето на пациентите, които се лекуват с тези медикаменти.\r\n\tОпределението на КЗК обаче подлежи на обжалване пред ВАС.\r\n\tВ последните седмици пациентски организации сигнализират, че това поражда криза с медикаменти и призоваха както за по-скорошното произнасяне на КЗК, така и за действия от страна на здравното министерство да не се допуска прекъсване на лечението.\n\n\r\n\tОт министерството заявиха, че разчитат на резерви за посрещане на нуждите и обявиха открита ускорена процедура за обжалваните позиции.", "date": "2018.05.15", "title": "КЗК пусна търга за лекарствата за ХИВ докато тече обжалването"}
{"url": "http://www.mediapool.bg/noviyat-film-na-lars-fon-trier-shokira-kan-news279135.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСмятаният от мнозина за култов датски режисьор Ларс фон Триер скандализира публиката на известния с толерантността си фестивал в Кан, представяйки там за пръв път новия си филм \"Къщата, която Джак построи\" (The House that Jack built).\r\n\t \r\n\tПовече от 100 души са напуснали премиерата, съобщиха присъствали на прожекцията. До края на филма почти половината балкон в залата е останал празен.\r\n\t \r\n\tВъпреки това очевидно противоречивият режисьор има много страстни фенове, тъй като прожекцията е завършила с шестминутни аплаузи. \r\n\t \r\n\tПреобладаващото мнение на публиката било, че този път известният с филмите \"Антихрист\" и \"Нимфоманка\" е \"отишъл твърде далеч\". Един от зрителите описва изживяването като \"два часа в ада\", а друг като \"предсмъртно писмо\".\r\n\t \r\n\t\r\n\r\n\r\n\t \r\n\tФилмът разказва историята на интелигентен сериен убиец и типично за Ларс фон Триер пресъздава в детайли дълги сцени на насилие, включително убийство на деца. Продължителността му е два часа и половина.\r\n\t \r\n\t\r\n\r\n\r\n\t \r\n\tВ главните роли са Мат Дилън, Ума Търман и Райли Киоу. Двете дами не дойдоха на фестивала.\r\n\t \r\n\tРежисьорът обясни по-рано, че е бил вдъхновен да направи филма от американския президент Доналд Тръмп.\r\n\t \r\n\tПо думите му филмът прославя \"идеята, че животът е зъл и бездушен, тъжно доказано от неотдавнашния възход на Homo trumpus – цар плъх\".\r\n\t \r\n\t\r\n\t \r\n\tЛарс фон Триер има сложни отношения с фестивала в Кан. Той дори имаше забрана да го посещава, след като на пресконференция през 2011 година се самоопредели като нацист. \r\n\t \r\n\tПо-късно той се извини за думите си.\r\n\t \r\n\t\"Не мога да разбера как така, като кажа, че съм нацист, и хората ми вярват“, обясни в характерния си стил режисьорът.", "date": "2018.05.15", "title": "Новият филм на Ларс фон Триер шокира Кан"}
{"url": "http://www.mediapool.bg/balgarskiyat-gdpr-yadosa-biznesa-i-yuristite-s-globi-i-nerazborii-news279136.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСериозно недоволство в юридическите и бизнес среди предизвика българската адаптация на европейския Общ регламент за защита на данните (General data protection regulation - GDPR). Основните критики срещу законовите промени за GDPR са свързани с въведените минимални глоби за нарушения, опасенията, че регламентът може да доведе до разкриване на защитена в конституцията информация и липсата на време за дебат.\r\n\tОгромна част от критиките са свързани най-вече с дописването на директивата и въвеждането на минимални прагове на глобите при допуснати нарушения.\r\n\tЕвропейският регламент въвежда огромни санкции при нарушения, свързани с  обработването и съхраняването на личните данни. Те достигат 20 млн. евро или до 4% от световния оборот на компаниите за предходната година. Налага се по-голямата глоба. GDPR дава и опция за фиксиране на двойно по-нисък таван на глобата до 10 млн. евро или до 2% от оборота.\r\n\tВ България регламентът се адаптира с промени в Закона за защита на личните данни, а отговорната институция е Комисията за защита на личните данни. Българските власти решават да допишат европейската директива и въвеждат някои свои интерпретации. Една от тях е минималният праг на глобата от 10 000... Първият проблем е, че не става съвсем ясно тези 10 000 в каква валута са. Вторият проблем е, че десетте хиляди могат да са по-малко от 4% от оборота на нарушителя. Така глобата ще се окаже в противоречие с директивата.\r\n\t\r\n\tФондация \"Право и Интернет\" обявява, че долният праг на санкциите води до риск от непропорционалност на санкциите. Организацията напомня, че това противоречи на практиката на Европейския съд по правата на човека. Конфедерацията на работодателите и индустриалците в България (КРИБ) също е против минималния праг. Организацията се обявява и срещу възможността за незабавно изпълнение на глобите.\r\n\t\"Това би унищожило в буквален смисъл отговорния субект и то, без произнасяне на съд\", се казва позицията на КРИБ. Висшият адвокатски съвет (ВадС) също е против минималния праг на санкциите и допълва, че не е ясно с каква валута борави законът.\r\n\tПроблем има и със задължителното назначаване на длъжностно лице по защита на данните. Българският закон постановява, че организациите трябва да назначат служител на позицията, ако обработват данни на 10 000 и повече лица. Европейската директива не указва подобен праг.\r\n\tФондация \"Право и Интернет\" коментира, че законът е твърде неясен в тази му част. Организацията обяснява, че някои компании няма как да знаят на колко хора обработват данните и дали нарушават закона. Дава се пример с облачните услуги.\r\n\tКРИБ и Фондация \"Либре\" искат обяснение защо е предложен точно този праг от 10 000 души. КРИБ смята, че може да настъпи нормативен хаос, защото не е ясно за какъв период трябва да се обработват тези данни. Работодателската организация не разбира и защо Комисията за защита на личните данни (КЗЛД) трябва задължително да обучава длъжностните лица по защита на данните.\r\n\tРаботодателите смятат, че това ограничава недопустимо правото за независима преценка кой експерт да се назначи на тази позиция. Поставя се под въпрос експертизата на държавната комисия, защото в българските университети не се преподава специалност \"Защита на личните данни\". Адвокатурата предлага назначаване на длъжностно лице по защита на данните, когато се обработват данните на над 30 000 физически лица.\r\n\tВисшият адвокатски съвет има и по-тежки критики. Според институцията проектозаконът не зачита адвокатската тайна. Проблемът е в чл. 12А, който предвижда: \"Наличието на търговска, производствена или друга защитена от закона тайна не може да бъде основание за отказ от съдействие от страна на администратора при осъществяване задачите и правомощията на комисията“.\r\n\tАдвокатурата смята, че подобни неясни текстове позволяват на КЗЛД да влезе в някоя кантора и да поиска документация, която представлява защитена от конституция адвокатска тайна. Подобни критики има и фондация \"Право и Интернет\". Нотариусите на свой ред се опасяват за своята информация, защото КЗЛД не е компетентна да ги надзирава.\r\n\tАсоциацията на застрахователите е притеснена, че от закона отпада възможността за обработка на данни за здравословното състояние на техните клиенти, което би ги възпрепятствало да си вършат работата.\r\n\t\"Програма Достъп до информация\" критикува властите, че без обяснение са съкратили срока за обществено обсъждане на закона от 30 на 14 дни.\r\n\tСмятаме за абсолютно необходимо за обществения интерес, качеството на проекта на закон и съхраняването на основните права срокът за обществено обсъждане да бъде продължен“, коментира организацията, която напомня, че промените засягат 7 млн. граждани и около 2 млн. юридически лица.", "date": "2018.05.15", "title": "Българският GDPR ядоса бизнеса и юристите с глоби и неразбории"}
{"url": "http://www.mediapool.bg/protest-i-sreshta-na-evroliderite-blokirat-sofiya-news279124.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tТрафикът в София в следващите два дни ще е затруднен заради две от основните събития в календара на българското европредседателство - неформална вечеря на европейските лидери и среща на върха ЕС - Западни балкани. Допълнителен проблем в придвижването ще създава и протест на транспортни фирми на 17 май. От Столичната община и полицията предупредиха, че придвижването ще е трудно и бавно, дори и с градския транспорт и призоваха хората да не ползват колите си и да са търпеливи.\r\n\tЗатруднения в трафика ще има в центъра, но и в придвижването от и в източните квартали на града.\r\n\tОтделно местата за паркиране в центъра ще бъдат намалени, тъй като няма да може да се паркира около хотелите, в които ще отседнат европейските лидери и техните делегации. На тези места ще има засилена охрана, но това няма да пречи на преминаването на пешеходците. Търговските обекти и заведенията в хотелите ще бъдат затворени за външни лица.\r\n\tОще в сряда движението от летището към хотелите в центъра на София ще бъде затруднено заради преминаването на делегациите на лидерите на ЕС. Очаква се те да пристигнат в София в малък интервал от време, а всяка делегация трябва да бъде ескортирана поотделно. За преминаването на кортежите движението по маршрута им ще бъде временно спирано.\r\n\tНа 17 май за движение ще бъде затворен и бул. \"Витоша\" в отсечката между булевардите \"Патриарх Евтимий\" и \"Пенчо Славейков\", когато в НДК ще е срещата между ЕС и Западните Балкани.\r\n\tПрестоят и паркирането ще са забранени в двата дни около Народното събрание, храма \"Ал. Невски\", основните хотели в София, както и около Националния исторически музей заради близостта му с резиденция \"Бояна\".\r\n\tОколо хотел \"Маринела\" паркирането и престоят са забранени още от днес.\r\n\tПовечето забрани ще важат за времето от 8 часа на 16 май до 20 часа на 17 май.\r\n\tНа 16 май от 8 сутринта до 23 часа ще бъдат забранени престоят и паркирането в улиците около \"София тех парк\", където ще е официалната вечеря на европейските лидери. Там, както и около хотелите, в които ще са делегациите, движението на коли ще бъде спирано по преценка на полицията.\r\n\tПротест на транспортни фирми ще направи трудно преминаването по булевардите \"Цариградско шосе\", \"Ситняково\", \"Драган Цанков\", \"Ботевградско шосе\" и ул. \"Шипченски проход\" в четвъртък. Превозвачите ще изразят недоволството си срещу предлаганите правила за работа на транспортните фирми в ЕС.\r\n\tКато част от протеста си те ще докарат камиони и автобуси в столицата. Те ще бъдат спрени в дясната лента на бул. \"Цариградско шосе\" в посока центъра за времето от 10 до 17 часа в сряда. От 7-и до 4-и километър на този основен булевард в София ще бъдат паркирани камиони, а от 4-и километър до бул. \"Яворов\" - автобуси. Очаква се затруднения в трафика да има сутринта, когато транспортните средства ще се придвижват към \"Цариградско шосе\", както и след 17 часа, когато ще тръгнат да се изнасят.\r\n\tНай-натоварени ще са кръговото кръстовище на 4-и км, откъдето част от камионите ще минат, за да поемат по бул. \"Цариградско шосе\" в посока магистрала \"Тракия\", а другите ще насочат към кв. \"Слатина\", за да стигнат до другия изход на града - през бул. \"Ботевградско шосе\".\r\n\tАвтобусите ще се изнасят по бул. \"Ситняково\", което ще натовари трафика по него. От там и те ще минат по \"Ботевградско шосе\".\r\n\tОчакват се задръствания и по алтернативните маршрути - бул. \"Драган Цанков\" и ул. \"Шипченски проход\".\r\n\tПротестът ще затрудни не само придвижването с кола из града, но и с автобуси и тролеи. Зам.-кметът на София по транспорта Евгени Крусев обясни, че имало план за наваксване на изоставанията, но такива не са изключени.\r\n\tТака най-бързата алтернатива остава метрото, което вероятно ще бъде препълнено от допълнителните пътници.", "date": "2018.05.15", "title": "Протест и среща на евролидерите блокират София"}
{"url": "http://www.mediapool.bg/stolichnata-obshtina-brani-tehnologiyata-za-parno-ot-bokluk-news279134.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tУправлението на Столичната община впрегна всички сили да защити проекта за изграждането на инсталация за производство на топло- и електроенергия от гориво от боклук. Въпреки че за инвестицията се говори от години и финансирането за нея е почти осигурено, тя продължава да буни духовете, а в последните месеци се превърна и в нова тема за политическо противопоставяне преди предстоящите през следващата година местни избори.\r\n\tТезата на местната власт е, че избраната технология - скарно изгаряне, е най-подходяща, тя няма да доведе до негативни ефекти за околната средна и здравето на хората, а разходите на \"Топлофикация\" ще намалеят и това ще даде възможност за задържане на цената на парното и топлата вода в следващите години.\r\n\tПритесненията на неправителствени организации и политически партии срещу проекта са, че той не е безспорен, технологията е остаряла и неефективна и може да доведе до замърсяване на околната среда. Освен това се иска полагане на повече усилия за истинско разделно събиране и рециклиране на отпадъците, а не те да се ползват за гориво за производство на парно и ток.\r\n\tДискусията около проекта се разгоря отново покрай искане на кмета на София Йорданка Фандъкова общинският съвет да разреши поемането на дълг до 67 млн. евро за изграждането на инсталацията. Заемът ще е от Европейската инвестиционна банка и с него ще се осигури съфинансиране по проекта, който ще струва 157.54 млн. евро.\r\n\tОт тях 91.8 млн. евро са от оперативната програма \"Околна среда\" и за да бъдат усвоени, инсталацията трябва да е готова до края на 2023 г. Проектирането и изграждането ѝ ще отнемат три години, а е нужно да се направи и обществена поръчка за изпълнител, която ще отнеме месеци. За това според местната власт договорът за заема трябва спешно да бъде подписан, за да се отпуши целият проект. Това е причината да се иска предварително изпълнение на решението и то да влезе в сила от деня на приемането му, а не 14 дни след публичното му обявяване.\r\n\tСпоред ръководството на общината и управляващите от ГЕРБ вече е безвъзвратно късно да се коментира избраната технология, тъй като промяната ѝ ще върне процеса години назад и така европейското финансиране ще бъде изпуснато.\r\n\tВ същото време съветници от \"Политическа група 5\" на практика искат спиране на проекта и ново обсъждане на технологията от работна група с участието на учени. Нещо, което от общината твърдят, че са правили преди години, когато започва обсъждането на инсталацията.\r\n\tВъпреки че от местната власт обясняват, че в момента се обсъжда само поемането на заем за когенерацията, но не и технологията или екологичните ѝ параметри пред двете комисии на общинския съвет обстойно беше представен целият проект и избраната в него технология. За самия заем беше отделено нищожно време на фона на 4-часовите дебати.\r\n\tЗа целта презентация направиха и представители на датската фирма \"Рамбол\", която е консултант по проекта и е оценявала вариантите за технология и място за изграждане на инсталацията. Те неколкократно повториха, че технологията е може би най-използваната в света, с нея работят хиляди инсталации по света и 500 само в Европа, а в Дания за последните 5 години са построени 3 такива завода.\r\n\tВ презентацията на консултантите беше обяснено, че са разглеждани два варианта на технология. При последвалите въпроси от съветници и граждани беше уточнено, че те са на технологии за изгаряне. Другите алтернативи като производство на газ от горивото, получено от смет, или пиролиза, били отхвърлени на по-ранен етап като неподходящи от гледна точка на суровината и на нужните инвестиции и очаквани приходи.\r\n\tЩе бъде срамота, ако на този етап се отвлечете с други варианти за технология като газификация, обясни експертът от \"Рамбол\" Нилс Холм. Той добави, че технологията, при която от отпадъци се произвежда газ, който се използва за производство на енергия, е подходяща за биосмет, но не и за т. нар. RDF гориво, което се получава след третирането на столичния боклук. Той добави, че компанията му никога не е препоръчвала тази технология на свои клиенти и едва ли някоя банка или ЕК биха дали средства за подобна инсталация. Според него избраното за София скарно изгаряне е доказана технология, която се използва от години. Холм не коментира други възможни технологии.\r\n\tВ защитата на проекта освен ретроспекция на идеята за когенерацията се стигна и до спомени от по-далечни времена, когато боклукът на София се балираше и складираше на площадки около града. Темата за балите беше повдигната от председателя на екокомисията Лорита Радева от ГЕРБ, която емоционално припомни, как със съкварталците си от \"Дружба\" се борила срещу балирането, което се случваше при управлението на Бойко Борисов.\r\n\tПредставителите на администрацията и на консултанта по проекта за пореден път обясниха, че инсталацията, която ще се прави на площадката на ТЕЦ \"София\" в широкия център на града, няма да доведе до допълнително сериозно замърсяване. Нещо повече вредните емисии от всички мощности на \"Топлофикация\" щели да намалеят. Емисиите на прах само от когенерацията щели да са в пъти по-ниски от европейските норми за такива производства.\r\n\tМинимално щяло да е замърсяването и от движението на камионите, които ще карат горивото от боклук от завода за отпадъци край село Яна до ТЕЦ \"София\". Разстоянието между двете точки и 23 км. По маршрута щели да минават два камиона, които да работят на две смени и щели да са с висок стандарт за екологичност - Евро 6.\r\n\tСега горивото от боклук се кара до три завода за производство на цимент, които са на разстояние от 110 до 450 км. Транспортът до тях е за сметка на общината, а разходите годишно в момента са около 5 млн. лв. с тенденция да нараснат двойно при пълно натоварване на завода за отпадъци.\r\n\tВсички тези обяснения бяха съпровождани с многократни реплики, че технологията, мястото на когенерацията и ефектите от проекта са представяни и обсъждани многократно през годините и обвиненията за недостатъчна информация са безпочвени.\r\n\tВъпреки подробното представяне на проекта съветниците от \"Политическа група 5\" настояват той на практика да бъде спрян заради липсата на политически и обществен консенсус. Според тях експерти трябва да разгледат и други, по-съвременни технологии за енергия от отпадъци, включително да се мисли дали не може да се произвежда газ за зареждане на автобусите на градския транспорт.\r\n\tПредложението им да се отмени решението на общинския съвет от миналата година, с което се дава разрешение на общината да кандидатства за европари за инсталацията, беше отхвърлено от комисиите в съвета. То беше подкрепено единствено от БСП, които поставят под съмнение мястото на бъдещата когенерация. Според тях тя трябва да е до завода за боклук край Яна. Проучвания обаче показвали, че това ще струва допълнително 21 млн. евро, тъй като трябва да се направи топлопровод от 21 км, за да се свърже когенерацията с мрежата на \"Топлофикация\", отговориха от общината.\r\n\tПреди няколко месеца от БСП обявиха, че въпреки забележките си подкрепят проекта, тъй като иначе София ще трябва да връща европарите, усвоени за завода за боклука и инсталацията за компостиране на зелени отпадъци. Причината е, че те, както и инсталацията в ТЕЦ \"София\" бяха обединение в общ проект от Европейската комисия през 2012 г. Не е ясно дали няма да променят мнението си до четвъртък, когато искането на разрешение за заем по проекта ще бъде гласувано от общинския съвет. Очаква се и тогава въпросът да предизвика дълга политическа дискусия.", "date": "2018.05.15", "title": "Столичната община брани технологията за парно от боклук"}
{"url": "http://www.mediapool.bg/zhurnalist-ot-ruskata-ria-novosti-e-obvinen-v-darzhavna-izmyana-v-ukraina-news279125.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tУкраинските власти подозират в \"държавна измяна\" журналист и ръководен кадър от руската обществена информационна агенция РИА Новости-Украйна, задържан сутринта в Киев, предаде Франс прес, като цитира службите за сигурност и прокуратурата на Украйна.\r\n\t \r\n\tЖурналистът Кирило Вишински е обвинен в \"държавна измяна\", заяви пред медиите представител на украинската прокуратура, цитиран от АФП, на съвместна пресконференция със Службата за сигурност на Украйна (СБУ), която претърси по-рано във вторник офис на агенцията в Киев.\r\n\t \r\n\tВишински рискува до 15 години затвор.\r\n\t \r\n\tТой е работил за украински медии, преди да стане преди няколко години кореспондент на руската обществена телевизия \"Россия\", а после да премине към РИА Новости.\r\n\t \n\n\r\n\tТози 51-годишен украинец е получил през 2015 г. и руски паспорт, според указ на президента Владимир Путин, публикуван на сайта на Кремъл.\r\n\t \r\n\tСБУ го обвинява в извършването на \"подривни дейности\" по искане на Москва и по-конкретно, че се е опитвал \"да оправдае анексирането на Крим\" от Русия през 2014 г., и да \"подкрепя\" проруските сепаратисти в Източна Украйна, по думите на заместник-директора на службата Виктор Кононенко.\r\n\t \r\n\tУкраинските служби за сигурност претърсиха днес офиса на две руски държавни медии - телевизия Ар Ти и информационна агенция РИА Новости, предизвиквайки гнева на Кремъл, който обеща да вземе \"реципрочни мерки\".\r\n\t \r\n\tСБУ заяви, че е разкрила \"мрежа от медийни структури, използвани от Москва, за водене на хибридна война\" срещу Киев.\r\n\t \r\n\tСайтът на агенция РИА Новости Украйна престана да се обновява.\r\n\t \r\n\tПо-късно украинското интернет издание \"Главред\" цитира Маргарита Симонян, главен редактор на руската телевизия Ар Ти, която написа в Туитър, че Киев е решил \"да отмъсти\" на Русия за Кримския мост.\r\n\t \r\n\tНовоизграденият мост свързва континентална Русия с Кримския полуостров, който страната отне от Украйна през 2014 година. Анексията бе критикувана като нарушение на международното право.\r\n\t \r\n\tСимонян съобщи, че украински сили на реда са нахлули в офиса на Ар Ти в Киев. \"Нашите служители не отговарят на обажданията, сайтът ни не се обновява, телефоните са блокирани\", пише тя.\r\n\t \r\n\tГоворителката на ССУ потвърди, че е обискиран и киевският офис на Ар Ти - по думите й телевизията е \"забранена в Украйна\", посочва Франс прес.\r\n\t \r\n\tГоворителят на Путин Дмитрий Песков нарече възмутителни действията на ССУ представители на руски медии.\r\n\t \r\n\t\"Ако тези действия на правоохранителните органи в Украйна имат някаква връзка с професионалната дейност на тези медии, това са възмутителни и дразнещи действия, които са в разрез с всички норми и правила и заслужават да бъдат най-твърдо осъдени по линия на съответните международни организации\", заяви пред журналисти Дмитрий Песков.\r\n\t \r\n\t\"Ние впрочем ще очакваме с нетърпение тази твърда и безкомпромисна реакция\", добави той.\r\n\t \r\n\tРусия ще вземе ответни мерки след действията на ССУ спрямо руски медии - ще действа квалифицирано, но и настойчиво, бранейки интересите на руските средства за масова информация, увери говорителят на Кремъл.", "date": "2018.05.15", "title": "Журналист от руската РИА Новости е обвинен в \"държавна измяна\" в Украйна"}
{"url": "http://www.mediapool.bg/pred-novoto-italiansko-pravitelstvo-shte-ima-trudni-ikonomicheski-prepyatstviya-news279139.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tИталианската коалиция, оформяща се 10 седмици след парламентарните избори през март, на които нямаше явен победител, даде обещания, които изглеждат несъвместими с европейските бюджетни правила и ще бъде трудно, ако не и невъзможно, да бъдат спазени.\r\n\tСред поетите ангажименти са намаляване на данъците за компаниите и гражданите, засилване на социалните мерки, отмяна на планираното вдигане на данъка върху продажбите и отмяна на пенсионната реформа от 2011 година, която повиши рязко пенсионната възраст.\r\n\t \r\n\tСъюз между антисистемното Движение \"Пет звезди\" и крайно дясната \"Лига\" се възприемаше като малко вероятна и притеснителна перспектива от повечето анализатори преди изборите на 4 март, които не излъчиха категоричен победител.\r\n\t \r\n\tПрез последните дни обаче предизборните \"врагове\" се опитват да съчетаят изключително различните си програми в \"договор\" за взаимноприемливи политически ангажименти.\r\n\t \r\n\tОбщото между програмите е, че са много скъпи.\r\n\t \n\n\r\n\tНа пръв поглед има вероятност плановете на двете партии, които може да включат и един вид паралелна валута, да повишат бюджетния дефицит доста над границата, договорена с ЕС, което да доведе до сблъсък с Европейската комисия и партньорите на Италия.\r\n\t \r\n\t\"Ще трябва да предоговорим споразуменията с ЕС, за да спрем задушаването на Италия\", каза лидерът на \"Лигата\" Матео Салвини в събота след цял ден преговори с колегата си от Движение \"Пет звезди\" Луиджи Ди Майо.\r\n\t \r\n\tУниверсалният доход за бедните, водещо обещание на \"Пет звезди\", струва около 17 милиарда евро (20 милиарда долара) годишно. Обещанието на \"Лигата\" - плосък данък от 15 % за компаниите и физическите лица - се очаква да намали приходите от данъци с 80 милиарда евро годишно.\r\n\t \r\n\tОтмяната на непопулярната пенсионна реформа ще струва 15 милиарда евро, а още 12,5 милиарда евро са необходими за отмяната на планираното повишение на данък \"продажби\".\r\n\t \r\n\tПартиите също така обмислят пускането на нова валута със специално предназначение за покриване на държавните дългове към фирмите.\r\n\t \r\n\t\"Ако бъде осъществена, това ще е най-голямата реорганизация на италианската икономическа система в нашето съвремие\", казва Волфганг Мюнхау, ръководител на лондонския мозъчен тръст Eurointelligence.Компромис\r\n\tНякои от представителите на партиите, участващи в преговорите, предлагат по-прагматичен подход, който вероятно ще надделее, като евентуално предизборните обещания ще бъдат приложени само частично и постепенно.\r\n\t \r\n\tИзправена пред разочарованието на гласоподавателите, всяка партия ще може да каже, че е била принудена да направи компромис с партньора си.\r\n\t \r\n\tДори в такъв случай обаче, все още не е ясно как всичко това ще се съчетае с ангажимента на Италия да намали бюджетния си дефицит и държавния си дълг, който е на равнище 130 % от брутния вътрешен продукт (БВП) и е най-високият в еврозоната след гръцкия.\r\n\t \r\n\tВсе повечето признаци за забавяне на икономиката ще затруднят още повече задачата на правителството. Промишленото производство стагнира през първото тримесечие, а бизнес доверието спадна през април до 14-месечен минимум.\r\n\t \r\n\tПреди изборите \"Пет звезди\" и \"Лигата\" обвиняваха бюджетните правила на ЕС за хронично слабия растеж на Италия и нарастващата бедност. Те обещаха да се противопоставят на Брюксел като харчат повече, ако успеят да влязат в правителството.\r\n\t \r\n\tСега тонът им е по-мек, а представител на \"Пет звезди\" каза в петък, че плановете за повишаване на бюджетния дефицит най-напред ще бъдат обсъдени с Брюксел и по \"учтив\" начин.\r\n\t \r\n\tОтиващата си лявоцентристка администрация обеща, че бюджетният дефицит ще спадне тази година до 1,6 % от БВП спрямо 2,4 % през 2017 година, а догодина ще се понижи до 0,8 %, като през 2020 година ще има балансиран бюджет.\r\n\t \r\n\tЛидерът на \"Пет звезди\" Ди Майо каза точно преди изборите, че ще поддържа дефицита на равнище 1,5 %, макар преди това обещаваше да го повиши над тавана от 3 %, определен от ЕС, за да има възможност за допълнителни разходи за държавни инвестиции.\r\n\t \r\n\tНай-новата му позиция все още не отговаря на обещанието на Италия да балансира бюджета си, а също така не съответства на по-конфронтиращата се позиция на \"Лигата\".\r\n\t \r\n\t\"Целта да се балансира бюджетът разруши нашата икономика\", каза сенаторът от \"Лигата\" Алберто Баняи, който е евроскептичен икономист.\r\n\t \r\n\t\"Лигата\" иска да повиши дефицита до 2,8 % тази година и до 3 % през 2020 година. Баняи посочи, че ще бъдат необходими преговори с \"Пет звезди\", за да се намерят общи позиции по въпроса.Слаба Европейска комисия\r\n\tСпоред Волфанго Пиколи, съпредседател на Teneo Intelligence, противопоставянето на Брюксел ще има успех сред италианските гласоподаватели, а новото правителство няма какво толкова да се страхува от Европейската комисия, която е \"много слаба и вече е на път да си замине\".\r\n\t \r\n\tКомисията, на която й остава само година до приключване на мандата, не може да направи кой знае какво освен да постави италианските финанси под по-строго наблюдение, а на пазарите не им пука много за това, каза той.\r\n\t \r\n\tФранческо Галиети, ръководител на консултантската компания за политически рискове Policy Sonar, описва икономическите мерки на оформящата се коалиция като \"доста люто ястие\", но по думите му инвеститорите са доволни да видят, че Италия успява да формира правителство.", "date": "2018.05.15", "title": "Пред новото италианско правителство ще има трудни икономически препятствия"}
{"url": "http://www.mediapool.bg/napredaka-po-turski-potok-obsadiha-petkova-i-shefat-na-gazprom-news279141.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНапредъка по строежа на газопровода \"Турски поток\" и по изграждането на лупинга на транзитния газопровод между България и Турция, който се разглежда като потенциална връзка за нови количества руски газ у нас за планирания хъб край Варна са обсъдили енергийният министър Теменужка Петкова и шефът на \"Газпром\" Алексей Милер.\r\n\tДвамата са се срещнали във вторник в рамките на визитата на Петкова в Русия, която предишния ден се включи в откриването на международния ядрен форум \"Атомекспо\" в Сочи и обяви, че ще се работи с организатора му \"Росатом\" при рестарта на АЕЦ \"Белене\" и покани френската \"Фраматом\" да участва като инвеститор в ядрения проект.\r\n\tЕнергийният министър и шефът на държавния газов оператор \"Булгартрансгаз“ Владимир Малинов са обсъдили с Милер възможността за разширяване на газовата инфраструктура на територията на България с цел гарантиране на енергийните доставки в региона, съобщиха от ведомството на Петкова.\r\n\tНе се съобщава нищо по-конкретно и вероятно зад тази формулировка се крие нова порция разговори по привличането на \"Газпром\" като доставчик на суровина за бъдещия газоразпределителен център \"Балкан\", който в момента е в етап на предпроектно проучване за рентабилността, начините за захранване и финансиране, цена и евентуална акционерна структура на проекта.\r\n\tЕдна от идеите на българското правителство е да захранва хъба от \"Турски поток\", чиято втора тръба се предвижда да доставя синьо гориво за Европа. Засега битката за тръбата е между Гърция и България, а \"Газпром\" още не е избрала маршрута й след турска територия към Европа.  \r\n\tМилер е представил етапите за реализация на \"Турски поток\", а Петкова го е информирала как върви строежът на транзитния газопровод между България и Турция в участъка Лозенец-Недялско. Изграждането на двадесеткилометровата газопроводна отсечка ще повиши сигурността и капацитетните възможности на съществуващата транзитна газопреносна мрежа в България, посочила министърката.\r\n\tДвете страни се съгласили, че сътрудничеството в газовия отрасъл ще е сред основните теми и на следващото заседание на българо-руската работна група \"Енергетика“, част от Междуправителствената комисия за икономическо и научно-техническо сътрудничество между  България и Русия.\r\n\tОчаква се следващото заседание на комисията да се проведе в рамките на тази година.", "date": "2018.05.15", "title": "Напредъка по \"Турски поток\" обсъдиха Петкова и шефът на \"Газпром\""}
{"url": "http://www.mediapool.bg/bez-sledi-ot-boyan-petrov-okolo-lager-1-aktsiyata-prodalzhava-oshte-den-news279094.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tОперацията по издирването на Боян Петров приключи без успех и във вторник, съобщи Кирил Петков, който е част от екипа на българския алпинист, който за последно бе видян на 3 май да атакува сам хималайския връх Шиша Пангма. Пред бТВ Петков обясни, че акцията ще продължи поне още един ден.\r\n\tТой каза, че китайските спасители са претърсили за следи от алпиниста в района на Лагер 1, но отново не са открили нищо.\r\n\t\"Утре денят ще е много хубав, ще е ясно и един допълнителен оглед на планината винаги е плюс\", посочи Кирил Петков, който се намира в Хималаите. Той допълни, че продължава да се обследва територията между базовия лагер и Лагер 1. Проверяват се всички места, на които не е обърнато внимание преди това.\r\n\tВсички участници в издирването вече се намират в базовия лагер, обяви Деян Петков от екипа на алпиниста, цитиран от \"Дневник\". До момента единствената открита следа от Петров е инсулинът му. Той е бил намерен в района на Лагер 3 (7500 м) от китайски катерачи.\r\n\tВ следващите дни от екипа на Боян Петров ще дадат пресконференция, на която се очаква да съобщят повече за това как е протекла издирвателната операция.\r\n\t\"Може да е хлътнал в пукнатина, което се случва доста често всъщност. Има различни начини, които могат да те спасят от пропадане, но така или иначе не можем да знаем какво се е случило – дали е в цепнатина, дали е скрит в някоя пещера и да изчаква\", каза партньорката на алпиниста Радослава Ненова.\r\n\tТя допуска, че може би само в началото е имал сили и се е скрил, но ако се е случило това, той е трябвало да е слязъл досега.\r\n\t\"Сега шансът е просто толкова минимален!... Но като не знам какво се е случило, не съм аз Господ да раздавам шансове на хората - дали да са живи или не. Аз съм се хванала за надеждата, не за факти\", каза още съпругата му.\r\n\t\"Със сигурност знаех, че много хора го харесват, но сега аз денонощно поучавам съвети, съобщения, всякакви варианти на помощ, свързват се с мен от различни точки на света и ми дават варианти за маршрута – неща, които можем да правим\", каза още жената на алпиниста.\r\n\t\"Не мисля, че може да го е страх – той не се страхува в планината. На нас ни изглежда рисково и опасно, но той там си беше щастлив\", допълни тя. Каза, че дори не е знаела, че Китай и Непал са в по-особени отношения и двете държави не знаели как да реагират на молба на трета страна да се обединят в името на нещо.\r\n\t\"Хората виждат нещо като \"Биг брадър\" тече на екрана, включват се, изключват се... Но реално смислените хора са малко, които знаят за какво става въпрос\", каза още Радослава Ненова. Според нея без инсулин може да останеш жив достатъчно дълго.\r\n\tНа въпрос как вижда бъдещето, Радослава Ненова каза, че със сигурност с детето ще отидат до базовия лагер след време.\r\n\t\"За мен това беше една битка с планината – тя го искаше за себе си, аз за мен. И не спирахме с нея да се надиграваме.Ние сме много малки, за да можем да спорим с нея. Ако тя е решила...Аз не се сърдя на планината\", каза жената на Боян Петров.\r\n\tДокато спасителите издирват Боян Петров на Шиша Пангма, друг известен български алпинист Атанас Скатов успя в неделя да покори осемхилядника Чо Ойо без шерпи и кислород. В сърцераздирателно послание в социалните мрежи Скатов разкри, че неговият екип е скрил от него какво се случва с Петров.\r\n\t\"На 13.05 след слизането ми на лагер 2 научих от Мария Илиева в разговор по сателитния ми телефон за изчезването на Боян Петров. Отначало не повярвах и ми трябваше малко време да асимилирам какво ми говори. Реших, че е станала някаква грешка и тя не е разбрала добре. След уточнение за това от колко време той липсва започнах да осъзнавам какво се случва. Разбрах, че са скрили тази информация от мен, за да не ме притесняват по време на атаката ми към връх Чо Ойо\", пише Скатов.\r\n\tТой казва, че Боян Петров е човекът, от когото се е учил и вдъхновявал.\r\n\t\"(След изкачването на Чо Ойо без кислоред и шерп - б.р.) Мога да оценя още повече, това, което е направил той вече 10 пъти по всичките тези осемхилядника. Виждал съм колко е зависим от инсулина и съм се чудел как не се страхува да не получи пристъп в момент, в който да не може да реагира. Той не се страхуваше от нищо! Поклон, Бояне! Пред силата на духа ти и целеустремеността ти. Пред волята и безстрашието ти! Нека Бог даде сила на близките му. Моите съболезнования! Осиротях. Ще ми липсва Силния бегач в съседния коридор, който ме водеше и напрягаше силите ми докрай в състезанието. Все още се надявам, че може да стане някакво чудо и да се появиш отнякъде, въпреки че...... много време е минало. Единственото, което мога да направя в този момент, е да продължа напред към Еверест, там където щяхме да се засечем тази пролет и да посветя изкачването си на върха на теб! Дано имам късмет да го кача. Заради теб! И може да усетя духа ти там някъде в бялата планина, на най-високата и точка и да си поговоря пак безмълвно с теб!\", пише Скатов.\r\n\tБългаринът е изкачвал Еверест два пъти, но това ще бъде първият му опит без шерп и кислород.", "date": "2018.05.15", "title": "Без следи от Боян Петров около лагер 1, акцията продължава още ден"}
{"url": "http://www.mediapool.bg/bsp-obvini-borisov-che-predal-prevozvachite-i-iska-izslushvaneto-mu-v-ns-news279142.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБСП обвини премиера Бойко Борисов, че е предал интересите на българските превозвачи и поиска изслушването му в парламента в сряда по темата. В отговор ГЕРБ обяви, че БСП прави последен опит да хвърли сянка върху изключително успешното българско европредседателство.\r\n\tНовият сблъсък между двете най-големи парламентарни партии се разиграва в навечерието на срещата на върха ЕС – Западни Балкани на 16 и 17 май в София и готвените протести от страна на превозвачите в цялата страна. Те заплашиха да блокират столицата в петък в опит да убедят евролидерите да не приемат промените в пакета \"Мобилност\", с които се въвеждат нови изисквания за почивката и заплащането на шофьорите в ЕС.\r\n\tВ опит да защити правителството Министерството на транспорта излезе със съобщение за последователната политика в защита на интересите на българските превозвачи.\r\n\tЗаместник-председателят на парламентарната група на БСП Георги Свиленски на нарочна пресконференция заяви, че българските превозвачи са били предадени през изминалата една година от българското правителство. Причината – кабинетът на Бойко Борисов е подкрепил пред Европейския парламент промените в пакета \"Мобилност\".\r\n\tСвиленски показа решение на Министерския съвет от края на 2017 г., с което се възлага на транспортния министър Ивайло Московски да изрази подкрепа за промените, докато другите членки са се противопоставили на пакета на френския президент Еманюел Макрон.\r\n\t\"Тук, в България, си говорим едно, на срещата с Макрон в \"Евксиноград\" се говори едно, но там, където трябва да бъдат защитавани българските интереси, мълчат\", каза Свиленски.\r\n\t\"От днес нататък, когато остават десетина дни, правителството трябва да представи своите предложения. Те няма как да бъдат разгледани и гласувани. Трябва да стане ясно на българските превозвачи, които вчера започнаха да му благодарят, че те са предадени от собствения си министър и министър-председателя\", каза Свиленски.\r\n\tТой обаче не коментира защо БСП, която е социална партия, не защитава интересите на шофьорите, а само на бизнеса в лицето на превозвачите. С новите правила се въвеждат по-високи заплати за шофьорите и по-добри условия на труд. Снидикатите също досега не се излезли с позиция за новия легламент\r\n\t\"Днес БСП направи последен опит да се хвърли сянка върху българското европредседателство. От четири-пет месеца това е основната и единствена цел на БСП\", каза  в отговор депутатът от ГЕРБ Тома Биков.\r\n\tТой заяви, че от една година премиерът Борисов поставя въпроса за пакета \"Мобилност\" на всяка своя среща с всеки европейски лидер.\r\n\tБиков припомни, че президентът Румен Радев вече два пъти се е срещал с френския си колега Еманюел Макрон, по чиято инициатива се въвеждат новите правила за превозвачите, и попита дали на срещите им въпросът е бил повдиган и ако не е - защо.\r\n\t\"И премиерът имаше срещи с Макрон и винаги е поставял този въпрос\", каза Биков. Според него с викането на премиера в парламента в деня, в който в София пристигат всички европейски лидери, плюс лидерите на Западните Балкани, които се събират за първи път в този формат, БСП показват, че ги интересува единствено да съборят държавата.\r\n\t\"Това председателство не е на ГЕРБ, то е на България и е много успешно. То е дори по-успешно, отколкото ние самите сме очаквали\", добави Биков.\r\n\tМеждувременно българските превозвачи обявиха, че ще протестират на 17 май в цялата страна и ще блокират София с камиони и автобуси по време на срещата на върха ЕС – Западни Балкани. Решението беше взето на международна конференция \"Европейското бъдеще на транспорта в Централна и Източна Европа\" в София.\r\n\tЦелта е западните лидери да бъдат убедени в размера на щетите, които ще понесе българската икономика, ако Европейският парламент одобри предстоящите промени в първия пакет \"Мобилност\", добил популярност като \"законът Макрон\".\r\n\tНа форума в София български, полски и унгарски превозвачи излязоха с обща декларация, с която се обявиха против промените.\r\n\tНад 3000 български камиони ще излязат от европейския пазар заради определени текстове в пакета \"Мобилност\", каза министърът на транспорта Ивайло Московски по време на конференцията.\r\n\t\"Ние не искаме да допуснем стимулиране на емиграцията на български шофьори към европейски държави, защото това ще се случи след въвеждането на предложенията в този им вид. Още преди няколко години, когато се заговори за въвеждането на определени рестриктивни правила за българските превозвачи, сме реагирали остро, като сме защитавали по категоричен начин правата на българските превозвачи и сме отстоявали спазването на европейските принципи за свободно движение на стоки, хора и капитали\", каза Московски.\r\n\tПо думите му българската позиция винаги е била категорична по тези въпроси и е правилно да бъде намерено консенсусно решение, защитаващо интересите на всички държави, каза транспортният министър. В противен случай, за пореден път Московски декларира готовност, в знак на протест, да напусне Съвета на министрите по транспорта, ако се приемат \"силово наложените рестриктивни мерки от ЕК\".\r\n\tНяколко са темите, по които част от държавите в ЕС имат спорове по пакета \"Мобилност\".\r\n\tПървата тема е свързана с искането за въвеждане на задължение водачите на камиони да се прибират на определено време у дома. По този въпрос министърът изрази мнение, че България като страна в географската периферия на ЕС, е в неизгодно положение, защото на шофьорите ще им отнеме много време да се приберат в страната на точно определен интервал от време. Освен това шофьорите, като свободни граждани на ЕС, имат пълното право сами да избират къде да почиват със семействата си. Поради това, България е категорично против това предложение. Позицията, която ще защитаваме, е превозвачите да дават възможност за почивка на определен период на своите шофьори, а те сами да избират къде и как да прекарат времето, когато не са на работа, каза Московски.\r\n\tВтората тема е свързана с предложението да се въведе забрана седмичната почивка да се извършва в кабините на камионите, каза министърът. Той изтъкна, че тук има много неясноти, които ще създадат сериозни трудности за превозвачите, най-вече заради изискването на застрахователите товарите и камионите да не се оставят без надзор. Според  Московски, това означава, че водачите няма как да почиват в хотели, които нямат охраняеми паркинги. Министърът заяви, че по този въпрос българската страна е готова да се съгласи, само когато има изградени паркинг зони с охрана и необходимите условия за шофьорите. По думите му имаме уверението на ЕК, че се работи за изграждане за изграждане на такива зони, но кога ще станат факт не е ясно.\r\n\tПо отношение на темата, свързана със заплащането на командировките на водачите, Московски обяви, че има много неясноти и няма методика за изчисляването на тези ставки. Той допълни, че от ЕК са заявили, че тези правила ще важат и за превозвачи от трети страни, но ЕС няма правомощията и механизмите реално да контролира дали превозвачите извън ЕС спазват тези изисквания, което ще доведе до нелоялна конкуренция. Предложението на българската страна е начисляването на командировъчните спрямо законодателството в държавата, в която пребивава даден водач, да става след 7 последователни дни работа за месец.\r\n\tПо четвъртата тема, за каботажите превози, министърът изтъкна, че българската държава е готова на отстъпки за този тип превози, по отношение на броя на дните и операциите на месец.\r\n\tТоварните превози са бизнес, който се развива в силно конкурентна среда и не получава субсидии от фондовете на ЕС. Спазват се строги регулации, свързани с техническо състояние на превозните средства, екологични норми, безопасност на труда – общо 36 директиви и регламенти, изтъкнаха участници на форума в София.\r\n\t\"Затова предлаганите регулации в първия пакет \"Мобилност\" са напълно необосновани и засягат основно фирми от Централна и Източна Европа, които поради географската си отдалеченост ще бъдат силно затруднени или поставени в невъзможност да изпълнят изискванията\", заяви Йордан Абаджиев, изпълнителен директор на Съюза на международните превозвачи.\r\n\tБлизо 80 на сто от собствениците и управители на фирми определят промените в първия пакет \"Мобилност\" като огромен риск за бизнеса и изразяват опасения, че до 2-3 години ще фалират, показва анкетно проучване. Над 83 на сто определят изискването да се връщат у дома за почивка като изключително затрудняващо, а някои като неизпълнимо.\r\n\tС готвените регулации ще се отнемат приходи в бюджета на България, а след 2020 г. ще трябва да се плащат по-високите вноски в бюджета на ЕС за новия програмен период, отбелязаха представители на транспортния бранш.\r\n\tЗа това по време на срещата на върха ЕС – Западни Балкани в София около 100 камиона и още толкова автобуса ще бъдат позиционирани по основните пътни артерии. Протести ще има в цялата страна - Пловдив, Велико Търново, Враца, Видин, Русе, Благоевград, Сандански, Петрич и др.\r\n\tПредвижда се автомобилното шествие да премине от 10 до 17 часа по бул. \"Цариградско шосе\" (отбивката към бул. \"Брюксел\", лентите в посока София). Паркирани товарни камиони ще се наредят в протестна колона до отбивката за кв. \"Дървеница\" (4-ти км). След отбивката за кв. \"Дървеница\" до отбивката за бул. \"Ситняково\" ще бъде наредена протестна колона от автобуси.\r\n\tМеждувременно от 13 до 17 часа ще бъде проведено протестно шествие със сборен пункт пл. \"Македония\" по маршрута от ул. \"Алабин\" към Съдебната палата, вдясно по бул. \"Витоша\" до парковото пространство пред НДК, където протестиращите ще държат речи.", "date": "2018.05.15", "title": "БСП обвини Борисов, че предал превозвачите и иска изслушването му в НС"}
