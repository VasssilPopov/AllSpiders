{"url": "http://www.mediapool.bg/protestirashti-sreshtu-g-20-prevarnaha-hamburg-v-boino-pole-news266337.html", "text": "Сто и единадесет представители на силите на реда са ранени в Хамбург миналата нощ и в петък сутринта в сблъсъците с няколко хиляди протестиращи срещу срещата на върха на Г-20. Полицията се опита да противодейства със сълзотворен газ и водни оръдия, но това не попречи на протестиращите да превърнат отделни райони на града в истинско бойно поле.\r\n\t \r\n\tПо данни на ДПА се е наложило трима от полицаите да бъдат приети в болница, а задържаните са няколко десетки. \"Възмутени сме\", заяви хамбургската полиция в Туитър.\r\n\t \r\n\tСблъсъци избухнаха още снощи в навечерието на започналата в петък рано следобед среща по време на протестно шествие, в което участвали близо 12 хиляди души, сред които антиглобалисти, анархисти, левичари и обикновени жители на града. Според организаторите на протестното шествие, то обединява хора от цяла Европа, които вярват, че лидерите на Г-20 не са подобрили, и дори са влошили, проблеми като климатичните промени, въоръжените конфликти, бедността и бежанската криза, отбелязва ДПА.\n\n\r\n\t \r\n\tЧаст от протестиращите замеряха полицаите с камъни, бутилки и фойерверки. Най-малко един автомобил е бил подпален. Сред пострадалите е говорителят на местната полиция, нападнат по време на интервю.\r\n\t\r\n\tСилите на реда отговориха със сълзотворен газ и водно оръдие и се опита да отстрани от мирните протестиращи няколкостотин екстремисти, облечени в черно и с маски на главите. След няколко неуспешни опита полицаите бяха принудени да прекратят шествието.\r\n\t \r\n\tРадикалите се опитаха и да построят барикади и да се бият с полицията, която съобщава за множество нападения срещу нейни служители. Самите организатори на шествието го обявиха за приключено.\r\n\t \r\n\tСблъсъците в различни части на Хамбург обаче продължиха. Протестиращите радикални антиглобалисти се разделиха на групи, формираха отряди в различни части на града и разбиваха всичко по пътя си, заяви местната полиция. Имало е опити за заслепяване с лазер на кръжащия над града полицейски хеликоптер.\r\n\t \r\n\tСилите за сигурност предупредиха гражданите да не излизат на улицата без необходимост. Много от собствениците на магазини пък предварително бяха покрили витрините си с капаци и дъски, за да ги предпазят.\r\n\t \r\n\tКъсно вечерта значителен брой агресивно настроени антиглобалисти се съсредоточиха в района на Шанценфиртел, считан за един от бастионите на хамбургските леви радикали. В отговор на действията на радикалите, полицията беше принудена отново да използва водно оръдие.\r\n\t\r\n\tРано сутринта в петък антигобалисти са атакували полицейски участък в Алтона. В тази част на града демонстранти са подпалили и няколко полицейски автомобила, допълва Франс прес, като се позовава на полицейско съобщение в Туитър.\r\n\t\r\n\t\"Федералната полиция е започнала операция срещу прибягващи до насилие хора, които хвърлят коктейли Молотов и подпалват полицейски патрулни коли в Алтона\", гласи съобщението на полицията.\r\n\t \r\n\tСутринта местните власти съобщиха и за пожар в града, с който се борят над 60 пожарникари със специализирана техника. Пожарът е избухнал в склад на автомобилен салон. Не е ясно дали той има нещо общо с протестите, прераснали в сблъсъци. Вчера обаче неизвестни лица, за които се предполага, че са от средите на анархистите, са подпалили автосалон на Порше в Хамбург и са изгорили десет скъпи автомобила.\r\n\t \r\n\tПо обед се наложи полицията в Хамбург отново да използва водно оръдие – този път за да разпръсне демонстранти, организирали седящ протест на пътя, по който се очакваше да мине делегацията на американския президент Доналд Тръмп. Първоначално полицията призовала протестиращите да освободят улица \"Шваненвинк\", но демонстрантите не се подчинили и се наложило използването на водно оръдие.\r\n\t \r\n\tДемонстрантите се събират на малки групи и продължават протестните си акции. На различни места в града радикални демонстранти разбиват витрини на магазини и стъкла на автомобили. В районите Алтона и Бланкенезе бяха опожарени между 25 и 30 автомобила, предаде ДПА.\r\n\t \r\n\tАгенцията съобщава и за изстреляна от демонстранти срещу хеликоптер на германската полиция сигнална ракета, която премина много близо до него.\r\n\t \r\n\tДруги протестиращи пък изпотрошиха прозорците на консулството на Монголия в града и подпалиха гумите на автомобил на канадската делегация, участваща в Г-20.", "date": "16:21 | 07 юли 2017 | ", "title": "Протестиращи срещу Г-20 превърнаха Хамбург в бойно поле"}
{"url": "http://www.mediapool.bg/zhenata-na-polskiya-prezident-uchi-tramp-da-spazva-protokola-news266320.html", "text": "Първата дама на Полша Агата Корнхаусер-Дуда игнорира опита на президента на САЩ Доналд Тръмп да стисне ръката й пред камерите по време на протоколна среща.\r\n\tСлед като приветства полския президент Анджей Дуда, Тръмп протегна ръка и към съпругата му.\r\n\tКорнхаусер-Дуда обаче мина край него, а след това се здрависа със съпругата на американския лидер Мелания Тръмп и едва тогава се поздрави с него.\r\n\tТака полякинята спази протокола.\r\n\tВидеозапис от сцената в четвъртък (6 юли) беше публикуван в", "date": "09:28 | 07 юли 2017 | ", "title": "Жената на полския президент учи Тръмп да спазва протокола"}
{"url": "http://www.mediapool.bg/borisov-edinstvenoto-ni-iziskvane-e-iztrebitelite-da-sa-novi-news266324.html", "text": "Със серия изявления в петък министър-председателят Бойко Борисов внесе още една солидна доза неяснота в и без това достатъчно обърканата тема за купуването на нов тип изтребители за Военно-въздушните сили.\r\n\t\"Не искам да се намесвам кой изтребител да бъде купен, единственото ми условие е да са нови“, обяви най-напред той по време на дискусия в София и добави, че няма повече да се вкарва в споровете кой самолет е \"по-хубав\" и кой \"има повече възможности\".\r\n\t\"Нека се произнесат експертите, но самолетите трябва да са нови - така и така ще се вадят купища пари за тях“, каза премиерът. Той участва в дискусия на тема \"Трансатлантическата връзка през българското председателство на Съвета на ЕС\", организирана от Атлантическия клуб с подкрепата на фондацията \"Конрад Аденауер\" и Дипломатическия институт. Сред участниците бе и посланикът на САЩ в София Ерик Рубин.\r\n\tДосегашната процедура за превъоръжаване на Военно-въздушните ни сили не включваше условието самолетите задължително да са нови. Затова и само една от постъпилите три оферти е за нови самолети. Тъй че първоначалното изявление на Борисов прозвуча като индиректна подкрепа за новите шведски \"Грипен“ за сметка на самолетите \"втора ръка“ - \"Юрофайтър“ и Ф-16.\r\n\tПо-късно пред журналисти в парламента обаче Борисов направи ново изявление по темата, от което се разбра, че той има предвид на практика нова процедура с нови оферти от много повече производители. Включително и руски.\r\n\tЩе преговаряме с три държави за нови самолети, каза най-напред премиерът. След което обаче изреди повече от три опции\r\n\t\"Като кажеш нова кола, какво разбираш под нова? Да отидеш да си купиш от магазина нова, а не втора ръка от автокъща. И Ф-16, и \"Юрофайтер\", и \"Грипен\", и МиГ, и Су имат заводи и произвеждат нови самолети. И като се купува, барем да е ново\", каза Борисов.\r\n\tЧух, президентът каза, че правителството има право да преговаря с всички. Ще преговаряме с всички, но на Каракачанов съм му казал да преговаря за нови самолети, уточни той.\r\n\tПо думите му „ще се преговаря бавно, но стриктно, по детайли, защото става въпрос за много пари и ще се пазарим за отстъпки във времето, в плащанията и в цените“. Натоварени с преговорите били експертите и министърът на отбраната Красимир Каракачанов.\r\n\tПопитан кога ще приключат преговорите, след като дебатът за новите самолети за армията продължава години, премиерът отговори, че „първо ще купим влаковете и тогава ще купим самолетите“. „От 2006 г. пък стоят влаковете неразплатени, за всичко ще съберем пари, ще върви заедно“, уточни той, имайки вероятно предвид дизеловите мотриси на БДЖ „Дезиро“.\r\n\t\"Пари ще се намерят“\r\n\tПо-рано по време на дискусията на „Атлантическия клуб“ премиерът коментира, че трите рода войски трябва да се въоръжават и превъоръжават паралелно, като пари за това щели да се намерят\r\n\t\"Пари ще се намерят като съчетаем влизането в еврозоната и увеличените инвестиции с борбата с контрабандата. Ето и генерал Боцев (началникът на отбраната ген. Андрей Боцев) иска, и (военният) министър Каракачанов ми вади душата. За да има повече пари в бюджета: бой по контрабандата и корупцията. Нивата на контрабанда вече са под 7%. Това е безспорен успех. Амбицирани сме и се надявам, че ще успеем. Трябват ни още 1-1.3 млрд. да съберем\", каза Борисов.\r\n\tСъщевременно той напомни, че от 1 септември правителството трябва да изпълни и обещанието си и да увеличи учителските заплати. После обясни, че трябва да се купят нови влакове и вагони, за да се реформира ЖП транспорта, а трябва да се построи и магистрала \"Хемус\", за да няма разделяне на държавата на север и юг.ЕС – колективен член на НАТО\r\n\tЗа външната политика Борисов обяви, че проблемите с отбраната в Европейския съюз могат да бъдат решени, ако съюзът стане колективен член на НАТО.\r\n\t\"ЕС трябва да стане колективен член на НАТО и заедно да постигне тези 2% от БВП за въоръжение. Експертите в НАТО пък ще кажат коя държава какво въоръжение да има\", заяви Борисов и допълни, че идеята му засега е \"ерес\", но скоро може да стане и реалност.Договорът за добросъседство с Македония\r\n\tОтделно той поиска Македония да стане член на НАТО, защото това е добре за България. Борисов обясни, че е голям привърженик на подписването на Договора за добросъседство със Скопие.\r\n\t\"Ако не го подпишем, не знам какво друго бихме могли да подпишем в бъдеще. Договорът за добросъседство с Македония е изключително важен. Да оставим историците да си спорят. Убеден съм, че и българската политическа класа ще ни подкрепи. Зависи и от политическата класа в Македония този договор да тръгне. Интересът на България е да подкрепи Македония да влезе в Атлантическия пакт. Да се надяваме, че и колегите разбират какви са и опасностите, ако всичко това не се случва за в бъдеще\", каза премиерът.\r\n\tТой напомни, че Балканите \"отново са най-тежкият и нестабилен регион от цяла Европа\" и той трябва да бъде стабилизиран чрез приобщаване към ЕС и НАТО.Отношенията с Турция\r\n\tКакво ли не сме чули, сигурно с хиляди неща не сме съгласни, но те са на нашата граница, и в едно нещо са изключително коректни, не само към България, и към ЕС - че те задържат на своя територия мигрантската вълна, коментира Борисов отношенията с Турция.\r\n\tТова е достатъчно основание ние да бъдем с тях в непрекъснат диалог, защото на практика ние нямаме натиск на границата, посочи Борисов. Той каза, че продължава да смята, че споразумението с Турция работи много добре и трябва да работим по него.Посоката\r\n\tВ изказването си премиерът засегна редица теми, като още в самото начало подчерта стратегическите за България партньори - ЕС и НАТО. Това е посоката, която ние неотклонно сме следвали, следваме и се надявам и в следващите години да продължаваме, заяви Борисов.", "date": "11:02 | 07 юли 2017 | ", "title": "Борисов: Единственото ни изискване е изтребителите да са нови"}
{"url": "http://www.mediapool.bg/okolo-60-ot-nai-golemite-100-kompanii-u-nas-sa-povishili-prihodite-si-prez-2016-g-news266325.html", "text": "Около 60% от най-големите 100 компании на българския пазар са повишили приходите си през изминалата година. Ръст отчитат фирмите, работещи в секторите технологии, машини, фармация, храни, търговия и текстил. Това показва класацията \"Капитал 100\", която се прави за десета поредна година.\r\n\tСредните производствени компании, а не гигантите, движат българската икономика, сочи анализът на данните за 2016 г.\r\n\tВъпреки като цяло добрата година приходите на десетте най-големи компании се свиват със средно 10%.\r\n\tИзминалата година не е била добра за енергийните и металургичните гиганти заради ниските цени на суровините.\r\n\tСтроителният сектор също бележи общ спад поради намалелите държавни поръчки, въпреки оживлението в по-малките компании, които строят жилища и офиси в София.\r\n\tРастежът е осезаем при производителите и търговците на храни и лекарства, чиито приходи се изстрелват нагоре вследствие на високо вътрешно потребление.\n\n\r\n\tЗа втора поредна година приходите и печалбите на петте оръжейни завода растат.\r\n\tГеографски големите компании остават съсредоточени в София - 49 от стоте най-големи. Втора е област Пловдив с осем представители.\r\n\tНай-голяма компания у нас традиционно е \"Лукойл Нефтохим Бургас\", следвана от \"Аурубис България\".\r\n\tЛидерите в растящите сектори са  \"\", следван от \"\" и \"\" в сектор \"Машини и оборудване\".  \r\n\tВ сектор \"Технологии\" има разместване във водещата позиция - най-много приходи за 2016-а има \", следвана от миналогодишния лидер \" и \".\r\n\tВ сектор \"Търговия\" с голяма преднина води \" пред \"\" и \"\".\r\n\tВ сектор \"Храни и напитки\" най-голяма компания е \"\", а в сектор \"Фармация\" за поредна година водеща е \"\".\r\n\tДанните в \"Капитал 100\" са събрани от подадена от компаниите информация, от публични източници на информация, регулаторни органи, бази данни. Част от отчетите са от Търговския регистър. Финансовата информация за публичните дружества е от Българската фондова борса, Комисията за финансов надзор и други платформи за отчети.", "date": "11:13 | 07 юли 2017 | ", "title": "Около 60% от най-големите 100 компании у нас са повишили приходите си през 2016 г."}
{"url": "http://www.mediapool.bg/za-sedmitsa-sa-zapechatani-22-targovski-obekta-po-yuzhnoto-chernomorie-news266326.html", "text": "За неиздаване на касови бележки са запечатани 22 обекта по южното Черноморие от началото на юли досега, а от началото на годината техният брой е 156. Това съобщиха от Националната агенция по приходите (НАП).\r\n\tПоследният затворен обект е магазин за детски стоки в Несебър. В курорта Слънчев бряг през седмицата са запечатани акумулаторни колички триколки, атракционно съоръжение и магазин за плажни артикули. Сред затворените временно обекти по Южното Черноморие са и автомивка и високооборотно заведение за бързо хранене.\r\n\t\"Запечатването е крайно неприятна мярка и за двете страни. За НАП това не е цел, а само средство за постигане на дисциплиниращ ефект. Нито едно от тези запечатвания нямаше да се случи, ако беше издаден фискален бон\", коментира говорителят на НАП Бургас Христо Узунов. \r\n\tОт приходното ведомство в морския град припомнят, че при повторно неиздаване на фискален бон, търговският обект се запечатва за срок от един месец.\r\n\tЛятната контролна кампания на Национална агенция за приходите по Черноморието за спазване на данъчното и осигурителното законодателство вече дава резултати и те са в посока спазване на правилата и подобряване на фискалната дисциплина от страна на търговците, посочват от НАП в Бургас.\n\n\r\n\tКонтролните действия са насочени главно към промяна в поведението на търговците в посока доброволно спазване на законодателството и отчитане на реалните обороти. В същото време към нарушителите законът се прилага в цялата му строгост.\r\n\tЗа повишаване на фискалната дисциплина съществена роля играят и патрулните двойки на НАП, които обхождат всекидневно алеите на курортите. Патрули има и в черноморските градове. Те следят за рискови обекти, извършват контролни покупки, но и разясняват целите на данъчната контролна кампания. Към тях търговците могат да се обръщат и с въпроси, свързани с отчетността и работата на фискалните апарати, посочват от НАП.", "date": "11:30 | 07 юли 2017 | ", "title": "За седмица са запечатани 22 търговски обекта по южното Черноморие"}
{"url": "http://www.mediapool.bg/merkel-i-erdogan-obsadiha-spornite-vaprosi-mezhdu-germaniya-i-turtsiya-news266322.html", "text": "Канцлерът Ангела Меркел е обсъдила с турския президент Реджеп Ердоган \"спорните\" впроси в отношенията между Берлин и Анкара в навечерието на срещата на Г 20, която започва в петък в Хамбург, съобщи \"Ди Велт\".\r\n\tДискусията между двамата лидери се е състояла в един от хотелите в Хамбург в късните часове в четвъртък. Обсъдени са били теми от дневния ред на срещата на върха на големите индустриални и развиващи се страни.\r\n\tМеркел и Ердоган са разговаряли и за \"продължаващата подкрепа за споразумението за бежанците между ЕС и Турция, както и текущите спорни аспекти на турско-германските отношения\", заяви правителственият говорител в Берлин.\r\n\tЖеланието за двустранната среща е било изразено от турска страна.\r\n\tОтношенията между Германия и Турция са обтегнати отчасти и заради задържането на журналиста Дениз Юджел в затвор в Истанбул. Вече месеци наред Берлин призовава за освобождаването му.\r\n\tРаздразнението на Ердоган пък е в резултат на решението федералното правителство в Берлин да откаже негова изява пред сънародниците му в Германия. Турският президент призова ФРГ да промени решението си и в интервю за \"Ди Цайт\" предупреди, че в противен случай \"Германия извършва самоубийство\".", "date": "10:26 | 07 юли 2017 | ", "title": "Меркел и Ердоган обсъдиха \"спорните\" въпроси между Германия и Турция"}
{"url": "http://www.mediapool.bg/proizvoditelyat-na-aviochasti-uduard-shte-investira-nad-10-mln-lv-u-nas-news266328.html", "text": "Производителят на самолетни части \"Удуърд\" ще инвестира още над 9 млн. лв. в разширяване на базата си в София, а \"Традео БГ\" близо 1 млн. лв. в разработването на интегрирана система за управление на инвестиционен посредник. Двете компании получихао сертификат за първокласни инвеститори (клас \"А\") по Закона за насърчаване на инвестициите.\r\n\tИнвестициите на двете компании ще доведат до разкриване на 160 нови работни места. И двете фирми са базирани в София.\r\n\tДвата проекта са във високотехнологични дейности от производствения сектор и от сектора на услугите, които са приоритетни в политиката на Министерство на икономиката за насърчаване на инвестициите, каза министърът на икономиката Емил Караниколов при връчването на сертификатите.\r\n\tАмбициите са с разширяването на първия голям производител на части за самолетостроенето, след него да дойдат още компании от сектора по примера на изработването на части за автомобилната индустрия, които превърнаха България във водещ център в региона, надяват се от икономическото министерство.\r\n\t\n\n\r\n\t\"Удуърд България\" е първото дружество у нас, което ще работи като доставчик на световната авиоиндустрия. Разширяването на базата й в София е част от развитието на европейски производствен обект на  американската компания \"Удуърд\" (Woodward Inc). Тя е водеща в авиационното производство и работи с компании от ранга на \"Еърбъс\" (Airbus) и \"Боинг\" (Boeing), каза Емил Илиев , управител на българския офис.\r\n\tПо думите му до момента у нас са инвестирали близо 1 млн. лв., а с новите вложения инвестициите ще надхвърлят 10 млн. лв.\r\n\tАмериканската компания е наела 1100 кв. м офиси и 2000 кв.м производствена площ в \"София еърпорт център\" през ноември 2015 г. за срок от 5 години с опция за удължаване с още три години, става ясно от отчета на дружеството. Там ще се изработват различни възли и компоненти, свързани с управлението на горивната система на самолетите и контрола на задвижващите механизми като задкрилките на крилата и опашния сектор. Те ще отиват в завода на \"Удуърд\" в  Найлс, щата Илинойс, където ще се влагат в по-големи продукти за клиентите.\r\n\tДетайлите, които се изработват у нас, се правят от изцяло вносни суровини и материали, които след производствения процес се пращат в Чикаго, където влизат в по-големи възли и излизат като продукти, ползвани от строителите на самолети. Поради липса на авиоиндустрия в България все още няма изградена мрежа от вносители, което може да се промени в бъдеще по примера на изработването на части за автомобилния сектор.\r\n\t\"Удуърд България\" е правоприемник на създаденото у нас през 2002 г. българско дружество \"ИДС Солар\" на  швейцарската IDS. Американците купуват компанията в началото на 2012 г. Капиталът на \"Удуърд България\" е 3.1 млн. лв. За 2016 г. дружеството приключва със загуба от 1.69 млн. лв. То е реализирало приходи от 9.1 млн. лв., които са с 916 хил. лв. по-малко спрямо 2015 г. В същото време разходите му са се увеличили с 1.44 млн. лв. основно заради покупката на материали и външни услуги, което е причина за отрицателния финнсов резлтат, става ясно от публикувания отчет в Търговския регистър.\r\n\tВ компанията работят 68 служители. Плановете й са да разкрие още 107 нови работни места, каза Емил Илиев.\r\n\tВ Европа \"Удуърд\" има заводи в Германия и Полша, където се произвеждат енергийни конвертори.\r\n\t\r\n\t\"Традео БГ\" също предвижда разширяване на съществуващо си предприятие, което се намира в столичния квартал \"Хаджи Димитър\". Компанията ще разработи продукт, който цели да помогне инвестиционните посредници да организират и управляват ефективно процесите си чрез софтуер за менажиране на риска, каза Алекс Бехар, управител на дружеството.\r\n\tПо думите му с реализацията на проекта ще бъдат разкрити над 50 нови работни места.\r\n\t\"Традео БГ\" започва дейността си у нас на 15 декември 2015 г. Компанията се занимава с производство, разработка и поддържане на финансов софтуер. Капиталът на компанията е 2000 лв., а неин собственик е Алекс Пламенов Бехар.\r\n\tЗа последните две седмици на 2015 г. дружеството е реализирало приходи от продажби за 41 хил. лв. и е излязло на печалба от 2000 лв., показва финансовият му отчет. За 2016 г. той все още не е публикуван в Търговския регистър.\r\n\tОт началото на 2017 г. по закона Закона за насърчаване на инвестициите са сертифитнирани 11 проектa, от които 7 са във високотехнологични производства и услуги, каза министър Караниколов. Планираните инвестиции възлизат на общо над 158 млн. лв., а заявените нови работни места се очаква да са над 4000.", "date": "12:42 | 07 юли 2017 | ", "title": "Производителят на авиочасти \"Удуърд\" ще инвестира над 10 млн. лв. у нас"}
{"url": "http://www.mediapool.bg/volya-na-veselin-mareshki-iska-premahvane-na-imuniteta-na-deputatite-news266321.html", "text": "Партията на Веселин Марешки \"Воля\" иска премахване на имунитета на депутатите. За целта още в четвъртък председателите на парламентарните групи в Народното събрание са получили писмо от Марешки с призив да подкрепят отмяната на чл.70 в Конституцията, съобщиха от партията.\r\n\tИнициативата идва след като на 23 юни  писка сваляне на имунитета на Марешки и на двама депутати от групата му - Пламен Христов и Кръстина Таскова, заради изнудване на собственици на аптеки. Веселин Марешки е със снет имунитет заради дело за изнудване и нанасяне на телесна повреда на варненски бизнесмен.\r\n\tСпоред лидера на \"Воля\" \"депутатският имунитет се е превърнал в инструмент за притискане и манипулация\".\r\n\t\"Имунитетът се използва основно за дискредитиране и за медийни скандали. А когато се докаже, че няма никакви основания за сваляне на имунитета или каквито и да било обвинения, моралната компенсация за нанесените щети на името на човека липсва. И още нещо - искането на имунитет у нас се е превърнало в осъждане и повод за обществен линч\", каза Марешки.\r\n\tТой призова депутатите да подкрепят искането му за отпадане на депутатския имунитет.\r\n\t\"Ние смятаме, че народните избраници са почтени и чисти хора и нямат нужда от този статут, който само дава власт на задкулисни кукловоди да издевателстват над някого или да  се опитват да го сплашат. Парламентът е с най-нисък рейтинг сред институциите. Заиграването с имунитетите обикновено внушава, че едва ли не тук са събрани виновни за нещо хора, които страхливо се крият зад стените на тази сграда\", каза Марешки.\n\n\r\n\tТой призова председателя на парламента Димитър Главчев да даде пример и пръв да подкрепи инициативата. Марешки припомни интервю на Главчев за БНТ от 2015 г., в което той казва, че \"депутатският имунитет е необоснована привилегия на народните представители спрямо останалите български граждани\".", "date": "09:54 | 07 юли 2017 | ", "title": "\"Воля\" на Веселин Марешки иска премахване на имунитета на депутатите"}
{"url": "http://www.mediapool.bg/konstitutsionniyat-sad-potvardi-pensionnite-promeni-na-goranov-news266330.html", "text": "Конституционният съд  правото на гражданите да прехвърлят партидите си за втора пенсия от частни фондове в НОИ, като реши, че въпросните разпоредби не противоречат на конституцията.\r\n\tПо идея на финансовия министър Владислав Горанов от началото на 2015 г. родените след 1959 г. получиха право да избират дали се осигуряват за пенсия едновременно в частен фонд и в НОИ или да се прехвърлят изцяло в държавното обществено осигуряване. Прехвърлянето може да бъде сторено най-късно до 5 години преди навършване на пенсионна възраст, като се дава и право на хората да се върнат отново в частната система в същия срок.\r\n\tДелото пред КС бе стартирано преди повече от година по инициатива на Върховния административен съд, който в мотивите си обяви, че смята пенсионните промени за противоконституционни.\r\n\tКонституционният съд обаче отсъжда обратното. Според мотивите на конституционните съдии учреденият в българската конституция модел на осигуряване е „социалният (общественият), а не либералният (частният)“. КС допълва, че конституцията не изключва либералния модел на осигуряване. „Напротив, той е изцяло допустим... Той обаче не е конституционно уреден като необходим, както социалния, а само като възможен наред с него“, се посочва в решението.\r\n\tПенсионните промени на Горанов предизвикаха силен отпор през 2015 г. и 2016 г., особено от страна на частните пенсионни фондове. Министърът бе обвинен, че унищожава втория стълб на пенсионната система.\r\n\tНа този етап интересът към прехвърлянето е сравнително слаб. По данни на Националната агенция за приходите (НАП) от март 2017 г., цитирани от в. „Сега“, едва около 10 000 души са се пренасочили партидите си за втора пенсия от частния си фонд в НОИ.\r\n\tЗасега обаче ефектът от промяната е рано да бъде оценяван, защото все още не е дошъл етапът на изплащане на първите масови пенсии от втория стълб. Възможно е, когато този процес стартира към 2021 – 2022 г., повече хора да започнат да проявяват интерес да прехвърлят парите си в НОИ, за да взимат държавна пенсия. Причината е, че има голяма вероятност в доста случаи тя да се окаже по-висока от частната, ако дотогава държавата не коригира в закона  за родените след 1959 г., което ще е между 22 и 28%. Именно разликите между размера на държавната и на бъдещата смесена пенсия (държавна и частна) след 2021 – 2022 г. се оказа сериозен проблем, който бе обект на  миналата година и все още не е решен.\r\n\tОсигурените обаче трябва да имат предвид, че ако са пропуснали 5-годишния срок преди навършване на пенсионна възраст, няма как да се прехвърлят в НОИ, а ако са го направили, няма как да върнат спестяванията си в частен фонд.\r\n\tВ момента пенсионната вноска в частен фонд е 5%, а частта за родените след 1959 г., която отива в НОИ, е 13.8%. Ако човек избере да се осигурява само в държавното обществено осигуряване, цялата му вноска в размер на 18.8% ще отива в НОИ.\r\n\tРеформата във втория стълб на пенсионната система се оказа нерешим проблем при второто правителство на Бойко Борисов. Тогава не бяха прокарани нито мерките за засилване на контрола върху частните фондове,  как да се регламентира изплащането на вторите пенсии. Очаква се тази тема да стане особено актуална при третото управление на Борисов, доколкото наближава стартът на изплащането на пенсиите от втория стълб през 2021 – 2022 г.", "date": " | 14:02 | 07 юли 2017 | ", "title": "Конституционният съд потвърди пенсионните промени на Горанов"}
{"url": "http://www.mediapool.bg/choveshka-greshka-mozhe-da-e-prichinila-katastrofite-na-trakiya-news266323.html", "text": "По първоначални данни човешка грешка е причинила двете тежки верижни катастрофи на магистрала \"Тракия\" на 5 юли в района на Ихтиман, при които пострадаха над 30 души. Не се изключва и версията за мъгла и дим от запаленото сметище край града. Работи се по всички версии, каза районният прокурор на Ихтиман Десислава Стоименова пред Нова телевизия.\r\n\tПо случая прокуратурата е образувала две досъдебни производства срещу неизвестни извършители. Те са за престъпления, извършени по непредпазливост при нарушаване на правилата за движение по пътищата и причиняване на средни телесни повреди, каза Десислава Стоименова.\r\n\tТрети ден продължава ограничението на скоростта до 50 км/час по магистрала \"Тракия\" в района на сметището край Ихтиман. От днес влизат в сила и забраните за движение на тирове по магистралите.\r\n\t\r\n\tПрокуратурата разследва два инцидента. \"Първоначалните данни сочат, че при катастрофите има човешка грешка\", каза Стоименова. В същото време тя не изключи версията за мъгла и дим от сметището край Ихтиман. По думите й на този етап не може да се каже с точност каква е причината за тези инциденти.\n\n\r\n\tВсе още няма и конкретен шофьор, обвинен за катастрофите. \"Не може да се твърди за конкретно лице, което да е виновно за инцидента. Но се води разследване срещу неизвестен извършител“, каза прокурорът.\r\n\tТя отрече сред участниците в произшествието да е имало неправоспособен шофьор. \"Няма данни и за пиян и дрогиран водач\", заяви Десислава Стоименова.\r\n\t\r\n\tИ тази сутрин има ограничение на скоростта по магистралата в района на Ихтиман. До 50 км/ч е ограничена скоростта на движение, защото рано сутринта времето беше много динамично - вятърът се обръща и за кратко време магистралата отново се задимява, каза Светослав Глосов, член на Управителния съвет на Агенция \"Пътна инфраструктура\" пред БНТ. Той допълни, че това са явления, които никой не може да предотврати докато има пушек.\r\n\tТой призова шофьорите да карат внимателно, да спазват знаците и въведените ограничения.\r\n\tТрафикът по магистрала \"Тракия\" се засилва, тъй като по това време от годината по направлението пътуват и много турски граждани, затова трябва да се кара внимателно, предупреди Глосов.\r\n\t\"Факт е, че в деня на инцидента в другото платно, при ограничение от 70 км в участъка на пътния възел, измерените спирачни пътища на автомобили, които са катастрофирали, показват скорост над 100 км/ч\", каза Глосов.\r\n\t\r\n\tОт 7 юли влиза в сила и заповед за ограничаване на движението на камионите над 12 тона по автомагистралите в пиковите часове през лятото. Графикът е съобразен с натовареността в съответните посоки на движение в определените участъци.\r\n\tПрез последните година-две трафикът се брои автоматично чрез монтираните преброителни пунктове с камери, които работят постоянно и ограничението се въвежда въз основа на данните от тях, поясни Глосов.\r\n\tДвижението на камионите по магистрала \"Тракия\" се спира в петък от 18 до 20 часа в посока София - Пловдив, когато трафикът на излизащите автомобили е по-голям, а на влизащите съответно по-малък. В неделя камионите по магистрала \"Тракия\" ще бъдат спирани от 16  до 20 часа в посока Бургас - София.\r\n\tПо магистрала \"Струма\" ограничението е в събота от 10 до 14 часа в посока пътен възел \"Даскалово\" - ГКПП \"Кулата\", а по магистрала \"Марица\" - в неделя от 16 до 20 часа в посока Свиленград – магистрала \"Тракия\".\r\n\tПоради извършващите се ремонтни дейности по магистрала \"Хемус\" е ограничено движението в двете посоки в участъка между София и Ябланица - в петък от 17 до 20 часа и в неделя от 14 до 20 часа.\r\n\tВъведените ограничения са справедливи и към превозвачите, и към хората, които пътуват за почивните дни, каза инж. Глосов. Той посочи, че по време на престоя шофьорите на камиони над 12 тона трябва да изчакват на паркинги.\r\n\tЩе се опитаме с по-големите приходи, които очакваме след въвеждането на тол системата, да се подобрят условията на паркингите за тези шофьори, обеща Глосов.\r\n\tДо средата на август 2017 г. се очаква да завършат ремонтните дейности на тунел \"Витиня\" и на виадукта след него на магистрала \"Хемус\". Пътните съоръжения на магистралата не са ремонтирани от построяването им и предприетите действия са наложителни.\r\n\tВ момента експерти извършват обследване на тунелните тръби на \"Витиня\" и \"Ечемишка\" в посока София, които не са ремонтирани. Ще направим анализ и въз основа на него ще се прецени кога да започнат ремонтните дейности - дали по-късно тази година или след зимния сезон, посочи Глосов.", "date": "10:52 | 07 юли 2017 | ", "title": "Човешка грешка може да е причинила катастрофите на \"Тракия\""}
{"url": "http://www.mediapool.bg/politsaite-iskat-definitsiya-na-primer-za-obshtestvoto-za-da-ne-badat-rezil-news266329.html", "text": "Синдикалната федерация на служителите в МВР (СФСМВР), която организира с подкрепата на останалите 6 ведомствени профсъюза масовия протест за увеличение на заплатите в министерството в сряда, излезе с иронична позиция по повод критиките към исканията на протестиращите.\r\n\tВ нея се обобщава, че повечето негативни коментари по темата показвали \"сериозно непознаване (а дори и откровено непризнаване) на основните граждански права и свободи, залегнали в Конституцията на Република България\".\r\n\tОсвен това протестиращите синдикалисти настояват за правна дефиниция на термина \"пример за обществото\", обяснявайки саркастично, че само така можели да препоръчат на членовете си към какво поведение да се придържат, за да не бъдат \"резил\" за обществото, а и исканията им да се приемат от хората като основателни.\r\n\t\"В тази връзка УС на СФСМВР заявява, че рисковете, които могат да породят законните протести на служителите в МВР са пренебрежимо малки в сравнение с риска за националната сигурност, до който би довел отказът да се увеличат техните основни възнаграждения\", предупреждават от най-големия полицейски синдикат.\r\n\tНедоволството им е насочено най-вече към , в която се посочваше, че натискът, упражняван от МВР синдикатите върху правителството, \"граничи с рекет, а рекетът е наказуем\".\r\n\tОсвен това едрият бизнес призова в сряда управляващите най-накрая да проведат непопулярна реформа – \"рязко съкращаване на \"чантаджийските\" длъжности в МВР за сметка на също така рязко повишаване на заплатите на хората, които работят \"на терен\" – очи в очи с криминалната престъпност\".\r\n\t\"Може да се окаже, че съкращенията трябва да достигнат до неподозиран мащаб, като например, че 40 на сто от щатните длъжности в МВР са неоправдаващи съществуването си, дублиращи се длъжности, длъжности с неясни функции, длъжности, които откровено нямат функции. Това е огромен резерв за повишаване на броя на хората, които работят на терен, за увеличение на заплатите им и за рязко подобряване на техническата им осигуреност\", смятат още членовете на АИКБ.\r\n\tОт СФСМВР обаче не коментират по никакъв начин този призив на бизнеса, а се спират на саркастичното предложение в позицията на асоциацията: \"Ако е необходимо – закрийте МВР и учредете ново министерство, което да отговаря за вътрешната сигурност в страната\".\r\n\t\"На фона на законните протести на служителите в МВР бяха отправени призиви за закриване на МВР, които са също толкова релевантни и адекватни, колкото биха били призиви от страна на протестиращите за национализиране на едрия капитал в страна с развита пазарна икономика\", заявяват от синдикалната федерация.\r\n\tЗа пореден път оттам не предлагат никакви конкретни реформи в министерството, а просто настояват за актуализация на бюджета му още тази година, която да позволи заплатите в системата да бъдат повишени с 15-20%.\r\n\t\"УС на СФСМВР, освен увеличение на възнагражденията на служителите, очаква и още нещо – легална дефиниция на термина \"пример за обществото\". Тази дефиниция е изключително важна и необходима, за да може от Федерацията да препоръчат на своите членове да се придържат към съответната нормативна рамка и то не само за да не бъдат служителите в МВР \"резил\" за обществото, но и за да може (съгласно известни публични заявки) исканията за увеличение на възнагражденията да бъдат счетени за основателни\", продължава позицията.\r\n\tАвторите й отново отричат действията на протестиращите в МВР да имат някакъв политически отенък, напомняйки, че е възможно всяка от парламентарните сили в момента да е подкрепяла някой от протестите за по-високи заплати в системата през последните години.\r\n\t\"Не можем да пропуснем и дежурните басни за нечия партийна намеса в протестите на служителите в МВР. Горещо препоръчваме на баснописците да направят справка дали през последните десетина години подобни протести с идентични искания не са били горещо подкрепяни и от тяхната партия – която и да е тя. Готови сме да им помогнем с информация, включваща видеозаписи на изявления на партийни лидери от целия политически спектър\", допълват от СФСМВР.\r\n\tПозицията завършва със заключението, че след като исканията на служителите в МВР станали публични, \"се оказа, че те са подкрепени от гражданите\". На какво се базира това твърдение обаче, от ведомствения синдикат не уточняват. Допълват единствено, че \"това, което трябва да направи политическото ръководство на МВР, е да спази закона и да изпълни задълженията си\", като преговаря с подчинените си за увеличение на заплатите им.\r\n\tОсвен по-високи възнаграждения, седемте синдиката във вътрешното министерство настояват за изцяло нов Закон за МВР, който да бъде изработен в тясно сътрудничество с тях. Другото искане – за изплащане на обезщетения за неполучени през последните 4-5 години летни униформи, бе придвижено от ГЕРБ и \"Обединени патриоти\" с приемането на спешни законови промени, позволяващи изплащането на общо 30 млн. лева на ощетените служители на МВР.", "date": "14:00 | 07 юли 2017 | ", "title": "Полицаите искат дефиниция на \"пример за обществото\", за да не бъдат \"резил\""}
{"url": "http://www.mediapool.bg/bulgaria-namali-darzhavniya-si-dalg-do-24-ot-bvp-news266327.html", "text": "Министерството на финансите успешно изплати облигациите, емитирани през 2012 г. от Симеон Дянков, който тогава покри дълга \"Велчев\" от 2002 г.\r\n\tСлед операцията от петък държавният дълг намалява от 25.9% на 24% от БВП.\r\n\t\"МФ нареди плащане на над 990 млн. евро в полза на държателите на 5-годишни еврооблигации на България, емитирани при годишен лихвен купон 4.25% с падеж 9 юли 2017 г.\", съобщиха от ведомството на Владислав Горанов в петък. В сумата са включени главница в размер 950 млн. евро, както и последният дължим лихвен купон в размер на 40.375 млн. евро.\r\n\tВръщането на дълга става с пари от нов заем, който беше поет миналата година, но при доста по-добри лихви в сравнение с тези от 2012 г.\r\n\t\"Средствата за погасяване на падежиращата се емисия са набрани по време на успешно емитираните през март 2016 г. на международните капиталови пазари двоен транш облигации на стойност 1.994 млрд. евро по средносрочната програма за емитиране на дълг на външните пазари. Трансакцията включваше транш от 7-годишни облигации на стойност 1.144 млрд. евро при лихвен купон от 1.875% и транш от 12-годишни облигации на стойност 850 млн.евро при лихвен купон от 3%\", припомниха от МФ.\r\n\tС част от миналогодишния заем се погаси текущ дълг за 2016 г., а другата част остана като наличност с цел да се ползва именно за покриване на падежа по еврооблигациите на 9 юли 2017 г. Парите първоначално бяха \"изтеглени\", за да се подсигури ресурс за евентуални проблеми на банковата система поради предстоящите тогава преглед на качеството на активите и стрес тестове. Впоследствие това не се наложи и правителството пренасочи парите за покриване на тазгодишния падеж.\r\n\tСлед петъчната операция държавният дълг на България намалява с 950 млн. евро  - от 12.884 на 11.934 млрд. евро. Това представлява спад в съотношението дълг към брутен вътрешен продукт с близо два процентни пункта - от 25.9% на 24 %. По този начин на държавния бюджет ще бъдат спестявани  разходи за обслужване на дълга в размер на 40.375 млн. евро годишно, твърдят от финансовото министерство.\r\n\tСпоред средносрочната бюджетна прогноза на правителството до края на 2020 г. държавният дълг ще намалее до 22.3% от БВП.", "date": "14:55 | 07 юли 2017 | ", "title": "България намали държавния си дълг до 24% от БВП"}
{"url": "http://www.mediapool.bg/galap-balgarite-podkrepyat-evrochlenstvoto-na-zapadnite-balkani-news266332.html", "text": "Мнозинството от българите подкрепят инициативите за приемане на страните от Западните Балкани в ЕС, става ясно от експресно представително проучване на агенция \"Галъп\", проведено сред 800 пълнолетни граждани в период 4-6 юли. Общо 70% от участниците в изследването са се изказали положително за предоставяне на европейска перспектива за Македония, Сърбия и другите страни от региона. Едва 24% са се изказали отрицателно.\r\n\tПроучването на \"Галъп\" е по множество теми от последните няколко седмици, включително „самолетния“ спор между Румен Радев и Цветан Цветанов, събитията в Асеновград, скандалите в управата на НДК, идеята за въвеждане на задължителни катализатори на леките автомобили и други.\r\n\t\"Подобни сондажи изваждат на показ обществените инстинкти и най-общите структури на масовото съзнание. Те могат да породят твърде интересни хипотези, макар да не са изчерпателни. Целта на такива сондажи е бързо да уловят картината на скоростно променящи се обществени сюжети\", обясняват от агенцията.\r\n\tОбщо 71% вярват на президента Румен Радев в спора за поръчката за самолети за Военновъздушните сили (ВВС) и едва 9% – на заместник-председателя на ГЕРБ Цветан Цветанов. Румен Радев защитава позицията на експертната комисия, препоръчала покупката на нови шведски изтребители \"Грипен\", а Цветан Цветанов поставя под съмнение процедурата. Общо 75% искат България да се сдобие с нови военни самолети, а само 18% са \"против\".\r\n\t\"При резултатите в спора Радев – Цветанов се проектира доверие към двамата, което остава високо при Радев, а при Цветанов е отминало пиковата се фаза още през 2010 г.\", коментира агенцията.\r\n\tПо казуса \"Асеновград\" мнозинството от българите не желаят да се стига до крайности. В отговор на въпроса \"Трябва ли да се изселят всички роми от Асеновград?\" мнозинството от анкетираните (53%) казват, че са \"против\". Общо 36% се съгласяват, че това е нужно.\r\n\t\"Тези 36% са доказателство за наболял обществен проблем, който съдържа сериозен потенциал за негативно развитие\", предупреждават от \"Галъп\". Във връзка с този въпрос агенцията пита участниците в анктетата дали лично са ставали свидетели (или са били участници) на агресивно поведение. 68% казват, че не са ставали свидетели, а 32% отговарят положително.\r\n\tОтносно скандала с НДК и смяната на директора му Мирослав Боршош участниците в изследването категорично одобряват (76%) създаването от парламента на анкетна комисия по случая.\r\n\tИзследването се фокусира и върху няколко социално-икономически теми, станали актуални през последните дни.\r\n\tХората остават силно разделени по темата дали има разлика в качеството на едни и същи продукти, продавани на пазара в Западна Европа и в България. Общо 51% твърдят, че са се натъквали на различия в качеството на храни. Други 46% казват, че не са забелязвали разлики.\r\n\tМнозинството не одобрява ограничаването на плащания в брой (61% срещу 35%), но за сметка на това силно подкрепя инициативата за задължаване на собствениците на автомобили да си монтират катализатори на автомобилите (85% \"за\" срещу 13% \"не\").\r\n\tБългарите подкрепят и исканията на полицаите за увеличение на заплатите им (67% срещу 26%).", "date": "14:33 | 07 юли 2017 | ", "title": "\"Галъп\": Българите подкрепят еврочленството на Западните Балкани"}
{"url": "http://www.mediapool.bg/italianski-yurofaitar-se-prisaediniha-kam-ohranata-na-balgarskoto-nebe-news266333.html", "text": "Четири самолета \"Юрофайтър\" (\"Eurofighter Typhoon\") на Военновъздушните сили на Италианската република кацнаха днес в Трета авиобаза - Граф Игнатиево, съобщиха от военното формирование. Тяхното пребазиране е с цел съвместно изпълнение на мисията Air Policing.\r\n\t \r\n\tИзпълнението на мисията Air Policing от военновъздушните сили на България и Италия е прието от Министерския съвет на редовно заседание на 21 юни т.г. и ще се изпълнява по плановете и процедурите на Интегрираната система на Алианса за противовъздушна и противоракетна отбрана (NATINAMDS) в периода 15 юли - 15 октомври 2017 г., се казва още в съобщението от Граф Игнатиево.\r\n\t \r\n\tСъщевременно НАТО съобщи също, че самолети \"Юрофайтър\" на Италианските военновъздушни сили се присъединяват към изтребителите МиГ-29 на Българските ВВС за охрана на българското въздушно пространство.\r\n\t \r\n\tВ съобщението, цитирано от БТА, се отбелязва се, че от днес екипажите на двете страни ще работят заедно до октомври. Съвместните въздушни патрули се очаква да подобрят допълнително съвместната работа на италианските и българските летци. Мисията е израз на съюзническо съпричастие, поясняват от алианса.\r\n\t \n\n\r\n\tДопълва се, че самолети на съюзниците често охраняват заедно въздушното пространство на пакта. Миналата година изтребители Ф-15 на САЩ се присъединиха към Българските ВВС в подобна мисия, се посочва в съобщението.", "date": "14:56 | 07 юли 2017 | ", "title": "Италиански \"Юрофайтър\" се присъединиха към охраната на българското небе"}
{"url": "http://www.mediapool.bg/poslanikat-na-sasht-bulgaria-da-reshi-suverenno-kakvi-iztrebiteli-da-kupi-news266331.html", "text": "България ще вземе суверенно решение какви изтребители да купи за въоръжените си сили, но освен цената трябва да има предвид способностите им и оперативната съвместимост с НАТО, каза посланикът на САЩ Ерик Рубин по време на дискусията в София, организирана от \"Атлантическия \r\n\t\"Решението за модернизация ще иска тежки политически решения. България ги прави това ще я направи по-стабилна и сигурна\", каза дипломатът в реч, озаглавена \"Американско-българското партньорство: пътят напред\". Според него НАТО е готов да подкрепи \"всякакви опити\" за модернизация на българските въоръжени сили.\r\n\t\r\n\tПреди това Борисов обяви, че каквито и да бъдат самолетите, те трябва да са нови, а по-късно в парламента доразви тезата си, допускайки , които не са съвместими с НАТО: \"И Ф-16, и \"Юрофайтер\", и \"Грипен\", и МиГ, и Су имат заводи и произвеждат нови самолети. И като се купува, барем да е ново.\"\r\n\tЕрик Рубин даде висока оценка на сътрудничеството между София и Вашингтон в областта на отбраната и отбеляза \"значителния напредък\", постигнат след подписването на двустранното споразумение през 2006 г.\r\n\t\"Двустранната активност в отбраната за последните две години се увеличи 400 пъти. Другата седмица България ще е домакин на Saber Guardian - най-голямото международно учение в Европа тази година\", каза посланикът.\r\n\tТой допълни, че общите усилия трябва да се съчетаят с увеличени разходи за отбрана на страните членки на НАТО и закупуване на нова техника, защото тя е \"критично важна\" за сътрудничеството в рамките на Алианса.\r\n\t\"Не става дума само за купуване на самолети, а и за съвместимост, поддръжка и инфраструктура, които не вървят в комплект с нито един изтребител\", каза Рубин. Той съобщи, че заедно с българския военен министър Красимир Каракачанов \"споделят възгледа, че България не трябва просто да дава пари, за да придобие самолети\". Целта била процесът на модернизация да \"освежи цялата икономика и отбранителната индустрия\".Важни са и опитът в истински въздушни схватки, и оперативната съвместимост\r\n\tПосланик Рубин увери, че САЩ са готови да подпомогнат по всякакъв начин България при модернизация на армията и нейното оборудване, като изпратят на място свои специалисти и съветници.\r\n\t\"Макар крайното решение да е изцяло на властите в София, важни са и опитът в истински въздушни схватки, а оперативната съвместимост на машините трябва да е налице както със самолетите на САЩ и други съюзници в НАТО, така и със съюзници, които са ни съседи в региона\", допълни дипломатът.\r\n\t\"Гордеем се с ролята си като страна, която подпомага ангажимента на България към бъдещето и образованието на децата, включително чрез учебните заведения в София и Благоевград и \"Фондация Америка за България\", инвестициите и работните места на американските компании\", каза Рубин. Той припомни, че преди седмица първият български сателит е бил изведен в орбита от американската частна компания SpaceX.Проблеми с прозрачността и върховенството на закона \r\n\tСпоред посланика обаче много още може да се направи по въпроси като бизнес климата и укрепването на демокрацията. \"България има проблем с прозрачността и върховенството на закона, но и с демографията - младите няма да искат да останат, ако икономиката не расте и не виждат, че има работни места\", каза Рубин и допълни: \"Климатът за инвеститорите е форма на националната сигурност: колкото по-положителен, приветстващ и прозрачен е той, толкова по-голям ще е икономическият напредък на България.\"Предизвикателствата от страна на Русия\r\n\t\"Европа е изправена пред много заплахи и предизвикателства днес, 27 години след падането на комунизма. Има стремежи от страна на Русия в региона да бъдат установявани определени правителства. На фона на всичко това е ясно, че България трябва да има добре оборудвани военни сили“, продъбжи Рубин\r\n\tАмериканският посланик специално отбеляза, че диверсификацията на източниците на горива ще помогне на България, защото тя остава почти 100% зависима от Русия. Той приветства завършването на газовата връзка с Румъния и напредъка по изграждането на такава с Гърция.\r\n\tРубин поздрави София за усилията страната да използва \"собствените си запаси от газ\" и обяви, че Вашингтон ще е готов да окаже помощ в тази област. Преди ден американският президент Доналд Тръмп предложи във Варшава на 12 страни от Централна и Източна Европа да се възползват от доставките на втечнен газ от САЩ.\r\n\tПосланик Рубен каза, че \"няма никакво противоречие между българското членство в НАТО и отношенията ѝ с Русия\". Той обаче предупреди, че връзките трябва да се базират на принципи и ценности.\r\n\t\"(Трябва) Да имаме добри отношения, да търгуваме и да инвестираме (в Руската федерация – б.р.), тъй като това са цели, които и САЩ преследват... Мисля, че България като член на НАТО и ЕС играе много позитивна роля в отношенията (с Русия)\", каза Ерик Рубин.Помощ за интеграцията на Балканите\r\n\tСпоред посланика \"България може да използва европредседателството си \"като мост между балканските си съседи и ЕС\". Според него Западните Балкани вече са уморени, след като 20 години след разпадането на Югославия все още има нужда от голям напредък в евроатлантическата интеграция на страните в региона.\r\n\tРубин приветства изявленията на българския премиер в подкрепа на Македония и интеграцията ѝ в НАТО\". Коментарът му за идеята на Борисов всички държави членки на Европейския съюз колективно да влязат в НАТО бе уклончив: \"Няма съмнение, че ЕС като най-голямата икономика в света и най-голямото групиране на членки на НАТО може да изиграе положителна роля. Всички усилия за създаване на колективна европейска отбрана не трябва да са за сметка на разходите на страните членки. Като добавка обаче би било положително\".\r\n\tВ заключение Рубин каза, че през последните 27 години САЩ са подкрепили инвестициите, икономиката и работните места и укрепили връзките си с България и другите европейски държави на базата на \"споделените ни демократични ценности.\"", "date": "14:09 | 07 юли 2017 | ", "title": "Посланикът на САЩ: България да реши суверенно какви изтребители да купи"}
{"url": "http://www.mediapool.bg/roditeli-ot-asenovgrad-poiskaha-poveche-politsiya-i-izselvane-na-romi-news266334.html", "text": "Родители и роднини на състезателите по кану-каяк, бити от роми на 26 юни до язовира \"40-те извора\" в Асеновград, настояват за засилено полицейско присъствие в града, изселване на живеещите в незаконно построени къщи в ромската махала \"Лозница\", както и наказания за обвиняемите за побоя. Тези искания бяха посочени в подписка, подкрепена от около 10 000 души, която в петък бе връчена на депутата от \"Обединени патриоти\" Искрен Веселинов.\r\n\tПодобно на всички останали подобни случаи с етническо напрежение в последните години, местната власт веднага инициира проверки за незаконно строителство в ромската махала, кражби на ток и вода. Кметът на Асеновград Емил Караиванов дори инициира Национална кръгла маса за реална политика по проблемите с ромския етнос и неговата интеграция по ефективен начин.\r\n\t\"Поех ангажимента представителите на държавата да действат съобразно закона и поне като представители на \"Обединени патриоти\", да не даваме възможност случаят да затихне и мерките да бъдат палеативни, моментни, докато се успокои напрежението. За нас това е въпрос на политика, която е била сбъркана десетилетия наред. Редно е да я променим, защото другият път е път към гражданска война и беззаконие\", коментира народният представител пред медиите.\r\n\tВ подписката се настоява още за въвеждане на глоби за родилките, които са на възраст под 16 години. Организаторите й смятат, че исканията им могат да бъдат изпълнени от местните власти в сътрудничество с министерствата на правосъдието и труда и социалната полицика.\r\n\t\"Искаме да се промени хранилката на циганите – социалните и детски помощи, да се преброят колко са ромите... Те ни завладяха, след 20 години вече няма да можем да вземем никакви мерки\", коментира художникът Папа Жан, който е дядо на едно от пострадалите деца.Съдът освободи от ареста двама от обвиняемите за побояСлавчо Михайлов и Ангел Михайлов излизат на свобода срещу гаранции съответно – по 1000 и 3000 лева.\r\n\tМолбите за освобождаване на останалите седем обаче бяха отхвърлени. Срещу Емрал Рамадан, Костадин Мечев, Абдраман Абдраманов, Стефан Димитров, Исмет Лютви, Яшар Салин и Васил Иванов са повдигнати обвинения за причиняване на средни телесни повреди по хулигански подбуди а спрямо двама от тях и за закана за убийство.\r\n\tСъдът намери, че има достатъчно доказателства всеки от седмината да е извършил тези престъпления и съществува реална опасност те да извършат нови, ако излязат на свобода. Определението е окончателно и не подлежи на обжалване.\r\n\tВ четвъртък Районният съд в Асеновград остава в ареста още двама обвиняеми по случая Асен Асенов и Джавет Юсеинов, които се бяха укрили след инцидента на 26 юни. Именно заради опасност от ново укриване, магистратите ги оставиха за постоянно зад решетките.\r\n\tНай-тежката мярка за неотклонение бе определена и на Петър Низамов-Перата, който нападна оператор на бТВ по време на най-големия протест срещу ромската махала в Асеновград, който се проведе в неделя вечерта. Пред съда Низамов заяви, че потърпевшият Петър Джанаваров първи го нападнал, но по делото няма никакви доказателства в подкрепа на тезата му.", "date": "15:28 | 07 юли 2017 | ", "title": "Родители от Асеновград поискаха повече полиция и изселване на роми"}
{"url": "http://www.mediapool.bg/shestata-v-sveta-sprya-tsvetana-pironkova-vav-vtoriya-krag-na-uimbaldan-news266314.html", "text": "Цветана Пиронкова отстъпи пред бившата номер едно в тениса Каролин Вожняцки с 3:6, 4:6 във втория кръг на \"Уимбълдън\". Това беше пета поредна победа на датчанката срещу 29-годишната българка.\r\n\tСрещата започна равностойно с размяна на по един пробив до 2:2. Пловдивчанката пропусна шанс за пробив в шестия гейм, а след това Вожняцки влезе в ритъм. Датчанката, която в момента е шеста в световната ранглиста, направи серия от четири поредни гейма, като на два пъти спечели при сервис на Пиронкова. Двете тенисистки рядко излизаха на мрежата, а двубоят се превърна в битка от дъното на корта. Първият сет приключи 6:3 в полза на Вожняцки.\r\n\tВ началото на втората част Пиронкова измъкна много тежък гейм за 1:1, след като спаси шанс за пробив и на два пъти използва системата за видеоповторение. Вожняцки поведе с 3:1, но Пиронкова успя да върне пробива и след това изравни за 3:3.\r\n\tПоследва убедителен сервис гейм за датчанката. Пиронкова спечели подаването си, но при 4:5 българката направи двойна грешка и сбърка една топка на мрежата, което доведе до мачбол за съперничката й и победа за Вожняцки с 6:4.\r\n\tБившата лидерка в световната ранглиста, която загуби четири финала тази година, до този момент не е прескачала четвъртия кръг на \"Уимбълдън”. За място на осминафиналите поставената под номер пет в основната схема на турнира ще спори с Анет Контавейт от Естония.", "date": "07:34 | 07 юли 2017 | ", "title": "Шестата в света спря Цветана Пиронкова във втория кръг на \"Уимбълдън\""}
{"url": "http://www.mediapool.bg/pravoslavnite-hristiyani-pochitat-sveta-nedelya-news266315.html", "text": "Православната църква почита в петък паметта на Света великомъченица Неделя, родена с името Кириакия.\r\n\tСвета великомъченица Кириакия е родена в Мала Азия, вероятно в Никомидия, през 3 век, по време на управлението на император Диоклетиан, известно с жестоките гонения срещу християните. Родителите ѝ са християни и Неделя от малка е възпитавана във вярата.\r\n\tСъвсем млада тя решава да посвети живота си на Бог, а когато пораснала, отказвала всички предложения за брак с думите, че се е сгодила за Христос. Един от кандидатите, обиден от отказа ѝ, известил императора, че семейството на Неделя изповядва християнството. Така родителите ѝ били заточени, а тя - подложена на жестоки мъчения.\r\n\tВ тъмницата обаче раните на Неделя заздравявали. Тя била осъдена на смърт с посичане, починала на 7 юли 289 г., без присъдата да бъде изпълнена, след като се помолила на лобното си място.\r\n\tСвета великомъченица Неделя е една от най-почитаните от българите светици. През 12-13 век, по време на управлението на Асеневци, мощите ѝ са пренесени в старата българската столица Търново. Патриарх Евтимий, който е автор на житието ѝ, превежда нейното име Кириакия на български - Неделя. Така се поставя и традицията гръцките имена да се превеждат на български.\n\n\r\n\tСедми юли е храмов празник на столичната митрополитска катедрала \"Света Неделя\".", "date": "07:44 | 07 юли 2017 | ", "title": "Православните християни почитат Света Неделя"}
{"url": "http://www.mediapool.bg/silno-zemetresenie-vav-filipinite-news266316.html", "text": "Земетресение с магнитуд 6.5 по скалата на Рихтер във Филипините доведе до смъртта на двама души и рани най-малко 72-ма, предадоха агенциите.\r\n\tЖители на централната част на страната са напуснали домовете си панически.\r\n\tСпасителни екипи са извадили 13 души затрупани под срутила се обществена сграда в Кананга на остров Лейте.", "date": "07:50 | 07 юли 2017 | ", "title": "Силно земетресение във Филипините"}
{"url": "http://www.mediapool.bg/remontat-na-zapadniya-park-v-sofiya-shte-struva-nad-10-mln-lv-news266317.html", "text": "Възстановяването на езерото и алпинеума, велоялея, розариум, цветна изложба, нови детски площадки и за разходка на кучета, пикник кът ще има след обновяването на Западния парк в София. В него ще бъдат инвестирани над 10.2 млн. лв. с ДДС.\r\n\tТова става ясно от обявената обществена поръчка за избор на изпълнител от Столична община с прогнозна стойност от 8.5 млн. лв. без ДДС. Средствата се осигуряват от оперативна програма \"Региони в растеж\".\r\n\tСтолична община реши сама да обнови парка с еврофиннасиране, след като процедурата за отдаване на концесия на парка се провали. Сумата, която ще бъде вложена е четворно по-голяма от исканата от инвеститора 2.7 млн. лв. при неуспешната процедура за търсене на концесионер за срок от 25 години.\r\n\tПроектът предвижда цялостна реконструкция на така наречената представителна част на парка с площ от около 530 дка разположени между бул. \"Сливница“, ж.п. линията София-Перник, бул. \"Царица Йоанна“ и река Суходолска.\r\n\tЗаложено е обновяване на настилките с нови гранитни плочи и павета, бетонова и опесъчена настилка. Парковото обзавеждане– пейки, кошчета за отпадъци,информационни стълбове, стоянки за велосипеди ще бъдат подменени. Ще бъде поставено и ново енергоспестяващо  осветление. Ще бъде поставено и видеонаблюдение.\r\n\tПредвиден е и ремонт на техническата ВиК инфраструктура, изграждане на нова поливна система, и ново озеленяване, възстановяване на съществуващи цветни площи и изграждане на нови. Знаковите места в парка са разработени като отделни подобекти.\n\n\r\n\tКрайният срок за подаване на оферти е до 17:30 часа на 14 август, а отварянето им ще бъде на следващия ден.\r\n\tСрокът за изпълнение на обекта е една година. Най-вероятно ремонтът на парка ще започне през 2018 г.", "date": "08:08 | 07 юли 2017 | ", "title": "Ремонтът на Западния парк в София ще струва над 10 млн. лв."}
{"url": "http://www.mediapool.bg/v-sasht-ima-nad-150-ruski-shpioni-news266318.html", "text": "Руската агентурна мрежа в САЩ се е активизирала и в Америка има над 150 шпиони на Москва. Това твърдят бивши и настоящи представители на американското разузнаване пред \"Си Ен Ен\".\r\n\t\"Руснаците поддържат агресивна позиция на събиране на информация в САЩ и успехът им в намесата на изборите не ги възпира\", заявява бивш високопоставен американски разузнавач.\r\n\tРуските шпиони търсят информация и за администрацията на Доналд Тръмп, която е нова и непредсказуема за Москва, смята бившият оперативен началник от ЦРУ Стив Хол.\r\n\t\"Когато има влошаване на отношенията между две страни, шпионажът и събирането на разузнавателна информация става по-важно, докато страните се опитват да определят плановете и намеренията на съперничещото правителство\", казва Стив Хол.\r\n\tАмериканските разузнавателни и правоохранителни агенции смятат, че руското разузнаване навлиза в САЩ под формата на бизнес начинания.", "date": "08:28 | 07 юли 2017 | ", "title": "В САЩ има над 150 руски шпиони"}
{"url": "http://www.mediapool.bg/plevneliev-debatat-ne-e-za-evropa-na-mnogo-skorosti-a-na-mnogo-pisti-news266319.html", "text": "\"Дебатът не е за Европа на много скорости. Дебатът е за Европа на много писти.\" Това каза предишният държавен глава Росен Плевнелиев пред БНТ, коментирайки новия световен ред и мястото на Европа и България в него.\r\n\tТой разви тезата си, че светът е изгубил баланса, който се е наложил след Втората световна война между великите сили и сега се налага нов световен ред.\r\n\tТози нов баланс все още не е създаден. Намираме се в преходен период. Духат силни ветрове. Върви \"преразпределението на баницата\", каза Плевнелиев. Според него тук е мястото Европа да запази мястото си като велика сила на глобалната сцена.\r\n\tБългария има историческия шанс да стане незаобиколим фактор на Балканите, смята Плевнелиев. Според него българското правителство и президентството трябва да излязат с обща позиция за приемането на останалите страни от Балканите в Европейския съюз. Този въпрос трябва да бъде във фокуса на българско европредседателство през първата половина на 2018 г.\r\n\tСтраната ни може да предложи нова форма на стратегическо партньорство на Балканите за мир и добросъседство, каза Плевнелиев. Той обясни, че е спорил с председателя на Еврокомисията Жан-Клод Юнкер относно разширяването на Европейския съюз.\n\n\r\n\tЮнкер затвори вратата за рашринеие на ЕС, докато Плевнелиев смята, че мястото на останалите страни от Балканите е в ЕС, защото само по този начин може да се гарантира мир и да се даде отпор на Москва за дестабилизиране на района.\r\n\tПо отношение на предстоящото подписване на договора за добросъседство с Македония Плевнелиев каза, че приветства усилията това да се случи.\r\n\t\"България е за единна и неделима Македония, България е за това границите да падат, а не да се местят....И България трябва да даде път на Македония да влезе в ЕС\", каза Плевнелиев.\r\n\tСпоред него основният приоритет на третото правителство на ГЕРБ е именно външната политика. \"Външната политика му се услажда\" на премиера Бойко Борисов, смята Плевнелиев. Той обясни това с опита, който е натрупал Борисов на световната политическа сцена.\r\n\tСпоред Плевнелиев модернизацията на армията трябва да върви по всички направления и да не се поставя акцент само върху покупката на нови изтребители. За мен по-важна е дори модернизацията на сухопътните войски, защото видяхте какво стана в Украйна, каза предишният президент.", "date": "09:05 | 07 юли 2017 | ", "title": "Плевнелиев: Дебатът не е за Европа на много скорости, а на много писти"}
{"url": "http://www.mediapool.bg/hotel-miramar-polzva-tri-nezakonni-obekta-na-plazha-v-obzor-news266335.html", "text": "Хотел \"Мирамар\" ползва три незаконно изградени обекта на плажа \"Обзор-мотела\". Има и още две незаконни ограждания – детски кът, ползван от хотел \"Сънрайз\" и частен имот насипан с насипан допълнителен пясък от плажа. Това съобщиха от Министерството на туризма.\r\n\tВедомството на министър Николина Ангелкова заедно с МВР, Регионалната здравна инспекция, Морска администрация и Дирекция строителен контрол на община Обзор са направили съвместна проверка. Поводът е бил множество сигнали, подадени до институциите, е посочено в съобщението.  Хотел \"Мирамар\" без категоризация\r\n\tХотел \"Мирамар\" е построен на първа линия на плажа в Обзор, редом с хотели на Валентин Златев и Веселин Данев. Хотел \"Мирамар\" е ползвал три незаконно изградени заведения на плажната ивица, но от съобщението на Министерството на туризма не става ясно кой ги е изградил.\r\n\t\"Община Обзор трябва да предприеме действия по премахване на трите преместваеми незаконни обекта, в случай че не бъдат узаконени\", се казва в съобщението на Министерството на туризма.\r\n\tИнспекцията е установила още, че хотел \"Мирамар\" не е подновил и категоризацията си, за което ще бъде санкциониран от Комисията за защита на потребителите, е посочено още в съобщението.\r\n\tПреди години хотела беше част от международната верига \"РИУ\" \r\n\tПроверката на Министерството на туризма е установила и две незаконни заграждения. Едното от тях е детски кът, който се ползва от хотел \"Сънрайз\", а другото е означено като частен имот, където е насипан допълнителен пясък от плажа. Загражденията трябва да бъдат премахнати, се казва в съобщението на Министерството на туризма.\r\n\tКомплекс \"Сънрайз\" беше открит през август 2008 г. Той се състои от четири сгради и има огромен подземен паркинг. Година по-късно от МВР съобщиха, че паркинга на хотела се е ползвал за трафик на крадени коли, в него са се пренабивали номерата на автомобилите. По случая беше задържан единия от собствениците на комплекса варненецът Здравко Минев и управителя на хотела по това време Кенан Керим от Провадия. Няма публична информация как е приключило това дело.\r\n\tОтносно незаконно заградения частен имот с допълнително насипан пясък върху него, за който не е посочено на кого е, Министерството на туризма ще направи замерване. \"Ако се окаже, че има добив на пясък от плажа, с който е засипан имотът, Министерството на туризма ще състави акт за административно нарушение на извършителя. Според българското законодателство няма частен плаж - ивицата е изключителна държавна собственост\", е посочено в съобщението.Наемателят на плажа е без нарушения\r\n\tПроверката не е открила нарушения на наемателя на плажа. Той е изпълнил всички задължителни дейности по стопанисване, се казва в съобщението на Министерството на туризма.\r\n\t\"Съмър инвест\" спечели търга за наемател на плажа \"Обзор-мотела\" с годишна наемна цена от 409 200 лв. с ДДС през март 2017 г. Дружеството е създадено през ноември 2016 г. с капитал от 10 лв. и негов собственик е Стоян Трендафилов. Той е член и на фондация \"Център за модернизиране на политики\", която според публикации в медиите е свързана с Реформаторския блок.\r\n\t\"Съмвър инвест\" стана наемател и на плажа \"Бургс-север\" през тази година. За него годишната наемна цена е 600 000 лв.", "date": "15:29 | 07 юли 2017 | ", "title": "Хотел \"Мирамар\" ползва три незаконни обекта на плажа в Обзор"}
{"url": "http://www.mediapool.bg/borisov-posavetval-radev-ostavi-gi-polititsite-znayat-samo-da-se-drakat-news266336.html", "text": "Независимо че освен премиер, е и лидер на най-голямата партия\", Бойко Борисов внезапно се разграничи от \"политиците\" и сложи себе си и президента Румен Радев в един отбор срещу тях. Коментирайки \"помирителната\" си среща с държавния глава в началото на седмица заради конфликта между Радев и управляващите за новите изтребители, Борисов заяви в петък: \"Моят единствен съвет към него (Румен Радев -бел.ред.) беше: \"Не им обръщай внимание на политиците от всички цветове. Защото те в парламента се дракат с всеки един от нас. Ако почна да го държа отговорен за думите на Нинова, Симов, Зарков, докъде ще я докараме? И всеки ден той ще излиза да се разграничава и аз сега трябва да се разграничавам от моята парламентарна група. Това е парламент - имат право да си говорят, да си спорят.\"\r\n\tТака Борисов, доказал през годините, че е цар на измъкванията, отново се разграничи от \"войната\", избухнала между заместника му Цветан Цветанов и Румен Радев около поръчката за нови изтребители, както и по други теми.\r\n\tМеждувременно президентът проводи свой пратеник на среща с Цветанов в парламента за изглаждане на отношенията, но депутатите от ГЕРБ и БСП вече са набрали инерция и продължиха \"военните\" престрелки в пленарна зала на тема кой въвлича Радев във \"война\".\r\n\tЕдва ли президентът ще се утеши от съвета на Борисов да не \"обръща внимание на политиците\", защото макар те двамата да са политици, \"на първо място се гледа държавата и институционалните взаимоотношения\".\r\n\tПричината е, че Румен Радев видимо има желание за по-активно участие в политическите дела, а това няма как да стане, ако е в конфликт с парламентарното мнозинство и се идентифицира само и единствено с БСП и ДПС.\r\n\tБорисов застана и зад заместника си Цветанов: \"В последните дни аз в поведението на Цветанов не мога да намеря слаб пункт и той се опитва всячески да излезе от тази криза, която си предизвикаха с президента\"\n\n\r\n\tПремиерът каза още, че с президента са се разбрали по всички теми, по които двете институции работят заедно - \"като се започне да пътуват министри с него на държавни посещения; военни; разказахме си кой какво е говорил при посещенията си в отделни държави\".\r\n\t\r\n\tМеждувременно се забелязаха индикации за успокояването на напрежението между парламента и президента. В петък президентският съветник по вътрешна сигурност и гражданско общество Николай Копринков изненадващо се появи в Народното събрание, където разговаря с председателя на парламентарната група на ГЕРБ Цветан Цветанов. От обясненията на Копринков пред репортери се разбра, че разговорът преминал \"в дух на приятелски диалог\" с цел изглаждане на отношенията.\r\n\t\"Каквито и да са търканията, различията, да може да се изчистят\", каза президентският съветник.\r\n\tПопитан какво ще предаде на президента след разговора, Копринков заяви: \"Че всичко е нормално. Къде виждате напрежението?\"\r\n\t\"Тъй като нашият разговор премина в дух на коректност за бъдещи отношения между институциите, които трябва да са в един нормален диалог, не мисля, че можем да търсим някакъв конфликт\", подчерта той.\r\n\tСлед срещата Цветанов коментира, че двамата са разговаряли за възникналите недоразумения и че е казал на Николай Копринков, че не е нормално президентът да възприема парламента като \"трибунал\".\r\n\t\"Никога, по никакъв начин, не сме искали да се противопоставяме на която и да било институция и вие видяхте, че дори и на тези лични нападки, които бяха изречени от президента, най-лесно беше да влезем в същия диалог и ние. Аз смятам, че е недопустимо представители на българските институции да имат такава враждебна позиция в личностен план към когото и да било. Първо, няма никакво отношение - било то негативно или позитивно- към президента. Ние разглеждаме президента на Република България като представителя на президентската институция\", каза Цветанов.\r\n\tПо думите му анкетната комисия, която беше създадена в Народното събрание за процедурата по избор на нов тип боен самолет, е в услуга на президента, тъй като, ако има някакви съмнения, те могат да се разсеят точно с прозрачността. Румен Радев обаче смята, че комисията е \"трибунал\" за разправа срещу него. Лидерът на БСП Корнелия Нинова, която пък всекидневно държи речи в негова защита, обвини управляващите, че водят \"война\" с Радев.\r\n\t\r\n\tДокато Цветанов и президентският пратеник Копринков се опитваха да изглаждат отношенията, противниковите политически лагери продължаваха \"бойните\" действия с декларации и взаимни обвинения от парламентарната трибуна.\r\n\t\"Спрете да въвличате президентската институция в измислени войни\", призова депутатът от ГЕРБ Снежана Дукова в декларация от името на ГЕРБ, обръщайки се към социалистите.\r\n\tДукова изрази надежда за обща работа в борбата срещу корупцията: \"За нас борбата с корупцията не се изразява в говорене в телевизионните студия и декламиране на реч. Искам за пореден път да препотвърдя ангажимента на партията, който поехме - за създаване на единен антикорупицонен орган.\"\r\n\tТя посочи, че ГЕРБ не само ще предложи Закон за единен антикорупицонен орган (за какъвто настояват Радев и БСП), но и вече са започнали реформа за електронизация на администрацията, която ще намали възможността за корупция. Тя обърна внимание, че сме станали свидетели на обрат в позицията на депутатите от \"БСП за България“ като припомни, че в предишния парламент предложението за единен антикорупционен орган не е било подкрепено от тях и редица червени депутати са го атакували. \"Днес лидерът на БСП Корнелия Нинова изразява коренно различна позиция\", отбеляза Дукова.\r\n\tЛидерът на БСП Корнелия Нинова също прочете декларация с обвинения към Борисов и Цветанов в нагнетяване на напрежението.\r\n\t\"Не ние въвличаме президента в тази война, а г-н Борисов и г-н Цветанов с обвиненията за корупция по високите етажи на властта\", каза тя. Според Нинова да се бориш с корупцията преди всичко означава да спазваш закона, да въвеждаш законност, да контролираш изпълнението на закона. \"Ето защо не приемаме думите изречени от тук и съзираме противоречие. Незаконно е да нарушават грубо конституцията на България, защото с комисията, която създадохте, не контролирате изпълнителната власт, а се опитвате да контролирате президентската. Това е нарушение на конституция. Това не е законност\", каза Нинова по повод комисията за изтребителите.\r\n\t\"Това не е президентът Плевнелиев. Ако вие сте свикнали да употребявате президент, да казвате: \"Магаре да ви вържа, магаре ще изберете\", да го потупвате по врата – това е друг човек\", повтори Нинова тезата си от предишния ден.\r\n\t\r\n\tНинова заяви, че президентът Радев имал съвсем различна от ГЕРБ позиция за антикорупционния орган. \"Знаем, че много ви заболя за позицията му за единен орган за борба с корупцията. Отговорихте му с тази комисия, защото тя не съвпада с вашата идея, както и нашата. Видяхме ви вашия единен орган за борба с корупцията в предишния парламент\", заяви Нинова. Тя попита как ще се съберат 10 органа, които нищо не са направили над 20 години, на едно място.\r\n\t\"Нямаме промяна в позицията си. Искаме единен орган за борба с корупцията, но не този, който вие замисляте, назначен от Министерски съвет, занимаващ се с анонимни сигнали и в него участват хора, които досега 27 години не са преборили нито една корупция\", заяви Нинова.\r\n\tСпоред , предложението, което той е отправил към Бойко Борисов е, в антикорупционния орган да се включи и част от ДАНС. Досега държавният глава не е обявявал публично цялостна концепция по въпроса, но очевидно Нинова е запозната с идеите му.", "date": " | 15:55 | 07 юли 2017 | ", "title": "Борисов посъветвал Радев: Остави ги политиците, знаят само да се дракат"}
