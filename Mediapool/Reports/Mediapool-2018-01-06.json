{"url": "http://www.mediapool.bg/momche-pochina-sled-padane-ot-skala-krai-asenovata-krepost-news273933.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\t13-годишно момче загина, след като падна от скали край пътя Асеновград – Смолян. Инцидентът стана в събота около обяд край отбивката за Асеновата крепост.\r\n\tМомчето е катерило скали в местността \"Камъка\"  с трима свои приятели, когато се е подхлъзнало и е паднало на пътното платно.\r\n\tПострадалото момче е транспортирано до пловдивската университетска болница, където минути след постъпването си е починало. Според лекари травмите са му били несъвместими с живота.\r\n\tПътят Пловдив – Смолян беше затворен за повече от час заради инцидента.", "date": "2018.01.06", "title": "Момче почина след падане от скала край Асеновата крепост"}
{"url": "http://www.mediapool.bg/11-sauditski-printsa-sa-arestuvani-zaradi-komunalen-protest-news273927.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tВ Саудитска Арабия са арестувани 11 принцове за организирането на протест в кралския дворец, съобщават местни медии, цитирани от \"Дарик\".Кралската гвардия се е намесила, тъй като групата принцове поискали отмяна на кралския указ, който ще ги принуди даси плаща сметките за вода и електричество.\r\n\tПринцовете ще бъдат изправени пред съда.\r\n\tВ началото на ноември Върховният комитет за борба срещу корупцията, оглавяван от престолонаследника принц Салман бин Мохамед Ал Сауд постави в ареста десетки членове на кралското семейството, държавни служители и бизнесмени, обвинявайки ги във финансови престъпления и злоупотреба с положението си. Някои от принцовете платиха стотици милиони долари, за да откупят свободата си.", "date": "2018.01.06", "title": "11 саудитски принца са арестувани заради комунален протест"}
{"url": "http://www.mediapool.bg/bulgaria-pochita-170-godini-ot-rozhdenieto-na-hristo-botev-news273925.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНа 6 януари се навършват 170 години от рождението на поета и революционер Христо Ботев - 6 януари 1848 г. е 25 декември 1847 г. по стар стил.\r\n\tТържествата за 170-годишнината от рождението на героя започнаха в петък в родния му град – Калофер. В събота има митинг-поклонение в мемориалния комплекс “Христо Ботев“.В София има тържествена церемония пред бюст-паметника на Ботев в Борисовата градина.\r\n\tВ петък бе валидирано пощенско-филателно издание на тема “170 години от рождението на Христо Ботев“. Пощенската картичка има колекционерска стойност, тъй като пресъздава за пръв път портрет на Ботев, нарисуван от известния български художник Александър Поплилов.\r\n\tЧаст от събитията, посветени на годишнината, е и откриването на мраморен бюст на Ботев във фоайето на Музея за история на София.\r\n\tНа 18 януари в Народното събрание ще бъде учреден Национален инициативен комитет за честване на 170 години от рождението на Ботев, обяви председателят на парламента Цвета Караянчева. Предвидено е през цялата 2018 г. в цялата страна да има събития в памет на революционера.", "date": "2018.01.06", "title": "България почита 170 години от рождението на Христо Ботев"}
{"url": "http://www.mediapool.bg/katastrofalno-niska-razhdaemost-prez-2017-g-edva-57-175-bebeta-news273926.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЕдва 57 175 бебета са родени през 2017 г. в България, което е най-ниският резултат от 1945 година насам. Това сочат данните от Информационната система за ражданията на Министерството на здравеопазването, цитирани от дир.бг.\r\n\tНовородените в страната са със 7809 по-малко в сравнение с 2016 г. Най-много бебета през 2017 г. са се родили в София град - 15 262, а най-малко в областите Видин и Ямбол - съответно - 369 и 377. На второ място по раждаемост е Пловдив, където през изминалата година са проплакали 6511 бебета.\r\n\tСпоред експертите проблемите са ясни от години – населението застарява, а жените в репродуктивна възраст намаляват поради икономическата eмиграция или влошаване на здравния им статус.\r\n\tОсвен това съществен фактор е и по-голямата възраст, на която българките решават да станат майки. Тя вече е над 30 години. Само 27 000 български семейства пък имат по 3 деца.\r\n\tСпоред данни на Националния статистически институт през 2001 г. броят на жените у нас е бил малко над 4 млн., а през 2015 г. техният брой е спаднал до 3.6 млн. - или те са с близо 400 хил. по-малко. Статистиците очакват броят на жените у нас през 2020 г. да спадне с около 100 хил. до 3.5 млн.", "date": "2018.01.06", "title": "Катастрофално ниска раждаемост през 2017 г. – едва 57 175 бебета"}
{"url": "http://www.mediapool.bg/dva-samoleta-se-sblaskaha-v-toronto-news273920.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tДесетки пътници бяха евакуирани на летище \"Пиърсън\" в Торонто в петък вечерта, след като самолет, оттеглящ се от изхода за пътнически терминал ци се удари в пристигаща машина, предаде “Ройтерс“, като цитира канадски медии.\r\n\tСблъсъкът между самолетите на компаниите \"Сънуинг еърлайнс\" и \"Уестджет еърлайнс\" е довел до пожар, който бил потушен.\r\n\t\"Уестджет\" съобщи, че има непотвърдена информация за леки наранявания, но всички 168 пътници и шестимата членове на екипажа на борда на нейния самолет \"Боинг\" 737-800 са невредими, след като са били евакуирани с надуваеми пързалки. Самолетът току-що бил кацнал в Торонто от Канкун, Мексико.\r\n\tВ самолета на \"Сънуинг\" не е имало пътници или екипаж, съобщи авиокомпанията. Той бил теглен от екип на компанията за наземно обслужване \"Суиспорт интернешънъл\". Канадският Борд за безопасност на транспорта е започнал разследване на инцидента.", "date": "2018.01.06", "title": "Два самолета се сблъскаха в Торонто"}
{"url": "http://www.mediapool.bg/sasht-izchisliha-che-18-mlrd-dolara-shte-stignat-za-polovinata-stena-s-meksiko-news273924.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПравителството на американския президент Доналд Тръмп предложи да се похарчат 18 милиарда долара за 10 години за удължаване на стената по границата с Мексико, предаде \"Асошиейтед прес\", цитирана от БТА.\r\n\tПредложението е на службата за митническа и гранична защита и е най-подробният план за това как Тръмп се надява да изпълни свое знаково предизборно обещание.\r\n\tПлановете са за прострояване на 505-километрова допълнителна ограда до септември 2027 г., с което общата дължина на стената да достигне 1552 километра. Това е почти половината от дължината на границата.\r\n\tТръмп обещава \"голяма, хубава стена\" по границата с Мексико, но не е дал почти никакви подробности къде, кога и на каква цена може да бъде построена тя, пише АП. Правителството поиска 1.6 милиарда долара тази година, за да построи или замени 118 километра от оградата в Тексас и Калифорния. Според служители то ще поиска още 1.6 милиарда долара следващата година.\r\n\tДесетгодишният план, за който първи съобщи в. \"Уолстрийт джърнъл\", е резултат от обсъждания със сенатори, които са попитали службата за митническа и гранична защита какво е необходимо за обезопасяване на границата.", "date": "2018.01.06", "title": "САЩ изчислиха, че 18 млрд. долара ще стигнат за половината стена с Мексико"}
{"url": "http://www.mediapool.bg/saakashvili-be-osaden-na-tri-godini-zatvor-v-gruziya-news273921.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\t\r\n\tСъд в грузинската столица Тбилиси осъди задочно бившия президент Михаил Саакашвили на три години затвор за злоупотреба със служебно положение, предаде АП. \r\n\tТой бе признат за виновен, че през 2008 г. е помилвал четирима офицери от полицията, осъдени за убийството на банкера Сандро Гиргвлиани, като е пренебрегнал държавната комисия по помилванията. \r\n\tСаакашвили, който в момента има тежки проблеми с правосъдието в Украйна, реагира веднага на присъдата. Той написа във Фейсбук, че тя е напълно незаконна и противоречи на всички международни, национални норми и на здравия разум.", "date": "2018.01.06", "title": "Саакашвили бе осъден на три години затвор в Грузия"}
{"url": "http://www.mediapool.bg/tramp-az-sam-umstveno-mnogo-stabilen-geniy-news273930.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПрезидентът на САЩ Доналд Тръмп се самоопредели като “умствено много стабилен гений“ след публикуването на критичната за него книга “Огън и ярост: в Белия дом на Тръмп“, написана от Майкъл Улф.\r\n\tИнтервютата, които Улф е взел от близките до Тръмп хора, поставят под съмнение възможностите на държавния глава на САЩ да изпълнява пълноценно задълженията си, пише “Ройтерс“, цитирана от БТА,\r\n\t\"Вcъщноста през целия ми живот двете ми най-големи преимущества са били умствената ми стабилност и това, че съм, така да се каже, наистина умен“, написа Тръмп в профила си в Туитър.\r\n\t\"Oт МНОГО успешен бизнесмен станах телевизионна звезда, а после… президент на САЩ (от първия опит). Мисля, че това не се класифицира като умен, а като гений… и при това умствено много стабилен гений!\"\r\n\tНовата книга за Тръм стана бестселър още на първия си ден след излизането си. Президентът я отхвърли като пълна с лъжи. В нея се описва един обхванат от хаос Бял дом, както и президент, който не е бил готов да заеме поста през 2016 г. и помощници на Тръмп, които се подиграват със способностите му.", "date": "2018.01.06", "title": "Тръмп: Аз съм умствено много стабилен гений"}
{"url": "http://www.mediapool.bg/shofyor-zagina-blasnat-ot-vlak-news273932.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБърз влак е блъснал лек автомобил на ЖП прелез в село Лесичери. Загинал е шофьорът на колата. Сигналът за инцидента е получен в 11.20 часа.\r\n\tЗагиналият е 39-годишен мъж от Варна. Той е минал неправомерно през прелеза между гарите \"Ресен\" и \"Павликени\". Резултът е, че колата е била пометена от бързия влак, движещ се по направление София – Варна.\r\n\tПътниците от влака са откарани с автобуси до Павликени, оттам до София ги е превозила друга композиция. Влакът стои на място, защото се води разследване и това затруднява движението.", "date": "2018.01.06", "title": "Шофьор загина, блъснат от влак"}
{"url": "http://www.mediapool.bg/ispanskiyat-sad-ostavi-v-aresta-bivshiya-katalunski-vitseprezident-news273922.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tИспанският Върховен съд реши, че бившият каталунски вицепрезидент Ориол Жункерас трябва да остане в ареста заради ролята си в сепаратисткото движение на Каталуня, предаде “Ройтерс“. Той бе задържан под стража преди повече от два месеца\r\n\tРешението на Върховния съд ще попречи на Жункерас да положи клетва на първото заседание на новия каталунски парламент на 17 януари, където бе избран за депутат.\r\n\tЖункерас е един от осмината депутати от сепаратистките партии, които няма да могат да положат клетва в новия регионален парламент - трима са в затвора и петима в изгнание, посочва \"Франс прес\".\r\n\tПоне шестима от тези осем депутати ще трябва да решат как да осигурят на сепаратистките партии необходимото им мнозинство от 68 гласа в регионалния парламент. Една от възможностите е да отстъпят мястото си в парламента на следващия кандидат от партийната листа на регионалните избори, добавя \"Франс прес\".", "date": "2018.01.06", "title": "Испанският съд остави в ареста бившия каталунски вицепрезидент"}
{"url": "http://www.mediapool.bg/borisov-podkrepyam-erdogan-prevratat-tseleshe-ubiystvoto-mu-news273928.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБългарският премиер Бойко Борисов обяви в събота, че подкрепя напълно турския президент Реджеп Ердоган, а превратът е целял убийството му. Коментарът на Борисов идва ден преди посещението на министър-председателя в Истанбул за откриването на обновената българска църква “Св. Стефан“.\r\n\t\"Когато ме критикуват за подкрепата ми за президента Ердоган, отговорът ми е винаги такъв – приемаме всички ценности на демокрацията като фундамент. Когато става дума за демокрация, концепцията е гласът на хората, тяхното решение, да бъде на първо място. Идването на власт чрез стрелба по цивилни цели с изтребители Ф-16 и военни хеликоптери не е приемливо. Затова и подкрепям президента Ердоган\", каза Борисовв  за Анадолската агенция, цитирано от бТВ.\r\n\tБългарският премиер допълни: “Опитът за преврат в Турция не целеше свалянето на Реджеп Ердоган от власт, а неговото убийство“.\r\n\tТурската агенция припомня, че Борисов беше критикуван многократно, че българскитеслужби директно връщат на Ердоган издирванихора за връзки с Гюлен и кюрдите в нарушение на закона.\r\n\t\"Ние, ЕС и България, не сме просто съседи на Турция, която е най-голямата натовска армия в Европа и която сама изгражда южния фланг на НАТО. Вместо да обръщаме гръб на Турция, трябва да развием дипломатическите си отношения и да увеличим доверието в нашия южен фланг\",казва Борисов\n\n\r\n\tПо думите му е разумно сключването на \"голямо споразумение\"между ЕСи Турция по темите за визите, митническото сътрудничество и културното наследство с цел улесняване на бизнес контактите, туризма и транспорта, докато присъединителният процес на Турция продължава.\r\n\t\"Над 50 години върви кандидат-членството на Турция в ЕС, сигурно още 50 ще върви, но ако ползваме опита от “Брекзит“, можем да подпишем с южната ни съседка споразумение, както подписахме за мигрантите, за митническите, търговските и визови услуги. Така ще намалим напрежението, ще си гарантираме южния фланг с най-голямата армия на НАТО. И както казват турците - алъш-вериша да си върви, тоест търговията, бизнесът, инвестициите да си вървят. Нека съседите си вървят по техния път, ние не им пречим“, казва българският премиер.\r\n\tВ друго интервю за българската кабелна телевизия ТВ+ Борисовказва, че темата заподобряване на отношенията с Турция трябва да бъде сложена на масата за разговори, както и тази за приемането на Западните Балкани.\r\n\t\"Трябва ясно да кажем, ако не сме лицемери, че ако Турция не е приемлива като партньор, трябва поне да възстановим тези отношения на диалог. Аз помня преди две години и Давутоглу, и Ердоган идваха в Брюксел и Страсбург, имаше диалог с тях. Целият съюз ги е посрещал. Споразумението за мигрантите с Турция реално спаси България. Ако само мислено се разменим с Гърция в момента, там сега има над 1 млн. мигранти, дори някои казват дори, че са два милиона по островите, а истината е, че никой не им знае бройката. Тогава си представям и президентът, и БСП какво щяха да говорят за нашето управление. Но сега си мълчат. Аз си знам какво ми струваше, за да реша този проблем за държавата и той е решен\", казва Борисов.\r\n\tТой изразява недоумение, че след като Труция за някои държави на ЕС е толкова неприемлива, как тогава са оставили южния си фланг на най-голямата армия в Европа – турската, да пази гърба им?\r\n\t“През последната година някои европейски лидери и турските държавници си размениха доста остри реплики и думи, но ако не приемаме Турция за партньор, то трябва да възстановим плановете на Варшавския договор за границата с Турция. С една дума трябва да бъдем искрени към съседите си. Когато си много далеч от българо-турската граница може да говориш каквото искаш, да си лицемерен, даже и избори могат да се спечелят с това, но не и когато имаме обща граница. Да имаме предвид какво се случи в Косово, в Крим, Кипър, кой ще ни защити, ако нямаме добри отношения? Пази боже да се случи това, което стана в Кипър. Ако възникне конфликт между България и Турция ще има остри, много остри декларации и обвинения“, казва премиерът.\r\n\tТой няпомня, че изключително важна е толерантността между християни и мюсюлмани, както и с нашите изселници в Турция.\r\n\t“Те ще бъдат мост на дружбата, а не както не далече от нас в Косово - на Косовска Митровица “мостът“ между двата етноса е пропит от кръв. Нашият мост ще е на разбирателство и дружбата“, доплва Борисов.", "date": "2018.01.06", "title": "Борисов: Подкрепям Ердоган, превратът целеше убийството му"}
{"url": "http://www.mediapool.bg/razmisli-bez-strasti-za-bansko-news273905.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНовата година започна ударно с голям протест в отговор на правителствените решения за Пирин. Тъй като казусът е правно-икономически, в тази статия ще представим общия поглед на икономист и правист, които са познати в позициите си в защита на частната инициатива, както и срещу политическата корупция и опитите за овладяване на съдебната система.\r\n\tОтправна точка на изложеното в този текст са две публикации на ИПИ, които са показателни за позициите ни спрямо корупцията в страната, от една страна и развитието на регионите и конкретно Банско, от друга. Ключов в случая е публикуваният доклад на ИПИ от март 2017 г. , които описва проявленията на \"превзетата” (или \"захванатата”) държава – корупцията по високите етажи на властта, овладените институции, зависимите медии, както и разрушителния икономически популизъм. Другият доклад е изготвеният от ИПИ  (август 2016 г.), който е най-актуалният документ с цялостен поглед върху социално-икономическите процеси в Банско. Двата доклада са публични и препоръчваме всеки да ги прочете в тяхната цялост.\r\n\tВ края на миналата година правителството разбуни духовете с предложението да се промени Плана за управление на Национален парк \"Пирин”, както и да се гласуват промени в концесионния договор. След най-различни политически совалки, в крайна сметка се стигна до гласуване на промени в Плана за управление на Пирин между Коледа и новогодишните празници. Промени в концесионния договор така и не бяха гласувани. Към момента взаимоотношенията между концесионер и държава на практика не са променени, като това може да се случи вследствие на отправено официално инвестиционно намерение.\r\n\tПричините да се търсят подобни промени са публично известни – в  на Национален парк \"Пирин” е забранено всякакво строителство и съответно е абсолютно невъзможно да се мисли за втори лифт или каквато и да е било друга инфраструктура. Промените в плана за управление на Пирин гласят, че в т.нар. \"зона за туризъм” (2.2% от парка) и в \"зоната на сгради и съоръжения” (0.6% от парка) ще могат да се изграждат писти и съответните съпътстващи съоръжения, като се минава по следния ред – внася се инвестиционно предложение, а то се подлага на екологична оценка и оценка на въздействието върху околната среда. Нормално е, при успешно преминаване през цялата процедура решението за реализиране на инвестиционното намерение да върви ръка за ръка с промени в концесионния договор – такива няма как да има преди да се премине тази процедура.\r\n\tРазвитието на зимен туризъм в национален парк неизбежно противопоставя икономическите съображение с екологичните такива. Търсенето на баланс между двете означава, че абсолютна истина няма как да има. Това обаче не пречи да се заема една или друга добре аргументирана позиция. В Икономическия профил на Банско ясно сме посочили, че сред перспективите за развитие на зимния туризъм в региона са подобрението на предлаганата услуга, в т.ч. и достъпността до планината. Ръстът на туристите през последните години е факт (удвояване на пренощувалите лица от 120 до 235 хил. души в община Банско за периода 2008-2015 г.), което неизбежно води и до проблемите с достъпността на планината в зимния сезон – главно поради притока на между 20 и 30 хил. чужденци на месец в периода декември-февруари плюс още около 10 хил. българи на месец в същия период.\r\n\tНакратко, дори при съществуващата леглова база и туристически поток, без да се правят каквито и да е било нови писти, проблем с качването на тези туристи в планината през зимата има. Ако извадим от уравнението съображенията за корупция и захванати институции, втори лифт, изцяло в рамките на зоните за туризъм и за съоръжения, който е преминал през екологична оценка, е напълно обоснован. Конспиративните аргументи, че 1) няма опашки и снимките са нагласени и 2) нарочно се правят опашки от концесионера, не просто си противоречат, но и играят изключително лоша шега на протестиращите, тъй като насила ги хвърлят в загубен дебат и ги отдалечават от силните им позиции – законност и екология.\r\n\tВсъщност големият дебат не е за нуждата от втори лифт, а за начина, по който беше взето това решение и за евентуалните злоупотреби, които могат да последват. Макар решението да следва правната логика – ако искаш втори лифт, трябва да промениш плана за управление на Пирин, начинът, по който беше направено това (набързо и между празниците), сякаш сам повика народното недоволство.\r\n\tПротестът има своите чисто антикапиталистически и ляво-екологични нотки, но в неговата основа лежи едно много просто схващане, а именно, че ако се отвори вратичката за някакви съоръжения в Пирин, правителството, в услуга на нечии бизнес интереси, може да направи един куп глупости във вреда на природата. Аргументът, че има нов план за управление на Пирин, но той се обжалва в съда и затова се правят тези бързи промени в стария, звучи прагматично само на пръв поглед. Проблемът произтича от това, че този аргумент се използва от власт, която не печели никакво обществено доверие по отношение борбата с корупцията. Включването на съответните медии в защита на правителството също не помага, а по-скоро катализира недоволството.\r\n\tТук няма да влизаме в генералния спор за законността на строителството в национални паркове – познат като спора за запетайката в член 21 от Закона за защитените територии. Важното в случая по-скоро е какви са гаранциите, че веднъж като се отвори вратата за нови инвестиции в туристическата зона на Пирин, ще се спазят всички законови норми. Ако има инвестиционно намерение и съответно последват екологични оценки, то този процес ще подлежи ли на контрол?\r\n\tНякои събития от изминалата година будят притеснение именно в посока конкретния казус за Банско, за който промяната в плана за управление на Пирин не е първата спорна стъпка. Като първо действие, още през лятото на 2017 г. бяха приети изменения в Закона за опазване на околната среда (ЗООС). С редица текстове се ограничи правото на гражданите и НПО да обжалват административните актове, с които се одобряват оценките на въздействието върху околната среда (ОВОС) на \"обекти с национално значение”. Стандартът в България е обжалването на административни актове да се провежда пред две съдебни инстанции, а този закон, без основание, отменя основен принцип в административното право и процес.\r\n\tПредвид факта, че няма ясно правило как един обект се определя като такъв с \"национално значение”, то е напълно възможно и някое съоръжение в Пирин да мине по този ред.\r\n\tВторото решително действие е властта, която от години е проводник на политически интереси в ущърб на независимостта на съдебната власт, да се сдобие с чисто нов централен административен съд. Предколедно, в услуга на безконтролността на всяко действие на управляващите и подчинената администрация, председателят на правната комисия в парламента предложи изменения в административния процес. Те предвиждат да се създаде нарочен съд, който да разтовари от дела Върховния административен съд (ВАС). В редица случаи новият Централен административен съд ще се явява и касационна инстанция при решения на административните съдилища в страната. Един вид, ако не стигнат политическите усилия да подчиним конкретен административен съд или ВАС, то е време да си създадем нов, който ще решава по щенията на властта.\r\n\tНезависимо от различните позиции по този казус, това че годината тръгва с автентичен протест, е добра новина. Автентичен, защото провокира гражданска енергия от широка маса хора, които в голямата си част не са корупционно зависими. Автентичността на протеста няма отношение към отправените искания и заетите позиции по скалата ляво-дясно.\r\n\tНовината е добра, защото при рекорден икономически растеж и в началото на европейското председателство е най-лесно и съответно опасно да се мълчи за корупцията в държавата – един вид за да не се излагаме пред чужденците. Взаимодействието между купени медии и готвени промени в съдебната система отново показват, че в този казус проблемът не е развитието на туризма в Банско, а провалът в борбата с корупцията у нас. Там трябва да се търсят и решенията.", "date": "2018.01.06", "title": "Размисли без страсти за Банско"}
{"url": "http://www.mediapool.bg/bombeniyat-servis-na-nik-kiryos-prechupi-grigor-dimitrov-v-brizbein-news273913.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tАвстралиецът Ник Кирьос победи Григор Димитров с 2:1 (3:6, 6:1, 6:4) на полуфиналите в тенис турнира от сериите АТР 250 в Бризбън. Решаващи в мача бяха бомбените сервиси на Кирьос, срещу които Димитров нямаше отговор. Така българинът не успя да защити титлата си на същия турнир от миналата година и загуби 160 точки за световната ранглиста. Той все пак ще остане на третата позиция в нея.\r\n\tПървият пробив в мача бе за Димитров, който направи няколко отлични ретура в шестия гейм и поведе с 4:2 гейма. Той затвори сета след половин час игра с два уинъра от форхенд и ас за 6:3 гейма.\r\n\tПрез втория сет Кирьос повиши успеваемостта на своите удари и стигна до пробив за 3:1 с няколко изключителни ретура. Играта на българина се разклати и при следващото си подаване той губеше с 0-40. Кирьос се възползва от тази ситуация и реализира втори пробив за 5:1. След това той затвърди лесно предимството си и затвори сета с 6:1.\r\n\tТретият сет започна равностойно като двамата тенисисти вземаха сравнително лесно своите подавания. Димитров поддържаше чудесен ритъм до 3:2 гейма в своя полза заради много добрата си игра от форхенд. Кирьос изравни за 3:3, а след това проби своя съперник, след като българинът направи две грешки от форхенд по диагонала.\r\n\tСилният сервис на Кирьос направи невъзможно връщането на този пробив и той приключи решителния сет с 6:4.", "date": "2018.01.06", "title": "Бомбеният сервис на Ник Кирьос пречупи Григор Димитров в Бризбейн"}
{"url": "http://www.mediapool.bg/blizo-150-000-balgari-praznuvat-yordanovden-news273916.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tОколо 150 хиляди българи празнуват в събота своя имен ден на Йордановден, Богоявление. Според данните на националната статистика броят на именниците е общо 149 348 души. Мъжете са 78 253, а жените 71 095.\r\n\tОбщо 51 211 са мъжете, носещи името Йордан, а 38 753 са жените, носещи името Йорданка. Имен ден празнуват още Дана, Божан, Данчо, Боян, Богдан, Богдана, Богoлюб, Богoлюбa, Божанa.\r\n\tЯнуари е месецът, през който има най-много именици - близо един милион българи празнуват още от първия ден на новата година до Атанасовден, припомня БГНЕС.", "date": "2018.01.06", "title": "Близо 150 000 българи празнуват Йордановден"}
{"url": "http://www.mediapool.bg/bezhantsite-sa-uvelichili-prestapnostta-v-germaniya-s-10-protsenta-news273923.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЗа две години, между 2014-а и 2016-а година, в Германия са регистрирани с десет процента повече престъпления. Общо 92% от тях са дело на бежанци. Това сочи анализ на група криминалисти, поръчан от германското министерство на семейството, цитиран от БНР.\r\n\tДанните бяха публикувани в навечерието на преговорите за съставяне на ново правителство. Консервативният блок ХДС/ХСС на канцлера Ангела Меркел и социалдемократите на Мартин Шулц ще седнат в неделя на масата за преговори за подновяване на голямата коалиция в Германия.\r\n\tЕдна от основните теми на предстоящите разговори е бежанската политика. Мигрантският проблем разделя обществото, а нивото на престъпност сред пристигналите бежанци уплаши дори полицията. Най-фрапиращ бе случая от новогодишната нощ в Кьолн преди две години, когато полицията се опита да скрие масовите сексуални посегателства срещу жени. Те бяха извършени предимно от млади мъже от Северна Африка.\r\n\t“Прави впечатление, че престъпленията се извършват предимно от млади мъже на възраст между 15 и 30 години. Освен това става дума за мигранти, които нямат никакъв шанс да получат закрила в Германия. На тях от самото начало им е ясно, че са нежелани и че няма как да останат тук“, коментира проф. Кристиян Пфайфер, ръководител на екипа криминалисти, изготвили анализа\r\n\tСпоред криминалистите това е предпоставка за агресивно поведение, защото тези мъже са инвестирали не малки суми за своя нелегален път към Европа, а надеждите им за по-добър живот са попарени.\n\n\r\n\t“Обяснимо е, че търсят отмъщение и е обяснимо, че насочват омразата си към местното население, което ги посреща с подозрения. Нелегалният престой в Германия освен това се финансира единствено чрез престъпна дейност - от дребно джебчийство до търговия с наркотици. Основният извод в анализа на криминалистите е, че икономическите мигранти от Северна Африка, предимно от Алжир, Тунис и Мароко, извършват значително по-често криминални престъпления в сравнение с бежанците от Сирия, Ирак и Афганистан, които заради перспективата да получат закрила в Германия полагат усилия да се интегрират в обществото“, се казва в анализа, цитиран от БНР.\r\n\tСпоред проф. Пфайфер важна стъпка в интеграционния процес е възможността за събиране на семействата на бежанци, които са получили временно право на пребиваване в Германия.\r\n\t“Колкото повече жени има в семейството, толкова по-цивилизовано се държат мъжете“, казва той.\r\n\tПравото, роднини на бежанци с временен статут също да получат убежище в Германия, е един от важните въпроси на преговорите за съставяне на управляваща коалиция. В момента пристигналите в Германия нямат право да водят и семействата си, но срокът на забраната изтича през март. Ангела Меркел трябва да се съобрази с мнението на консервативните си партньори от баварския ХСС, които са категорично против събирането на семейства на бежанци с временен статут отново да бъде разрешено. Социалдемократите настояват действащата в момента забрана да бъде отменена.\r\n\tКриминалистът Кристиян Пфайфер обаче вижда още една възможност, която политиците трябва да използват - програмата за доброволно връщане в родните страни. Миналата година 21 хиляди души са били екстрадирани от Германия:\r\n\t“Тази програма за сега не функционира така, както би ни се искало, защото държавите, от които идват икономическите мигранти, не искат да приемат гражданите си обратно. Но има и още нещо - след като тези хора нямат право да останат в Германия, ние можем да им предложим по-добра перспектива в родината им“, обяснява професорът.", "date": "2018.01.06", "title": "Бежанците са увеличили престъпността в Германия с 10 процента"}
{"url": "http://www.mediapool.bg/rodnina-na-zhertva-ot-novi-iskar-se-samnyava-che-izdirvaniyat-e-ubietsat-news273914.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tМайката на една от жертвите при трагедията в Нови Искър е убедена, че властите никога не са правили опит да вкарат Росен Ангелов в затвора. Стефка Иванова е майка на убития Боби Иванов. Тя казва, че има доказателства за твърденията си. Според нея версията на разследващите за убийството в Нови Искър има много слаби места и се съмнява, че Ангелов изобщо е убиецът.\r\n\t\"След като е бил обявен за издирване, за да влезе в затвора, той си е взел мобилен телефон на изплащане, пуснал си е и интернет. Дори му е заведено изпълнително дело, но наблюдаващият прокурор не го е знаел\", казва Иванова пред “24 часа“.\r\n\tПреди ден шефът на следствието Борислав Сарафов обясни, че издирваният за шесторното убийство Росен Ангелов има три присъди \"лишаване от свобода\". Една за кражба, една за изнасилване, както и една - за блудство с малолетна, която така и не е излежал. Властите го издирвали безуспешно осем години преди да се случи трагедията в Нови Искър.\r\n\t\"Не вярвам Росен да е убиецът, по-скоро ми се струва изкупителна жертва\", коментира Стефка Иванов, но уточни, че е държана в пълно неведение относно хода на разследването.\r\n\t \r\n\tСпоред нея е необяснимо защо Росен Ангелов ще убива Кети, сочена за негова любовница, на място, далеч от семейството й, а по-късно ще застреля и другите при положение, че никой не го е видял.\r\n\t\"Той така или иначе се е укривал, защото вече е бил издирван\", каза Стефка Иванова.\n\n\r\n\tПо думите й всички, които са виждали Росен и са знаели, че той е издирван, са за затвора. \"От това, което чета по медиите, той се е разхождал свободно из гората, ходил е и при приятели в \"Дружба\". Това не е криене\", казва тя.\r\n\tВ събота сутринта бившият шеф на Национална полиция генерал Васил Василев коментира, че Ангелов е бил “лошо издирван“.\r\n\t\"Росен не е издирван, оставен е, развивал се е в негативна посока. Но обществото също има вина\", каза генералът. Според него кметът на Луково, като орган на власт, е можел да провери кой се е самонастанил във въпросната къща, където се твърди, че доскоро се укривал Ангелов.\r\n\t \r\n\t\"Освен това се видя, че е стрелял по шишета и ламарина. Вдигало се е шум, но никой от съседите не е обърнал внимание\", обясни Василев.\r\n\t\r\n\tИма индикации, че издирваният за шесторното убийство в Нови Искър Росен Ангелов е бил във френския Чуждестранен легион, каза в събота военният министър Красимир Каракачановпред бТВ. Така той си обяснява факта, че вече няколко дни използват огромен ресурс, но не могат да открият заподозрения. Преди ден стана ясно, че Росен Ангелов е рецидивист с влязла в сила присъда отпреди осем години, но той така и не е бил намерен, за да я изтърпи.\r\n\tПреди ден разследващите обясниха, че Росен Ангелов не е напускал страната, защото има забрана за това от 2009 г. Те са направили проверка, защото самиятАнгелов се е представял за бивш легионер от френския легион.\r\n\tКаракачанов се възмути, че България е страна, в която всеки може да си купи оръжие и да се крие от властите. Според него имало твърде либералното отношение към закононарушителите.От позицията на военния министър се разбра, че сегашната власт няма отношение към тези проблеми и явно не може да реши проблема.\r\n\t“Когато един човек е съден за една камара престъпления, да го оставиш на свобода до произнасяне на присъдата?”, възмути се националистът. Според него либералите са виновни и за това. Каракачанов се възмути и от медиите, които следят издирването на предполагаемия шесторен убиец. Министърът попита “на кого помагат”медиите с преките включвания от Искърското дефиле.\r\n\tЛидерът на ВМРО се вкара и в размишления за Западната цивилизация покрай приемането на Истанбулската конвенция за превенция и защита на жените от домашното насилие. Националистите подозират, че документът може да въведе “трети пол“ в българското законодателство, да разреши еднополовите бракове и дори да докара “травестити от Иран“ у нас. Нищо от това не намира опора в документа, което води до подозрения, че управляващите се опитват да отклонят вниманието от скандала с втория кабинков лифт в Пирин.\r\n\t“За съжаление, западното общество, към което принадлежим и ние, изкриви своята ценностна система. То прави опити да се откаже от своите национални, културни и религиозни ценности”, констатира Каракачанов, който сравни съвременна Европа с Римската империя.\r\n\tСпоред него в момента по-важно е да се помогне на 200-те хиляди „млади, грамотни семейства”, които не могат да имат деца.", "date": "2018.01.06", "title": "Роднина на жертва от Нови Искър се съмнява, че издирваният е убиецът"}
{"url": "http://www.mediapool.bg/turist-zagina-pri-izkachvane-na-vihren-news273915.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tТурист се е подхлъзнал и е паднал в улей по време на изкачване на най-високия връх в Пирин – Вихрен. В 4 часа сутринта група с водач е тръгнала към върха от хижа “Вихрен“. В района на Джамджиеви скали 30-годишен мъж се подхлъзнал, паднал в улея и е починал.\r\n\tПриятелите му подали сигнал. На място са изпратени десетина спасители. Не е ясно какво е довело до фаталния инцидент.", "date": "2018.01.06", "title": "Турист загина при изкачване на Вихрен"}
{"url": "http://www.mediapool.bg/vaorazhen-mazh-zaplashvashe-da-vzrivi-sgrada-v-belgrad-news273929.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tВъоръжен мъж, който се бе барикадирал в cгpада в белградския квартал “Видиковаца“ и заплашваше да я взриви, се предаде на властите след два часа тежки преговори, съобщават местните медии, цитирани от БТА.\r\n\tПолицията арестува 44-годишния мъж, който е бил въоръжен с пистолет и облечен с бронежилетка. Той е бил издирван от властите, за да излежи присъдата си в затвора.\r\n\tПо време на преговорите с него сградата бе отцепена от полиция и барети, а преговорите се водеха от полицейски психолози.", "date": "2018.01.06", "title": "Въоръжен мъж заплашваше да взриви сграда в Белград"}
{"url": "http://www.mediapool.bg/igumenat-na-bigorskiya-manastir-v-makedoniya-samo-balgarite-mogat-da-se-zastapyat-za-makedonskata-tsarkva-news273917.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\t“Единствено Българската православна църква - Българска патриаршия / БПЦ-БП / има правото да се застъпва и да се бори за признаването на автокефалността на македонската църква“. Това казва игуменът на Бигорския манастир отец Партений в няколко различни интервюта за македонски медии в навечерието на Рождество Христово, цитирани от БГНЕС. В Македония празникът се празнува по стария календар на 6 януари.\r\n\t“Още повече, че в нейния устав (на БПЦ), тя се явява като наследник и на Охридската архиепископия. След като Българската православна църква – Българската патриаршия е призната от всички поместни православни църкви, това означава, че всички те признават и нейния устав и нямат право да й се месят по този въпрос“, допълва отец Партений.", "date": "2018.01.06", "title": "Игуменът на Бигорския манастир в Македония: Само българите могат да се застъпят за македонската църква"}
{"url": "http://www.mediapool.bg/emil-koshlukov-stava-vodesht-po-bnt-news273931.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНовият програмен директор на БНТ Емил Кошлуков ще стане водещ на публицистичното предаване на телевизията “Още от деня“ на мястото на напускащата телевизията Аделина Радева, съобщи “24 часа“. “Още от деня“ е обзорно публицистично предаване на БНТ, което се излъчва всеки ден от 18.30 часа.\r\n\tРадева отива в Нова телевизия, където ще води сутрешния блок заедно с Виктор Николаев.\r\n\tПрез миналата година СЕМ избра Константин Каменаров за шеф на БНТ в конкуренцията на Кошлуков. Бившият депутат от \"Новото време\" почти до последно изглеждаше като фаворит в надпреварата. За последно той беше водещ в свързваната с Делян Пеевски телевизия \"Канал 3\", а преди това беше изпълнителен директор на \"ТВ Седем\" и \"Нюз7\" – два тв канала, финансирани от КТБ и фалирали малко след нея.\r\n\tОнова, което препъна Кошлуков на финала на надпреварата за БНТ, бе бележката, която си извади от телевизия \"Алфа\" (тв каналът на партия \"Атака\"), с която да докаже необходимия стаж.\r\n\tСпоред журналисти от \"Алфа\" Кошлуков никога не е бил неин програмен директор, както се твърди в издаденото му удостоверение, но пък фактът, че фиктивният стаж е от партийна телевизия, предизвика скандал и вече щеше да е неудобно Кошлуков да спечели конкурса.\r\n\tВ началото на декември новоизбраният генерален директор на БНТ Каменаров назначи Надя Костова, също кадър на фалирата ТВ 7, за програмен директор на БНТ с правомощия да отговаря за четирите програми на телевизията. Надя Костова отговаряше за програмното съдържание на ТВ 7 по времето, когато щедро финансиращата я КТБ бе оглавявана от Цветан Василев, тогава все още бизнес партньор на Пеевски.", "date": "2018.01.06", "title": "Емил Кошлуков става водещ по БНТ"}
{"url": "http://www.mediapool.bg/meditsinskite-sestri-sa-namaleli-s-30-000-samo-za-dve-godini-news273918.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tС 30 000 са намалели медицинските сестри в България през последните две години, сочат данните на Асоциацията на професионалистите по здравни грижи, цитирани от “Дарик“. Според тях в момента у нас работят малко над 26 000 сестри. Почти половината от тях обаче са в пенсионна и предпенсионна възраст.\r\n\tВ извънболничната помощ недостигат 11 000 сестри, а в болниците дефицитът е близо три пъти по-голям. За последните 20 години акушерките са намалели наполовина.\r\n\tПрез тази учебна година във висшите училища в страната са разкрити над 100 нови места за медицински сестри. В София са приети 160 студенти.\r\n\t\"Няма много голям интерес към тази професия и ние си го обясняваме така, защото това е една доста отговорна професия\", признава проф. Галина Чанева - ръководител на катедра \"Здравни грижи\" във Факултета по обществено здраве на Медицинския университет-София.\r\n\tПрез миналата година здравното министерство е издало 10 удостоверения за работа в чужбина на медицински сестри. Според изискванията на Световната здравна организация за европейския регион на всеки 100 000 души трябва да има по 740 сестри и акушерки, у нас се падат по 485. Средната възраст на медицинските сестри у нас е 58 години.\r\n\t\"В рамките на близките 5 до 10 години ние ще останем без този персонал. Това ще доведе до влошено качество на грижите. Една сестра работи на две-три места да може да скалъпи някакъв бюджет, за да изхрани семейството, децата\", казва Петя Найденова - зам.-председател на Българската асоциация на професионалистите по здравни грижи.\r\n\tСредната заплата на сестрите е около 600 лева. Съсловната организация настоява за среща със здравния министър и иска стартовите възнаграждения да се увеличат на 1500 лева.", "date": "2018.01.06", "title": "Медицинските сестри са намалели с 30 000 само за две години"}
{"url": "http://www.mediapool.bg/15-novi-sluchai-na-trihineloza-v-burgaska-oblast-news273919.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\t\r\n\tОбщо 15 нови случая на заразени с трихинелоза са регистрирани в Бургаска област само през месец декември на миналата година. През 2017 г. заболелите в страната са общо 55. В ЕС България заема трето място по заболеваемост от трихинелоза. На първите две позиции са Полша и Румъния.\r\n\tЗаради започването на активния ловен сезон Министерството на здравеопазването препоръчва задължителното извършване на санитарно-паразитологично изследване на дивечовото месото и на месото от домашни и диви свине. Гражданите трябва да избягват консумацията на месо и месни продукти със съмнителен или непроверен произход и без необходимата термична обработка.\r\n\tТрихинелозата е заболяване, което при хората се изявява след консумация на месо и местни продукти, заразени с трихинелни ларви в сурово или полусурово състояние, в чист вид или като различни месни продукти - кайма, наденица, суджук, луканка, сланина съдържаща месо и др..\r\n\tЗаболяването се среща повсеместно, най-често през есенно-зимния сезон, което е свързано както с активния ловен сезон, така и с кланичния период на свинете, отглеждани в личните стопанства.", "date": "2018.01.06", "title": "15 нови случаи на трихинелоза в Бургаска област"}
