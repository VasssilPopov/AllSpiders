{"url": "http://www.mediapool.bg/mlada-zhena-s-transplantirano-sartse-pochina-sled-razhdane-v-doma-si-news269904.html", "text": "Млада жена с трансплантирано преди три години сърце е починала след преждевременно раждане в дома си в петък през нощта, съобщи директорът на варненската АГ болница доц. Емил Ковачев, цитиран от \"Дарик радио\".\r\n\tБебето е живо, теглото му е 2100 гр., но е в критично състояние – неонатолозите в здравното заведение се борят за живота му. Лекарите се съмняват, че бебето е аспирирало вода при раждането в домашни условия.\r\n\t22-годишната жена родила в дома си в 3.00 ч. през нощта при неизяснени обстоятелства. Била е транспортирана в специализираната болница около 7.00ч. сутринта от екип на Спешна помощ с кръвно 30/0 и на практика в клинична смърт. Все още няма официални данни от аутопсията, но по думите на доц. Ковачев най-вероятно се касае за кардиогенен шок следствие на остра дясностранна сърдечна недостатъчност. В АГ болницата са били безсилни да помогнат на жената.\r\n\tПри трансплантирано сърце бременността е строго противопоказна, но младата жена все пак е забременяла и вероятно е криела състоянието си от близките си.\r\n\tПо информация на сайта varnautre.bg жената е родила в дома си на ул. \"Кокиче\" в Цветния квартал във Варна.\r\n\tБременната се оплакала от болки в корема и близките й извикали бърза помощ. Пристигналият лекар дал обезболяващо и си тръгнал. Малко по-късно жената влязла в тоалетната и там родила. Скоро след това загубила съзнание.\r\n\tСъпругът й отново извикал бърза помощ и пристигналият лекарски екип установил, жената е в безсъзнание, а детето е родено. Транспортирали я до АГ болницата, а не до специализирана реанимация, но вече било късно за нея.", "date": "2017.10.01", "title": "Млада жена с трансплантирано сърце почина след раждане в дома си"}
{"url": "http://www.mediapool.bg/korneliya-ninova-gerb-se-razpadat-otvatre-news269888.html", "text": "ГЕРБ се разпадат отвътре, заяви във Варна лидерът на БСП Корнелия Нинова.\r\n\t\"Много интересни думи чух от Цветан Цветанов. Той обикновено не проявява такава слабост, но каза, че БСП едва ли не им взимат кадрите - и за кмета в Хасково, и за съветниците в Ботевград, очевидно ги превземаме отвътре\", посочи Нинова.\r\n\tТя коментира, че става въпрос за сериозни противоречия отвътре, разпределение на порции за власт и пари. Карат се помежду си за това, коментира Нинова опонентите си от управляващата партия.\r\n\t\"Половината от съветниците на ГЕРБ от Ботевград обвиняват другата половина за заигравки, далавери и така нататък. Спорът между кмета на Хасково и депутата на ГЕРБ (Делян Добрев, б. р.) е по същата причина - за назначения, за калинки, за влияние. Просто се разпадат отвътре, това е ефектът от преяждането с власт\", каза Нинова.\r\n\tПреди това тя посети дома за възрастни хора \"Гергана\" в морския град, изрази признателност към най-възрастните и направи дарение от името на БСП на стойност 2000 лв.\r\n\t\"Законът за възрастните хора, който БСП изработи, вече е внесен в парламента и другата седмица ще се разгледа. С този закон не само на думи, но и с действия доказваме, че сме загрижени, че искаме да ви създадем условия днес, на вашата възраст да живеете пълноценно, да имате социални контакти. Няма да спрем да се борим за преизчисляване на всички пенсии. Това ще доведе до увеличаване на пенсиите с между 20 и 30%. Ще продължим да се борим за вас\", каза Нинова.\r\n\t\"Бъдете здрави, дано усещате уважението на обществото, обичта на близките си хора, нашите ги имате\", каза още Нинова.", "date": "2017.10.01", "title": "Корнелия Нинова: ГЕРБ се разпадат отвътре"}
{"url": "http://www.mediapool.bg/balgarin-e-ranen-tezhko-a-sarbin-e-ubit-pri-napadenie-ot-afganistantsi-vav-viena-news269890.html", "text": "Сърбин бе убит, а българин - тежко ранен, при конфронтация с афганистанци и чеченци във Виена тази нощ, предаде австрийската национална информационна агенция АПА, цитирана от БТА.\r\n\tВсе още случаят не е потвърден от българското външно министерство.\r\n\tСпоред информацията през нощта срещу неделя в район Отакринг на австрийската столица се е разиграло меле между шестима души.\r\n\tСлед като един от тях е извадил нож, 21-годишен мъж е получил тежки наранявания и малко по-късно е починал в болницата. Човекът, който е бил с него - български гражданин, е в тежко състояние и е с опасност за живота.\r\n\tОстаналите четирима участници в сбиването са задържани.\r\n\tКъм 2 ч. тази нощ двете групи - 21-годишен сърбин и българин, от една страна, и четирима мъже от Афганистан и Чечения - от друга, са влезли в конфронтация по неизвестни засега причини, съобщи полицейски говорител.\r\n\tИнцидентът е станал близо до входа на метростанция.\r\n\tКакто се посочва, единият от групата на четиримата, 22-годишен, извадил нож и наръгал сърбина и българина. И двамата са получили много тежки наранявания. Около час и половина по-късно 21-годишният сърбин е починал в болница.\r\n\tСлед това четиримата мъже са избягали, но малко по-късно са били задържани. По 22-годишния нападател е имало следи от кръв. По случая е образувано разследване.\r\n\tВ рамките на днешния ден заподозрените ще бъдат разпитани. Засега не е ясно каква е причината за случилото се, дали са участвали и още лица, както и видът и местонахождението на ножа.", "date": "2017.10.01", "title": "Българин е ранен тежко, а сърбин е убит при нападение от афганистанци във Виена"}
{"url": "http://www.mediapool.bg/avstriya-zabranyava-noseneto-na-burki-ot-dnes-news269885.html", "text": "От днес в Австрия влиза в сила закон, забраняващ носенето на облекла и аксесоари, покриващи изцяло лицето, съобщи Асошиейтед прес.\r\n\tЗабранява се носенето на бурки, ски маски и парти маски на обществени места, както и на хирургични маски извън болниците. Глобата за нарушителите ще бъде в размер на 150 евро.\r\n\tЗаконът вероятно ще окаже влияние върху парламентарните избори на 15 октомври, на които се очаква антиимигрантските партии да победят и да формират коалиционно правителство.\r\n\tНезависимо от мигрантския наплив в Европа през последните години, бурките са рядко срещани в Австрия. Въпреки това обаче подкрепата за закона е голяма, отбеляза АП.", "date": "2017.10.01", "title": "Австрия забранява носенето на бурки от днес"}
{"url": "http://www.mediapool.bg/minimalnata-pensiya-stava-200-lv-news269889.html", "text": "От днес, 1 октомври, минималната пенсия за осигурителен стаж и възраст става 200 лв.\r\n\tУвеличението е второ за годината. От 1 юли минималната пенсия за осигурителен стаж и възраст се повиши от 161.38 лв. на 180 лв.\r\n\tУвеличението довежда до повишаване на доходите на около 820 000 пенсионери, което означава, че около 40 процента от българските пенсионери ще получават по-високи пенсии.\r\n\tПенсиите под 200 лв., или под минималния размер на пенсията за съответния вид, ще бъдат приравнени на новия минимален размер.\r\n\tОт 2018 г. ще се повиши и гарантираният минимален доход от 65 лв. на 75 лв., което означава повишаване и на куп други социални плащания, свързани с него.", "date": "2017.10.01", "title": "Минималната пенсия става 200 лв."}
{"url": "http://www.mediapool.bg/desislava-radeva-pravi-sdruzhenie-sreshtu-shlyokavitsata-news269892.html", "text": "Съпругата на президента Румен Радев – Десислава, е регистрирала гражданско сдружение \"Живата вода на България”, което има за цел да работи за опазването на традициите, фолклора, занаятите и обичаите, обяви тя в интервю пред \"Дарик радио\".\r\n\tСдружението ще помага на културата, литературата и изкуството и ще се грижи за българския език, за да могат да пишат правилно нашите деца, поясни първата дама.\r\n\t\"Ние се гордеем, че сме народ с една древна азбука и на всеки 24 май празнуваме помпозно, а всъщност, като погледнем постове в социалните мрежи, Viber и WhatsApp да речем, там се пише на шльокавица, там се правят непрекъснато правописни грешки, правят ги между другото и ваши колеги журналисти\", каза Радева.\r\n\tСъпругата на президента, която в последните месеци предизвика интерес с нестандартните си публикации във \"Фейсбук\", обяви в неделя, че вече не й остава време за социалната мрежа.\r\n\t\"Президентът не ми забранява, но просто нямам време за \"Фейсбук\", заяви първата дама в интервю за \"Дарик\". Тя обяви, че личният й профил в мрежата е \"хакнат\" до неделя вечер и че тя не стои зад профила \"Първа дама\".\r\n\tПрез последните месеци почти всяка изява на Радева предизвикваше коментари, като особено нестандартна беше публикациятае й по повод парада \"София прейд\". Тя започна темата с това как ветеринарят й предложил да изследва котката й за котешки СПИН. После критикува защо участниците в прайда не са раздавали листовки с цел превенция на човешкия СПИН и завършва с призив да сме повече българи, отколкото космополити.\r\n\tРадева призна, че към днешна дата би перефразирала някои от публикациите и би казала нещата по друг начин.\r\n\t\"Последните месеци имах чувството, че съм най-голямото зло в държавата\", призна президентшата.\r\n\tРадева заяви още, че от \"хейтърските\" определения, които са й давани, най-много харесва \"Генерал Деси”.\r\n\tТя се пошегува, че ако президентът Румен Радев е двузвезден генерал, то тя е тризвезден и в този смисъл ще си мери пагоните с премиера Бойко Борисов.\r\n\tДесислава Радева сподели, че в музикално отношение е \"всеядно животно”. Така се разбра, че слуша не само рок и класическа музика, а и народна музика, и джаз. Радева допълни, че харесва дори Азис в някои случаи.\r\n\tПо повод саркастичните коментари за облеклото й на различни официални събития Радева заяви, че няма дължина на полата, която да не предизвиква общественото внимание и критики.\r\n\tНе съм първа дама, не съм част от президентството, аз съм съпругата на Румен Радев, който в момента е президент, каза още Радева.\r\n\tПо думите й много неща са се променили в живота й, след като съпругът й бе избран за президент, но най-същественото било, че загубила анонимността си. \"Даже се шегувам, като казвам на Румен, че вече не искам да излизам с него, защото разходката е невъзможна, превръща се в дефиле\", призна президентшата.\r\n\tПопитана за деня на сватбата си с Румен Радев първата дама каза, че помни този ден, сякаш е бил вчера, особено радостта.\r\n\t\"Отбелязахме годишнината на романтична вечеря, само двамата в един ресторант, ако може да се каже романтично, защото на съседната маса бяха момчетата от НСО”, каза Радева.\r\n\t\"Със Слави Трифонов се познавам още от 1990 г. Но не съм била секретарка на Слави Трифонов, а на предаванията \"Каналето\" и \"Хъшове\". Тези две предавания ми дадоха страшно много. Но никой не ме пита, че съм била секретарка на Румен Христов от СДС, който беше министър на земеделието\", каза още Радева.\r\n\tРадева уточни, че екстрите, с които се ползва, са кабинет и един човек, охранител от НСО, но той не можел да се нарече \"екстра\". Във вила \"Калина” в Бояна, където президентското семейство живее сега с котарака Чарли, обаче било прекалено спокойно по думите на президентшата.\r\n\t\"Критикуваха ме за облеклото и затова се заех да чета книги. Да си съпруга на Румен Радев е много лесно и приятно, но да си съпруга на президента е много отговорно, уча се в движение”, обясни Радева.\r\n\tСъпругата на президента завърши интервюто си с цитат от Радой Ралин и каза, че не трябва да губим чувството си за хумор и самоирония и да не се взимаме на сериозно.", "date": "2017.10.01", "title": "Десислава Радева прави сдружение срещу \"шльокавицата\""}
{"url": "http://www.mediapool.bg/oshte-ne-e-yasno-s-kolko-shte-se-uvelichat-zaplatite-na-voennite-news269891.html", "text": "Още няма яснота с колко точно ще бъде увеличението на заплатите на военните, се разбра от интервю за министъра на отбраната Красимир Каракачанов за предаването \"Неделя 150\" по БНР.\r\n\t\"Увеличение на парите за военните ще има. Колко точно е въпрос на точните сметки, които ще направим през октомври\", каза Каракачанов.\r\n\tВ събота той обяви във Варна, че заплатите в армията ще бъдат вдигнати от 1 януари 2018 г.\r\n\t\"След като Министерството на финансите отпусне парите, задачата на ръководството на Министерство на отбраната е тези пари да бъдат разпределени по такъв начин - справедливо - и тези, които изпълняват по-тежки задачи в армията, при службата на които се изисква по-голяма специализация, професионализъм, работят при по-тежки условия, да получат малко по-голямо възнаграждение. Тази диференциация се изработва в момента от една работна група, която аз съм назначил, след което ще мине през Съвета по отбрана и ще бъдем готови\", поясни Каракачанов.\r\n\tОсновните финансови искания на МО към Бюджет 2018 ще бъдат за повече средства за военнослужещите и за капиталови ремонти, уточни министърът. Той допълни, че проектите за модернизация в сектора не отменят необходимостта от ремонти на наличната техника.\r\n\t\"След като много години, 20 години, не са отделяни необходимите средства за модернизация на нашия флот, освен двата кораба, които са планирани да бъдат построени, трябва да се отделят и малко средства за модернизация, поне частична модернизация на трите фрегати, които имаме, за да могат способностите на нашия боен флот да бъдат по-добри, но това са суми, които не се отделят еднократно, а суми, за които сме направили разчет\", заяви министърът.\r\n\tПо думите му офертите за изграждане на патрулния кораб са 7, от които само една е на българска фирма.\r\n\t\"Много внимателно и прагматично (трябва) да обсъдим какво трябва да направим и по отношение на корабите, и по отношение на новия самолет, и по отношение на бронираната машина, защото, както при самолетите се говори за три страни, които се конкурират, то във флота офертите са 7, от които само една българска фирма. Останалите са немски, холандски, френски, италиански и т.н... Същото е и за бронираната машина. Там разговорите още не са започнали, но сигурно ще има поне 5-6 големи чуждестранни фирми\", каза Каракачанов и повтори, че стремежът в поръчките е да бъде максимално ангажиран и българският военнопромишлен комплекс.\r\n\tКрасимир Каракачанов се надява до средата на ноември министерството да има ясна представа колко точно ще струва ремонтът на самолетите МиГ-29. Според министъра избягването на посредниците в преговорите би занижило цената на ремонта с \"поне 30 процента, да не кажа и повече\".\r\n\tСитуацията с военния завод \"Емко\" трябва да се развие според закона, категоричен е Каракачанов. Той изтъкна, че сигналите за неправилно съхранение на боеприпаси, според които се изисква временното спиране на лиценза, са от юли месец. Ако нередностите са отстранени, на 6 октомври лицензът на предприятието ще бъде върнат, заяви министърът.\r\n\t\"Какво би се говорило, ако служба КОС не беше взела неободимите мерки, не беше направила този доклад и тези боеприпаси продължаваха да се съхраняват при опасни условия и беше станал инцидент. Помните инцидентите! Имаше подобни три инцидента с човешки жертви! Тогава какво щеше да се говори?: \"Кой не е взел необходимите мерки това да не се случи?\"! Когато органите вземат необходимите мерки, се задава пък въпросът: \"Защо го правите? Сега това пречи на една фирма\", каза Каракачанов.", "date": "2017.10.01", "title": "Още не е ясно с колко ще се увеличат заплатите на военните"}
{"url": "http://www.mediapool.bg/mnogohilyadno-protestno-shestvie-se-provede-v-honkong-news269894.html", "text": "Десетки хиляди хора участваха днес в протестно шествие в Хонконг \"срещу авторитарното управление\".\r\n\tИсканията им бяха регионалният министър на правосъдието на китайския специален административен район да подаде оставка, предаде Ройтерс.\r\n\tШествието е ежегодна проява и се провежда на 1 октомври - националния празник на Китай.\r\n\tПо оценки на организаторите в митинга са участвали 40 000 души.\r\n\tМного от демонстрантите, някои от които облечени в черно, изразиха силно безпокойство заради регионалния министър на правосъдието Римски Юен. Той е прескочил няколко по-висшестоящи от него прокурори, искайки присъди за трима известни активисти - Джошуа Уон, Нейтън Ло и Алекс Чоу, отбелязва Ройтерс.", "date": "2017.10.01", "title": "Многохилядно протестно шествие се проведе в Хонконг"}
{"url": "http://www.mediapool.bg/narushitelite-na-patya-veche-sami-tryabva-da-si-plashtat-kravnite-probi-news269896.html", "text": "Нарушителите на пътя вече сами трябва да заплащат кръвните си проби, заяви в предаването на БНР \"Хора, пътища, автомобили\" началникът на \"Пътна полиция\" комисар Бойко Рановски.\r\n\tНовите правила са в сила от 26 септември.\r\n\t\"Пътна полиция\" ще транспортира пробите до лабораториите, където се извършват съответните изследвания, а с промяна в Закона за движение по пътищата от 26 септември е разписано, че кръвната проба се заплаща от лицето, за което е установено нарушението. Ако кръвната проба е под 0.5, когато изследваме алкохол, тогава е за сметка на органа, който е назначил изследването. Също така свидетелството за управление на моторно превозно средство ще се задържа от органите на \"Пътна полиция\" до заплащане на стойността на медицинското изследване\", каза Рановски.\r\n\tПо думите му вече е сключен договор за доставка на първата партида от преносими камери за контрол на скоростта.", "date": "2017.10.01", "title": "Нарушителите на пътя вече сами трябва да си плащат кръвните проби"}
{"url": "http://www.mediapool.bg/chetirima-kradtsi-napadnaha-ohranitel-v-magazin-na-pirotska-news269895.html", "text": "Охранител на хранителен магазин на столичната ул. \"Пиротска\" е бил нападнат от четирима младежи, заловени да крадат в помещението, предаде БНР.\r\n\tПри нападението единият от младите мъже е ударил с железен бокс възрастния мъж.\r\n\tТой е бил заплашен и с нож, след което извършителите са избягали.\r\n\tДвама от тях вече са задържани от полицията в София. Другите двама се издирват.\r\n\tПострадалият е без тежки наранявания.", "date": "2017.10.01", "title": "Четирима крадци нападнаха охранител в магазин на \"Пиротска\""}
{"url": "http://www.mediapool.bg/tramp-predupredil-tilarsan-da-ne-si-gubi-vremeto-v-pregovori-sas-severna-koreya-news269897.html", "text": "Президентът на САЩ Доналд Тръмп заяви в неделя, че е бил предупредил държавния секретар Рекс Тилърсън да не прави напразни опити да преговаря със Северна Корея, предаде Ройтерс.\r\n\t\"Казах на Рекс Тилърсън, нашия чудесен държавен секретар, че си губи времето, като се опитва да преговаря с \"малкия Човек ракета\", написа Тръмп в Туитър, визирайки севернокорейския държавен ръководител Ким Чен-ун.\r\n\tВ събота Тилърсън разкри, че Съединените щати комуникират директно със Северна Корея за нейната ядрена и ракетна програма. Пхенян обаче не проявява интерес към диалога с Вашингтон, призна той.\r\n\t\"Пести си енергията, Рекс, ще направим това, което е необходимо!\", се обърна днес Тръмп към Тилърсън.\r\n\tАмериканският президент досега няколко пъти се е заканвал да удари Северна Корея, ако тя заплаши САЩ.", "date": "2017.10.01", "title": "Тръмп предупредил Тилърсън да не си губи времето в преговори със Северна Корея"}
{"url": "http://www.mediapool.bg/delyan-dobrev-podava-ostavka-ot-vsichki-postove-news269886.html", "text": "Председателят на парламентарната енергийна комисия и бивш министър от ГЕРБ Делян Добрев подава оставка от всички постове и напуска политиката заради скандала \"Кумгейт\".\r\n\tТова обяви самият той в интервю за бТВ.\r\n\t\"В политиката човек може само да се провали. Животът не започва и не свършва с политиката\", заяви Добрев.\r\n\tНапрежението около Добрев ескалира по-рано през седмицата, когато местната партийна структура на ГЕРБ свали доверието си от кмета Добри Беливанов, издигнат и избран от партията. В разгара на скандала се разбра, че бившият икономически министър в кабинета \"Борисов 1\" е кадрувал в общината, назначавайки своя братовчедка, неин съпруг, свой кумец и негови близки съученици.\r\n\tВ четвъртък Добрев потвърди, че е поискал назначението на зам.-кметовете на Хасково Милена Трендафилова и Евгени Консулов. Той дори нарече роднинско-приятелския си кръг \"дрийм тийм\".\r\n\tДелян Добрев се е срещнал тази сутрин с премиера Бойко Борисов и му е съобщил за своето решение. „Винаги сме се разбирали прекрасно, той също вижда, че някак си с тази атака, която се проведе, аз съм толкова ранен, че единствената достойна постъпка е да направя това, което направих в това студиото. Не ми противоречеше на това, което казах”, съобщи депутатът.\r\n\tТой обяви, че ще съди Елена Йончева, която показа схема, според която на ключови позиции в местната власт са негови роднини и бивши бизнес партньори.\r\n\t\"В момента, в който покажеш някаква тежка далавера, веднага те заплашват със съд\", отговори народната представителка от \"БСП за България\". Тя показа документи, според които зетят на Добрев Даниел Гаргов (всъщност – съпруг на първата му братовчедка) е не само председател на бюджетната комисия в общината, но и крупен изпълнител на проекти по програмата за саниране, като на един от обектите строителен контрол е била фирмата на родителите на депутата. По думите й има и други високопоставени представители на местната власт, които са свързани с ексминистъра и които са заемали позициите си без конкурс.\r\n\t\"Това не беше атака срещу г-н Добрев, това беше атака срещу схемата „Добрев”. Оставката показва, че всичко, което казах, е истина\", заяви Йончева.\r\n\tДобрев отбеляза на свой ред, че е по-близък с президента Румен Радев (също негов съученик – б.р.), отколкото с половината от хората от схемата на \"червената\" депутатка.\r\n\t\"Положението наистина е нетърпимо, в очите на хората съм човек, който се занимава с шуробаджанащина\", оплака се Добрев и посочи, че Хасково има най-ниските цени за саниране у нас и за 11 блока са се борили 120 фирми.\r\n\tДелян Добрев нарече случилото се \"активно мероприятие\". По думите на Добрев в сегашната ситуация ще остане само постигнатото от ГЕРБ и с негова помощ за Хасково. През последните две години в града са влезли инвестиции за 140 млн. лв., а на общината са прехвърлени имоти за 100 млн. лв., каза кадърът на ГЕРБ. Именно това според него е станало причина кметът Добри Беливанов да го атакува.\r\n\t\"Познавам Делян Добрев като добър организатор, боец, но вероятно това, което се случва през последната седмица, го е накарало да вземе това решение. Не съм говорила с него и не бих могла повече да навляза в обяснение на това негово решение. За мен то е изненадващо\", каза в интервю пред БНР министърът на правосъдието Цецка Цачева.\r\n\t\"Оставката на Делян Добрев, лично според мен, е загуба за българската политика. Това е един почтен и изключително компетентен човек, който обаче явно е доста по-чувствителен от тези, които застанаха срещу него\", коментира в предаването \"Неделя 150\" на БНР депутатът от ГЕРБ Тома Биков, който отчете, че оставките по места са плод на вътрешни реформи в партията, а не на външен натиск:\n\n\r\n\t\"Въпросът не е само в Хасково. Преди месец имаше и в Добрич подобни неща, но има няколко неща, които се повтарят. Първо, всички тези неща тръгват от ГЕРБ. Те не тръгват заради някакви разкрития на БСП, заради медийни разследвания. Това е процес на преструктуриране на ГЕРБ по места. Той започна веднага след президентските избори, които бяха загубени от партията. Ще ви припомня, че в настоящото Народно събрание половината от депутатите на ГЕРБ са първи мандат. Това е промяна в ГЕРБ, която ще продължи и занапред. Тя не зависи от действията на БСП. БСП в Хасково например има трима общински съветници и тя изобщо не е фактор в града. Тя е третостепенен политически играч в този град, а госпожа Йончева е пощенска кутия на друг тип интереси\", каза Биков.\r\n\tПо думите му оставките на прочулия се със \"Суджукгейт\" ексдепутат Живко Мартинов и на Делян Добрев показват, че ГЕРБ има \"една много по-висока чувствителност към подобни скандали\", които идвали не от опозицията, а от очистителни процеси в партията.\r\n\tПо думите на Биков причината за свалянето на доверието от кмета Беливанов са \"нерегламентирани контакти с местни олигарси, близки до БСП\".\r\n\t\r\n\tТочно обратната теза обаче разви пред БНР депутатът от левицата Драгомир Стойнев.\r\n\t\"Може би от Хасково излезе на светло един бизнес модел, който всъщност е в основата на политическия възход на ГЕРБ и затова наистина толкова много ги боли. Този модел се състои в следното: Кметове на ГЕРБ се съгласяват, или тези, които не се съгласяват, биват принудени, да организират схеми, чрез които се захранват мрежи от фирми. Тези фирми не работят само за да направят богат един тесен кръг от хора, включително и местни политици. Те работят и на друго ниво, а именно - захранват политическата власт на ГЕРБ по места. Нека да припомним огромните фалшификации, които чрез финансови средства бяха организирани, на местните избори през 2015 г.\", каза Стойнев.\r\n\tПо думите му обещаните 2 млрд. лв. за саниране, които предстои да се плащат от бюджета, целят да \"купят още един управленски мандат в местната власт на ГЕРБ\".\r\n\tВсички български граждани ще трябва да връщат този заем (2-та млрд. лв., б. р.). Неслучайно и в писмото си кметът на Хасково директно казва, че разривът е дошъл след отменени от него опорочени конкурси (за саниране), така че това е един модел, срещу който единствено и само БСП застава\", каза Стойнев.\r\n\tГЕРБ-Хасково категорично не подкрепя оставката на Делян Добрев като депутат и областен координатор на партията и стои твърдо зад него, заявиха на пресконференция депутатите от ГЕРБ от региона, областният управител Станислав Дечев, кметовете от политическата сила в областта и общинските съветници в Хасково. Народните представители Евгения Ангелова и Георги Станков заявиха, че няма да подкрепят оставката на Добрев в парламента.\r\n\t\"Оставката му е мъжки и достоен акт, но аз не го приемам. Зад него съм и винаги съм го следвал, работили сме заедно, работим и ще продължаваме да работим заедно\", каза областният управител Станислав Дечев. Той уточни, че всички свършени от Добрев хубави неща в областта са видими. С негова подкрепа успяхме да постигнем случващото се в Хасково - санирането на над 100 блока, училища и детски градини, връщането на военни имоти с голям потенциал от държавата на общината, посочи депутатът Евгения Ангелова. Тя допълни, че с помощта на Добрев ГЕРБ са успели \"да пречупят един 16-годишен монопол и феодалното местно управление в Хасково\".\r\n\t\"Нашето решение е да искаме оставката на кмета на Хасково Добри Беливанов от поста, както и оттеглянето му от ръководството и членството в ГЕРБ. Мотивите ни са вече изложените - мудно управление, забавяне в работата, неизпълнени обещания, отклоняване от предизборната програма\", заяви народният представител Евгения Ангелова. Тя допълни, че при отказ от партийна оставка ще бъде поискано изключване от Изпълнителната комисия на партията.\r\n\tПодкрепа за Делян Добрев изразиха в декларации, разпространени от пресцентъра на партията, софийската структура на ГЕРБ, организациите на ГЕРБ в Ловеч, Кърджали, Русе, кметовете на общини в Русенска област, разградската организация на партията, Жени ГЕРБ, Младежи ГЕРБ.\r\n\tВ социалната мрежа Фейсбук в защита на Добрев се обявиха председателят на Народното събрание Димитър Главчев, зам.-председателят на парламента Цвета Караянчева, депутати от ПГ на ГЕРБ.", "date": "2017.10.01", "title": "Делян Добрев подава оставка от всички постове"}
{"url": "http://www.mediapool.bg/islyamska-darzhava-e-prevzela-otnovo-grad-v-tsentralna-siriya-news269898.html", "text": "Бойци на групировката \"Ислямска държава\" (ИД) са превзели отново град Карятайн в Централна Сирия след контраатака срещу правителствените сили, предаде ДПА, като се позова на Сирийския център за наблюдение на правата на човека.\r\n\tПреди шест месеца джихадистите бяха изтласкани от този град в провинция Хомс. ИД си е върнала контрола над Карятайн, след като група нейни бойци се е промъкнала в града и е сложила началото на контраатаката.\r\n\tЗасега няма официален коментар на правителството в Дамаск по това съобщение.\r\n\tКарятайн е разположен в близост да древния град Палмира, от който през март т. г сирийската армия с руска подкрепа от въздуха прогони джихадистите.\r\n\tСъобщението за военния успех на ИД в Централна Сирия става по време, когато радикалната групировка е обект на отделни атаки в източната част на страната - едни с руска, а други с американска подкрепа.\r\n\tПрез последните месеци джихадистите претърпяха поражения и загубиха много територии в Сирия и съседен Ирак, отбелязва ДПА.", "date": "2017.10.01", "title": "\"Ислямска държава\" е превзела отново град в Централна Сирия"}
{"url": "http://www.mediapool.bg/sofiyantsi-na-protest-sreshtu-platenoto-parkirane-news269887.html", "text": "Група граждани се събраха на протест срещу платеното паркиране в София в деня, в който влиза в сила новото разписание на синята зона в центъра на столицата, а зелената се разширява в още два столични района, предаде БГНЕС.\r\n\tОт днес зоните за платено паркиране в София са с ново работно време: от 8.30 до 19.30 часа. В съботните дни \"синя\" зона ще работи до 18.00 ч., а не както досега - до14.00 ч. Също от днес влиза в сила и разширението на \"зелена зона\" в районите \"Средец\" и \"Лозенец\". Така зелена зона в столицата се разширява с близо 4854 места.\r\n\t\"Ясно е, че днес няма да разрешим проблемът, но стартираме една подписка на местна гражданска инициатива с предложение към Столична община и район \"Лозенец\" за безплатно локално паркиране в района чрез издаване на специален винетен стикер на собствениците на превозни средства\", казаха протестиращите.\r\n\t\"Тоест, ние като граждани, живеещи в район \"Лозенец\", не сме съгласни да сме наказвани косвено със 100 лв. на година поради простата причина, че не се чувстваме привилегировани да живеем там – малките вътрешни улички са в състоянието, в което са в цяла София, дупките не се оправят и т. н.\", коментира Николай Велчев.\r\n\tСпоред протестиращите проблемът е много по-сериозен. Те са категорични, че Центърът за градска мобилност разходва събираните средства незаконосъобразно. \"Никъде никой не може да ми каже, като ми съберат на мен парите за поставена скоба в „Лозенец”, как те се изразходват в нашия район\", запита Велчев.\r\n\tПо думите на Момчил Куцаров, който живее на ул. \"Капитан Андреев в \"Лозенец\", в Мюнхен таксата е 30 евро и на един апартамент се полагат до 3 автомобила. \"Сметката прави 90 евро за три автомобила в Мюнхен, 307 евро - в София. В Берлин пак по три коли на апартамент - таксата е 20.40 евро за две години. Тук едни общинари от БСП и от СДС казаха, че не е тяхна грижа стандартът на живот\", заяви мъжът.", "date": "2017.10.01", "title": "Софиянци на протест срещу платеното паркиране"}
{"url": "http://www.mediapool.bg/patriarh-neofit-e-parviyat-nositel-na-ordena-na-imeto-na-sv-machenik-ignatiy-starozagorski-news269900.html", "text": "Българският патриарх Неофит е първият носител на Ордена на името на Св. Мъченик Игнатий Старозагорски.\r\n\tОрденът му се присъжда за духовното и нравствено израстване на българския народ и беше връчен от Старозагорския митрополит Киприан.\r\n\tВ знак на благодарност кметът на Стара Загора Живко Тодоров му връчи Почетния знак на града. Това стана в края на Светата литургия по повод църковния празник \"Покров Богородичен\", който Българската православна църква (БПЦ) отбелязва днес. В службата участваха и владици от Светия синод.\r\n\tПатриархът и владиците бяха гости на честванията по повод 50 години от интронизацията на блаженнопочиналия Старозагорски митрополит Панкратий. Племенницата му Диана Михайлова получи Ордена на Св. Апостол Карп, с който покойният Старозагорски митрополит бе удостоен посмъртно.\r\n\tВ катедралния храм \"Свети Димитър\" присъстваха кметът на Стара Загора Живко Тодоров, областният управител Гергана Микова, деканът на Богословския факултет проф. д-р Александър Омарчевски и стотици миряни.\r\n\tВ края на Светата литургия Негово Светейшество се обърна към официалните лица и гражданите на Стара Загора с патриаршески благослов.", "date": "2017.10.01", "title": "Патриарх Неофит е първият носител на Ордена на името на Св. Мъченик Игнатий Старозагорски"}
{"url": "http://www.mediapool.bg/3000-dushi-sa-ubiti-v-siriyskiya-konflikt-samo-prez-septemvri-news269899.html", "text": "Най-малко 3000 души, сред които 955 цивилни, са били убити през септември в конфликта, който опустошава Сирия.\r\n\tТова е най-кръвопролитният месец в страната от началото на годината, обяви Сирийският център за наблюдение на правата на човека (СЦНПЧ), цитиран от АФП.\r\n\t\"Над 70 на сто от цивилните жертви са дадени при въздушните удари на режима или на Русия или при атаките на международната коалиция, оглавявана от САЩ\", каза пред АФП директорът на СЦНПЧ Рами Абдел Рахман.\r\n\tСред загиналите цивилни са 207 деца.\r\n\tУбити са били и 738 джихадисти от групировките \"Ислямска държава\" и Тахрир аш Шам, която включва бившият клон на Ал Каида в Сирия.\r\n\tНад 330 000 човека са загинали от началото на сирийския конфликт преди шест години и половина.\r\n\tМилиони хора бяха принудени да напуснат домовете си, припомня Франс прес.", "date": "2017.10.01", "title": "3000 души са убити в сирийския конфликт само през септември"}
{"url": "http://www.mediapool.bg/nasilie-belyaza-nezakonniya-referendum-v-kataluniya-news269882.html", "text": "Полицейско насилие беляза провеждането на незаконния референдум за независимост на Каталуния днес.\r\n\tИспанската полиция започна изземането на урни от избирателните секции в автономната област. Съобщава се за нарастващо напрежение и сблъсъци, при които има към 460 ранени по данни на кмета на Барселона Ада Колау. Сред ранените има и полицаи. В Барселона пък трима протестиращи бяха задържани от полицията. Повечето от пострадалите са получили натъртвания, виене на свят или паническа атака. Един от тях е пострадал по-сериозно с наранено око.\r\n\tКаталунският регионален премиер Карлес Пучдемон обвини испанските власти в неоправдана, непропорционална и безотговорна употреба на насилие при опитите за възпрепятстване на референдума, предаде Ройтерс.\r\n\t\"Палките, гумените куршуми и насилието от страна на испанската полиция показаха \"ужасния външен имидж на Испания\", коментира Пучдемон. Той подчерта, че неоправданата и непропорционална употреба на сила \"не само не сложиха край на желанието на каталунците да гласуват... но и помогнаха за разсейване на всички съмнения, на които трябваше да намерим отговор днес\".\r\n\tДнешното допитване бе провъзгласено за незаконно и забранено от испанските власти, но въпреки това местното правителство обяви, че няма да се откаже от референдума.\r\n\tСпоред в. \"Периодико\", полицията е използвала гумени куршуми, за да разпръсне демонстрантите.\r\n\tПо-рано полицията получи заповед да конфискува всички материали, свързани с вота. Представителите на реда изземват материали, свързани с референдума, в цяла Каталуния. Има и затворени избирателни секции, които по данни на централното правителство са 207.\r\n\tВсички около 2300 секции трябваше да отворят в 09 ч. местно време и да работят до 20:00 ч., но по последни данни са отворени само около 73% от секциите. Право на глас в региона с близо 7.5 милиона население имат повече от 5.3 милиона души. Към неделя следобед избирателната активност по данни на регионалните власти бе надхвърлила 50%.\n\n\r\n\tЗаради противодействието на референдума властите в Каталуния поискаха незабавната оставка на представителя на испанското правителство в региона Енрик Мильо, обвинявайки го в репресии.\r\n\t\"Можем само да поискаме оставката му, защото той е пряко отговорен за държавната репресия срещу Каталуния\", заяви говорителят на местното правителство Жорди Турул. Той призова международната общност да отдели специално внимание на ситуацията в региона, която била проблем не само на Испания, но и на целия ЕС.\r\n\tОт своя страна представителят на испанското правителство в Каталуния Енрик Мильо похвали службите за сигурност, че са действали \"професионално\" за изпълнението на съдебното решение да се осуети произвеждането на референдум за отделянето на областта от Испания, предаде Асошиейтед прес.\r\n\t\"Днешните събития в автономната област \"никога не могат да бъдат представени като референдум или нещо подобно\", подчерта Мильо.\r\n\tМеждувременно, стотици каталунци започнаха да се редят още през нощта срещу неделя пред училища и други сгради, обозначени като изборни секции за днешния референдум за независимост на Каталуния, предадоха световните агенции, цитирани от БТА.\r\n\tХората обаче започнаха да пристигат още преди зазоряване, присъединявайки се към родители, деца и активисти, които от няколко дни са окупирали сградите и не се подчиняват на съдебната заповед да ги напуснат.\r\n\tКонституционният съд отмени референдума, а испанското правителство казва, че е незаконен и взе мерки, за да го осуети. Според основния закон на Испания референдум се назначава от краля по предложение на председателя на Народното събрание, предварително одобрен от Конгреса на депутатите. Отделна автономна общност не може да проведе валиден плебисцит без споразумение с Мадрид.\r\n\t\r\n\tПолицията затвори голяма част от училищата, предвидени за секции за гласуване. Бяха изпратени допълнително и хиляди служители на реда от цялата страна. Стигна се до изземване на изборни книжа, мерки срещу електронното гласуване и дори арести.\r\n\tРегионалните сепаратистки лидери обаче се заканиха да организират допитването въпреки това и призоваха имащите право на глас 5.3 милиона избиратели да гласуват. Мнозина от хората са решени да упражнят гласа си.\r\n\tАвтоколона от около 30 полицейски микробуса, микробуси без обозначителни знаци и камион с полицаи са напуснали пристанището на Барселона рано тази сутрин, съобщи Ройтерс, като се позова на очевидец.\r\n\tИзборният ден започва в 9 часа местно време и ще продължи до 20 часа.\r\n\tВъпреки различните позиции за референдума Мадрид и Барселона са категорични, че каквото и да става, редът и спокойствието трябва да бъдат запазени.\r\n\tСпоред наблюдатели на този етап допитването се възприема по-скоро като символичен протест. Скорошно проучване показа, че над 80 процента от каталунците искат законен референдум.", "date": "2017.10.01", "title": "Насилие беляза незаконния референдум в Каталуния"}
{"url": "http://www.mediapool.bg/erdogan-turtsiya-nyama-da-zagubi-nishto-ako-ne-stane-chlen-na-es-news269901.html", "text": "Турция няма да загуби нищо, ако не успее да стане член на Европейския съюз, заяви турският президент Реджеп Ердоган, цитиран от агенция \"Анадолу\".\r\n\t\"Ако ЕС откаже, няма да загубим нищо. Турция не се нуждае от членство в ЕС, но политиката на блока е свързана с Анкара\", посочи той.\r\n\tСпоред държавния глава единственият начин за изпълнение на новите планове на ЕС са чрез пълноправно членство на Турция.\r\n\tНа 13 септември председателят на Европейската комисия Жан-Клод Юнкер заяви, че Брюксел не смята за възможно присъединяването на Турция към ЕС.", "date": "2017.10.01", "title": "Ердоган: Турция няма да загуби нищо, ако не стане член на ЕС"}
{"url": "http://www.mediapool.bg/v-gartsiya-zadarzhaha-balgarin-prevozval-migranti-sreshtu-2400-evro-news269903.html", "text": "Гръцката полиция задържа осем трафиканти на хора, сред които е и един български гражданин. Всички те са обвинени, че са превозили 38 нелегални мигранти от Турция в Гърция, съобщиха властите в Атина.\r\n\tСред мигрантите има десет виатнамци и по двама граждани от Ирак и Иран. Част от тях са превозвани от български шофьор, при когото са намерени 10 пътници.\r\n\tВсички нелегални бегълци заплатили по 2400 евро, за да достигнат до Централна Европа. Гръцката полиция не посочва националността на останалите трафиканти, превозвали също африканци и пакистанци.\r\n\tОперацията по задържането е проведена в петък вечер в северната част на страната.", "date": "2017.10.01", "title": "В Гърция задържаха българин, превозвал мигранти срещу 2400 евро"}
{"url": "http://www.mediapool.bg/obshtestvenitsi-i-pet-partii-ne-zhelayat-anton-todorov-da-e-shef-na-komisiyata-po-dosietata-news269884.html", "text": "Има умишлен опит за ликвидиране на Комисията по досиетата, а номинацията на депутата от ГЕРБ Антон Тодоров за председател на ведомството е крайно неподходяща.\r\n\tОколо тази позиция се обединяват двете протестни писма от последните дни около случващото се с Комисията по досиетата. Едното е изпратено до властите от изтъкнати личности - журналисти, преподаватели, изследователи, творци, общественици, а другото - от пет десни партийни формации - \"Да, България\", ДСБ, \"Зелените\", ДЕОС и БЗНС.\r\n\t\"Остро се противопоставяме на действията на БСП и ГЕРБ, целящи фактическото ликвидиране на Комисията по досиетата. КомДос е единственият институционален фактор за разкриване на ролята, изиграна от репресивните тайни служби по време на комунистическия режим. Комисията е и гарант, че за обществото няма да остане скрито влиянието, упражнявано и днес върху управлението от страна на някогашните ДС функционери\", се посочва в позицията на десните партии.\r\n\tСпоред тях внесеният от БСП Законопроект за архива на документите на Държавна сигурност и на разузнавателните служби на Българската народна армия представлява пореден опит за затваряне на досиетата.\r\n\t\"В него се предвиждат редица ограничения в правото на гражданите да бъдат осведомени за принадлежността на публични лица към органите на репресивния апарат на комунистическия режим. Премахват се всякакви изисквания за членовете на новопредвидения орган. Включително липсва изискване за непринадлежност към ДС на лицата, които ще боравят с документацията от архивите,. Прекратява се автоматичното осветяване на сътрудниците на комунистическите служби в конкретни сектори от обществения, политическия и икономическия живот. Въвеждат се широки области на преценка и изключения, които неизбежно ще позволят прикриването на множество агенти на службите\", изтъкват партийните формации.\r\n\tТе възразяват и срещу намерението на ГЕРБ да издигне за председател на КомДос Антон Тодоров.\r\n\t\"Г-н Тодоров доказано не притежава моралните качества, необходими за заемането на този пост. Дългогодишното му публично поведение го е превърнало в емблема на грозни персонални атаки и разчистване на сметки. Негова запазена марка са използването на компромати и манипулативното боравене с документи и архивни материали с често нечистоплътни цели. Не на последно място – радикалните промени в неговите позиции говорят, че, за да натрупа кариерни и политически дивиденти, г-н Тодоров е готов на всякакви, дори и срамни, метаморфози. Нещо повече – известно е, че кандидатурата му за работа в служби от сектор сигурност е била отхвърляна поради установена непригодност. Лансирането на лице с подобна репутация за председател на КомДос би ликвидирало моралния капитал на тази институция и доверието в интегритета на нейната работа\", изтъкват \"Да, България\", ДСБ и колегите им.\r\n\tМеждувременно, в отворено писмо, изпратено до председателя на Народното събрание, министър-председателя и председателите на парламентарни комисии, група граждани - изтъкнати журналисти, изследователи, преподаватели, творци, категорично възразяват срещу номинацията на Антон Тодоров за председател на Комисията по досиетата.\r\n\tСпоред действащия закон комисията, която е натоварена да обявява принадлежност към органите на политическата полиция на бившия комунистически режим, се състои от девет души, които се избират от Народното събрание за срок от пет години с право на преизбиране, като предложените от нито една от парламентарните групи членове не могат да имат мнозинство в комисията.\r\n\tСпоред авторите на писмото законът не забранява на обществеността да прави номинации за членове и за председател.\r\n\tСпоред тях при предстоящия избор на членове и на председател на Комисията не трябва единствено и само парламентарните групи да  номинират кандидатури за членове на тази комисия, а да бъде дадена възможност за широк обществен избор. \"Защото Комисията по досиетата е експертно тяло, а от друга страна – израз на волята на обществото да знае миналото на хората, които са на ръководни позиции в редица нива на властта, медиите и бизнеса\", изтъкват обществениците.\n\n\r\n\tСпоред тях миналото на хората на ръководни постове трябва да се познава, за да може тези, които избират хора на ръководни позиции, да могат да направят информиран избор. Дали някои от тях – както е ставало неведнъж – ще допуснат хора с обременено минало да бъдат предлагани и избирани на ръководни постове, вече е въпрос на човешката и политическа съвест на тези, които ги предлагат на избиращите.\r\n\tВ документа се подчертава, че точно поради изключително важните функции на комисията по досиетата като на колективен страж на историко-политическата съвест на народа ни, както и заради досегашния й авторитет, трябва номинациите на членове на тази комисия да бъдат правени от възможно най-широк кръг заинтересовани групи и индивиди: неправителствени организации, професионални гилдии, заинтересовани граждани. В още по-голяма степен това се отнася до номинацията на председател на тази комисия.\r\n\tЗатова подписалите писмото призовават Народното събрание да прекрати процедурата по предлагане на членове и на председател на Комисията по досиетата и да открие колкото се може по-широка кампания за подаване и обсъждане на имена за членове и председател. \"Ако парламентарните групи мислят за интереса на родината, а не за теснопартийните си щения и за конюнктурните си кадрови боричкания, те трябва да оставят предложенията за членове и председател в ръцете на широката общественост чрез процедура на публично предлагане и публично изслушване на кандидатите\", се посочва в писмото.\r\n\t\r\n\tКолкото до кандидатурата на Антон Тодоров за шеф на Комисията на досиетата, авторите на отвореното писмо смятат, че досегашната му дейност дава много сериозни аргументи против неговото номиниране и евентуално избиране.\r\n\tИнформацията, че Тодоров ще бъде номиниран за председател на Комисията от собствената си парламентарна група, изтече неофициално в средата на седмицата. Ден по-къснопредседателят на ПГ на ГЕРБ Цветан Цветанов потвърди, че партията му стои зад кандидатурата на Антон Тодоров, тъй като била добра.\r\n\tМандатът на сегашния състав на комисията изтече през май тази година. По закон тя може да продължи да работи до гласуването на нови членове от Народното събрание.\r\n\tАргументирайки несъгласието си с кандидатурата на Антон Тодоров, подписалите отвореното писмо посочват, че, първо, той не е безпристрастен. Напротив, той в досегашната си дейност неведнъж  е променял политическата си принадлежност и съответно пристрастията си.\r\n\t\"Може ли да се повери длъжността на индивидуален \"пазител на историко-политическата съвест\" на страната на човек, който пише книга (\"Шайка. Бойко, Росен, Цецо и другите\", изд. Millenium, 2013 г.) чиито изводи, според него, се основават на документи, срещу сегашния си шеф Бойко Борисов, а след това приема да стане депутат от партията, срещу която е извършвал в писмен вид дискредитиращи текстове\", питат авторите на писмото.\r\n\tТова, разбира се, посочват те, не говори никак добре за тези, които са му предложили да бъде техен народен представител, но още по-зле говори за качествата на г-н Тодоров. Кога е бил искрен той – когато е заклеймявал сегашните си шефове, или когато е приемал тяхното предложение да стане депутат?\r\n\tВторо, досегашната дейност на този човек дава всички основания да се мисли, че той би използвал евентуалната си нова длъжност като плацдарм за кална борба (защото той има уникалната способност да прави спекулативни и нараняващи хората изводи от иначе известни факти и документи за тях). Но не срещу дейци на т.н. \"опозиция\", т.е. на БСП и на ДПС, които не само не крият, но дори  се гордеят с позорния факт, че са били членове на комунистическите тайни служби, а срещу хора, принадлежащи към сегашната демократическа опозиция.\r\n\t\r\n\t\"Затова ние призоваваме ГЕРБ да оттегли предложението си Антон Тодоров да бъде избран за председател на Комисията по досиетата. Ние искаме да има широк обществен дебат за качествата на бъдещия председател на тази комисия. Но най-важните качества са ясни още сега: той трябва да е отличен експерт, човек с безукорна честност и политически необвързан. Качества, на които едва ли ще отговори номинираният от ГЕРБ човек\", се казва в отвореното писмо.\r\n\tТо е подписано (по азбучен ред) от: Аврам Ескенази, Албена Стамболова, Алберт Бенбасат, Александър Геров, Александър Кашъмов, Александър Кьосев, Анна Кръстева, Антоний Тодоров, Антонина Желязкова, Асен Генов, Асен Григоров, Асен Йорданов, Божидар Кунчев, Бойко Станкушев, Весела Казакова, Виктор Лилов, Владимир Левчев, Галя Спасова, Георги Лозанов, Георги Папакочев, Гергана Жулева, Даниел Смилов, Деян Кюранов, Димитър Бочев, Евгени Дайнов, Емил Коен, Ивайло Дичев, Зелма Алмалех, Иво Драганов, Илияна Ескенази, Калин Манолов, Кин Стоянов, Кирил Прашков, Константин Бонев, Копринка Червенкова, Красен Станчев, Красимир Илиев, Любен Марков, Майя Грекова, Мария Велковска, Марияна Мелнишка, Мила Минева, Митко Новков, Михаил Неделчев, Надя Данова, Николай Аретов, Огнян Минчев, Петър Димов, Петя Кабакчиева, Пламен Дойнов, Радослав Спасов, Румен Петров, Румяна Таслакова, Светла Бъчварова, София Тодорова, Стефан Дечев, Стефан Командарев, Стефан Тафров, Стефан Попов, Тони Николов, Стефан Джамбазов, Юлиана Методиева.\r\n\tВ петък самият Антон Тодоров потвърди, че е приел да се кандидатира за председател на комисията. Попитан дали ще изпълнява волята на ГЕРБ и като председател на комисията по досиетата, той заяви: \"Не. Ако бъда избран за председател, аз няма да бъда народен представител от ГЕРБ\".\r\n\tТой допълни, че ще работи с екип от 9 души, представители на другите парламентарни сили.\r\n\t\"Ще се ръководим от закона за досиетата и от вътрешните документи. Аз имам един Бог и това е култът към свободата, аз съм пилигрим на свободата и пазя морала си от младини\", каза Тодоров.\r\n\tПопитан как е гласувал за министъра на отбраната Красимир Каракачанов, за който е известно, че е бил агент на бившата ДС, Тодоров заяви, че го е подкрепил в пленарна зала.\r\n\t\"Има коалиционно споразумение, подписал съм ангажимент към партията, заради която съм народен представител, аз съм длъжен да изпълнявам решенията, които се вземат\", обясни Тодоров.", "date": "2017.10.01", "title": "Общественици и пет партии не желаят Антон Тодоров да е шеф на Комисията по досиетата"}
{"url": "http://www.mediapool.bg/samolet-na-ear-frans-s-520-patnitsi-katsna-avariyno-v-kanada-news269883.html", "text": "Самолет на \"Ер Франс\", изпълняващ полет от Париж до Лос Анджелис, се наложи да кацне аварийно в Канада, тъй като един от четирите му двигателя претърпя сериозна повреда, съобщи френският авиопревозвач, цитиран от ДПА.\r\n\tРеактивният самолет \"Еърбъс А380\" с 520 души на борда бе отклонен към летище \"Гуус бей\", след като един от двигателите му избухна, съобщават медии.\r\n\t\"Летателната машина кацна благополучно в 15,42 часа по Гринуич и добре обучените пилоти и кабинен екипаж се справиха перфектно с този сериозен инцидент\", каза в комюнике \"Ер Франс\".\r\n\tТя не даде никакви подробности за размера на щетите или причината за произшествието.\r\n\tВсички хора на борда - 496 пътници и 24 души екипаж бяха евакуирани и сред тях няма пострадали. Те ще бъдат откарани с два самолета до Лос Анджелис, съобщи за Франс прес говорител на авиокомпанията.\r\n\tПътници от самолета разказаха пред камерите на канадската обществена телевизия Си Би Си, че са чули експлозия, последвана от спад на подемната сила на самолета, който рязко е загубил височина, но пилотите бързо са го овладели.\r\n\t\"Правих малко йога разтягане, когато внезапно почувствах, че сякаш сме блъснали джип на 35 000 фута височина\", разказа пред Си Би Си пътничка на име Памела Адамс. \"Не прозвуча толкова като експлозия, колкото като повреда на двигателя\", каза тя.\r\n\t\"Разбира се, че бяхме разтревожени\", каза пътничка на име Сара Ейми пред в. \"Ню Йорк таймс\". \"Рязко пропаднахме, заради което очевидно някой изкрещя и се вкопчихме за седалките\", каза тя.", "date": "2017.10.01", "title": "Самолет на \"Еър Франс\" с 520 пътници кацна аварийно в Канада"}
{"url": "http://www.mediapool.bg/tri-novi-teroristichni-akta-vav-frantsiya-i-kanada-news269893.html", "text": "Нови актове на тероризъм белязаха уикенда в Канада и Франция.\r\n\tМъж уби две жени с нож на централната гара на южния френски град Марсилия днес, преди да бъде застрелян от военни, предаде Франс прес, като се позова на местната полиция.\r\n\tАтаката е била извършена към 13.45 ч. (14.45 ч. българско време). Нападателят е извикал \"Аллах Акбар\" (Аллах е велик), преди да се нахвърли с нож на минувачи. Едната жена е намушкана в коремата, а другата е с прерязано гърло.\r\n\tФренската полиция разглежда атаката като терористичен акт. Тя призова жителите на Марсилия да избягват района на жп гара \"Сен Шарл\". Френският министър на вътрешните работи Жерар Колон съобщи в Туитър, че ще замине незабавно за южния град.\r\n\tВъв връзка с инцидента българското външно министерство препоръча да се избягва районът на гарата до нормализиране на обстановката. В съобщението на МВнР се препоръчва още да не се използва влак - движението на жп композициите е отменено, и хората да следят съобщенията на местните медии и властите. Онези, които са се намирали в района на гарата по време на инцидента, да се свържат с близки или да отбележат в социалните медии, че са невредими, съветват още от МВнР.\r\n\tВъв Франция е в сила извънредно положение. То бе въведено след поредица от нападения на ислямсти през последните две години, включително атаките в столицата Париж през ноември 2015 г., при които загинаха 130 души.\r\n\tПо-рано в неделя пък полицията в канадския град Едмънтън обяви, че разследва два терористични акта - нападение с кола и нож срещу полицай и прегазване на четирима пешеходци от бързо движещ се микробус, предаде Асошиейтед прес, цитирана от БТА.\r\n\tМестният полицейски началник Род Нехт каза, че има един задържан, 30-годишен жител на Едмънтън, който вероятно е действал сам. В колата, ударила полицая, било намерено знаме на джихадистката групировка \"Ислямска държава\".\r\n\tПървата атака станала късно в събота до стадион, където се играел мач от канадската футболна лига. По полицейски данни бял \"Шевролет Малибу\" се врязал в барикада и блъснал полицай, който отхвърчал на 15-ина метра. После шофьорът излязъл, пробол полицая с нож и избягал пеша.\r\n\tНяколко часа по-късно микробус на спедиторската компания \"Ю-Хол\" бил спрян за проверка, но водачът не се подчинил и продължил на висока скорост. При преследването микробусът умишлено се качил на тротоара, където блъснал четирима пешеходци. Край един хотел ванът се преобърнал и водачът му бил арестуван.\r\n\tПострадалият полицай е откаран в болница за лечение, но няма опасност за живота му. Засега не е известна степента на нараняванията на четиримата пешеходци.\r\n\t\"Смятаме, че в случая двата инцидента са свързани\", каза Род Нехт. Той добави, че името на шофьора на микробуса е почти идентично с името на собственика на белия \"Шевролет\". \"Тези инциденти се разследват като терористични актове\", обяви началникът на полицията в Едмънтън, провинция Алберта.\r\n\tКанадският премиер Джъстин Трюдо заяви, че загрижен и много ядосан от терористичното нападение в град Едмънтън, съобщи Франс прес. Разследването тече, но първоначалните данни показват, че това е още един пример на омразата, срещу която трябва да бдим постоянно, подчерта Трюдо в изявление за инцидента.", "date": "2017.10.01", "title": "Три нови терористични акта във Франция и Канада"}
{"url": "http://www.mediapool.bg/orazheinitsite-ot-emko-shte-protestirat-pod-prozortsite-na-premiera-news269902.html", "text": "Оръжейниците от \"Емко\" вдигат протест на 2 октомври под прозорците на правителствената сградата в центъра на София.\r\n\tВ първия работен ден от новата седмица служителите на заводите за боеприпаси \"Емко\" от няколко града в страната отново ще протестират срещу действията на държавата, отнемането на лиценза на предприятието им, ликвидацията на работните им места и оставянето на градове в България без перспектива за оцеляване и развитие.\r\n\t\"Категорично настояваме всички неправомерно прекратени от министъра на икономиката и неговите чиновници договори за доставка на продукция да се върнат на \"Емко“ООД. Обявяваме се категорично против използването на всяка една проверяваща българска институция за целта да бъдем квалифицирани като \"нарушители“, а ръководителите ни като \"престъпници“, заявяват протестиращите служители. Те се обявяват против започналите нарочни проверки на техни подизпълнители и контрагенти, целящи унищожението на всеки, който работи с \"Емко\".\r\n\tСпоред тях министъра на икономиката опитва да настрои работниците и служителите на заводите срещу техните ръководители. \"Не сме съгласни с масовите уволнения и заплахи за уволнения на държавни служители, които отказват да участват в схемата по нашето погубване. Протестираме и се борим против опита нашето дружество и работни места да бъдат унищожени, а продукцията ни конфискувана\", заявяват служителите на \"Емко\".", "date": "2017.10.01", "title": "Оръжейниците от \"Емко\" ще протестират под прозорците на премиера"}
