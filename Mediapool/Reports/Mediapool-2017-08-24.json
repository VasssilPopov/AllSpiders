{"url": "http://www.mediapool.bg/uchebnata-godina-v-rusiya-se-otkriva-s-urok-za-darzhavnata-sigurnost-i-dalekoiztochniya-hektar-news268383.html", "text": "В деня на откриването на учебната година на 1 септември във всички руски училища ще бъде изнесен тематичен урок \"Русия, устремена към бъдещето\". На учениците от 1 до 11 клас ще бъде разказано за \"далекоизточния хектар\" (теренът, който всеки гражданин на Русия може да вземе за безвъзмездно ползване на територията на Далекоизточния федерален окръг -бел.ред.), за съхраняването на природата и сигурността на държавата. Това е съобщило министерството на образованието и науката, цитирано от руски медии.\r\n\tПървият учебен ден в Русия е Ден на знанието. Министерството е решило тазгодишният \"тематичен урок да е посветен на най-важните направления в развитието на страната, перспективните области за приложение на собствения талант след три, пет или десет години, а също и възможностите за собствено развитие в Русия\".\r\n\tНа учениците ще бъдат разказани проектите за развитие на руската територия, в частност \"далекоизточния хектар\", както и за сигурността на страната и нейната политика.\r\n\tСпоред съобщението на министерството, тематичният кръг е основан на приоритетните направления от Стратегията за дългосрочно социално-икономическо развитие до 2035 година.", "date": "2017.08.24", "title": "Учебната година в Русия се открива с урок за държавната сигурност и \"далекоизточния хектар\""}
{"url": "http://www.mediapool.bg/obrazovatelnoto-ministerstvo-iska-ostavkata-na-direktora-na-smg-news268360.html", "text": "Директорът на Софийската математическа гимназия Антони Стоянов да подаде оставка. За това призова началникът на Регионалното управление на образованието в столицата Ваня Кастрева пред БНТ. Причината е продължителният конфликт в училището, започнал след уволнението на преподавател.\r\n\tСпоред Кастрева, ако Стоянов не се оттегли сам, вероятно ще бъде освободен, тъй като проверка на Регионалното управление на образованието и Министерството на образованието и науката е установила редица нарушения в работата му.\r\n\tИскането за оставка на Стоянов дойде след пореден протест на родители и ученици в подкрепа на уволнената учителката по математика Петя Тодорова, която има 26-годишен стаж.\r\n\tТодорова бе уволнена, след като става част от националната комисия за подбор на кандидати за състезанието \"Европейско кенгуру\".\r\n\tСпоред директора на СМГ Антони Стоянов, в това си качество тя е уронила престижа на гимназията и е дискриминирала около 130 нейни ученици. Причината била, че до надпреварата били допуснати ученици с по-ниски резултати.\r\n\tРодителите обаче не са съгласни с това обяснение, защото ученик от СМГ от нейния клас е победител именно в националния кръг на \"Европейско кенгуру\".\r\n\tТодорова атакува уволнението си в съда и заяви, че е готова да се върне на работа в училището дори и при същия директор. Той обаче й предложил да я назначи на граждански, а не на трудов договор, което тя определи като \"обида\".", "date": "2017.08.24", "title": "Образователното министерство иска оставката на директора на СМГ"}
{"url": "http://www.mediapool.bg/kontsert-v-roterdam-be-otmenen-po-signal-za-teroristichna-zaplaha-ot-ispanskata-politsiya-news268361.html", "text": "Рок концерт бе отменен в последния момент в Ротердам по сигнал за терористична заплаха, подаден от испанската полиция, съобщават световните агенции в четвъртък.\r\n\tПричината е открит в близост до залата на събитието микробус с испански номера, който е бил пълен с газови бутилки, съобщи впоследствие кметът на Ротердам Ахмед Абуталеб.\r\n\tШофьорът на превозното средство е бил задържан и отведен за разпит. Засега не е ясно дали сигнализираната заплаха и открития микробус са свързани, отбеляза кметът на холандския град.\r\n\tРотердамската полиция уточни в Туитър, че шофьорът на микробуса е испански гражданин, предаде Франс прес. Превозното средство е проверено от сапьори.\r\n\tОтмененият концерт трябваше да бъде изнесен от американската рок банда от Калифорния \"Аллах-Лас\". Групата бе съпроводена от полицаи, които евакуираха и събралата се в залата публика.\r\n\tОт испанската Гражданска гвардия уточниха, че са получили сигнал за възможна атака на концерт в Ротердам в сряда вечерта и веднага са го препратили на холандските им колеги. По-късно стана ясно, че микробусът не е свързан с терористичните атаки в Каталуния миналата седмица.", "date": "2017.08.24", "title": "Концерт в Ротердам бе отменен по сигнал за терористична заплаха от испанската полиция"}
{"url": "http://www.mediapool.bg/amnesti-interneshanal-tsivilnite-v-rakka-sa-v-smartonosen-labirint-news268365.html", "text": "Цивилните, блокирани в северния сирийски град Ракка, бастион на групировката \"Ислямска държава\" (ИД), са хванати в капана на \"смъртоносен лабиринт\" заради ожесточените сражения за прогонване на джихадистите, предупреди международната правозащитна организация \"Амнести интернешънъл\", цитирана от Франс прес.\r\n\tООН смята, че до 25 000 мирни граждани са останали в Ракка, а десетки хиляди са избягали въпреки снайперистите на ИД и заложените мини, предава БТА.\r\n\t\"Амнести интернешънъл\" предупреди, че докато битката за прогонване на джихадистката групировка от града се ожесточава, хиляди цивилни са обстрелвани от всички страни. Подкрепяните от оглавяваната от САЩ коалиция Сирийски демократични сили – съюз от кюрдски и арабски милиции – отвоюваха 60 процента от Ракка.\r\n\t\"Амнести интернешънъл\" призова Сирийският демократични сили и американските въоръжени сили да удвоят усилията за защита на цивилните, като избягват безразборни и непропорционални въздушни удари и създадат обезопасени пътища за бягство.\r\n\tСирийският център за наблюдение на правата на човека – базирана във Великобритания неправителствена мониторингова организация, която разполага с широка мрежа от информатори в Сирия – е преброил 167 цивилни жертви при удари на коалицията от 14 август. \n\n\r\n\tСАЩ и техните съюзници уверяват, че взимат всички предпазни мерки, но в началото на този месец признаха, че са убили 624 цивилни в Сирия и Ирак от началото на бомбардировките през 2014 г.\r\n\tСпоред \"Амнести интернешънъл\" ИД се опитва да използва цивилни като човешки щитове, а бягащи мирни жители са обстрелвани от засада от джихадисти снайперисти. Нарушенията, извършвани от терористичната групировка, обаче не намаляват международните задължения на другите страни в конфликта да защитават цивилните, подчерта правозащитната организация. \r\n\t\"Амнести интернешънъл\" разкритикува методите за разследване на коалицията, която според нея не изпраща хора на място и не разпитва свидетели. Организацията призова за създаване на независим и безпристрастен разследващ механизъм, за да проучва информациите за цивилните жертви.", "date": "2017.08.24", "title": "\"Амнести интернешънъл\": Цивилните в Ракка са в \"смъртоносен лабиринт\""}
{"url": "http://www.mediapool.bg/sadiya-zavede-delo-za-neizplateno-vaznagrazhdenie-za-nedelno-dezhurstvo-news268366.html", "text": "Делян Дилков от Софийския районен съд (СРС) е завел иск срещу съда и срещу Висшия съдебен съвет (ВСС) заради неизплатено възнаграждение за неделно дежурство, съобщава .\r\n\tОсновният въпрос по този казус е дали, когато дежури през уикенда, съдията просто е на разположение при необходимост или задължително трябва да стои в съда, дори и да не разгледа нито едно дело, какъвто е бил случаят с Дилков.\r\n\tМагистратът претендира сумата от 207.28 лева, която твърди, че му се дължи за 21 февруари м.г., когато е бил дежурен, но в районния съд така и не е постъпило дело за разглеждане. Въпреки това той е бил на работното си място, което се потвърждава от присъствената книга на охраната.\r\n\tСъдия Дилков обаче не е получил възнаграждение за дежурството си заради указания на ВСС от 2003 г., според които увеличеното възнаграждение за дежурство се смята на базата на действително отработените часове, през които съдията е разглеждал дела.\r\n\tМагистратът обаче твърди в исковата си молба, че изпълнението на задължението на дежурния съдия изисква от него да присъства на работното си място, а това дали ще постъпят дела, какви и колко няма как да бъде предвидено.\r\n\tТой се позовава и на практиката на Съда на Европейския съюз, според която \"разграничителният критерий е дали по време на дежурство работникът или служителят е длъжен да бъде на разположение на мястото, определено от работодателя, като е без значение обективно съществуващата \"неактивна\" част от дежурството – период на оперативна готовност, при която е необходимо физическото присъствие на съответния служител на работното му място\".\n\n\r\n\tСлед два отвода на съдии от СРС – Върбан Сучков и Ваня Тотолакова, делото на Делян Дилков вече е при съдия Ивета Антонова и предстои тя да го насрочи. \r\n\tОтговор на исковата молба в срок е пристигнал само от ВСС. Именно съветът е сочен като главен ответник по делото, а СРС – като евентуален. Позицията на съвета е, че той не е работодател на съдията и няма как делото да се води срещу него. По съществото на спора от ВСС защитават като правилна позицията на съвета от 2003 г. \r\n\t\"Указанията на ВСС за полагане и заплащане на извънреден труд в органите на съдебната власт са съобразени с действащото законодателно уреждане на дежурствата. Взетото в решение по т. 5.2 от протокол №2 от заседанието на ВСС, проведено на 15 януари 2003 г., е правилно, тъй като времето на дежурство съдържа в себе си и неактивна част\", пише в отговора на ВСС по делото, цитиран от \"Правен свят\".", "date": "2017.08.24", "title": "Съдия заведе дело за неизплатено възнаграждение за неделно дежурство"}
{"url": "http://www.mediapool.bg/ruskiyat-poslanik-v-sudan-be-otkrit-martav-v-doma-si-news268364.html", "text": "Руският посланик в Судан Миргаяс Ширински бе открит мъртъв в дома си в столицата Хартум, предават Ройтерс и Франс прес, позовавайки се на местните власти.\r\n\tПредполага се, че дипломатът, който е имал високо кръвно налягане, е починал от естествена смърт. 62-годишният Ширински е починал, докато плувал.\r\n\tСпоред прессекретаря на руското посолство в Судан Сергей Коняшин обаче дипломатът бил намерен с признаци на остър сърдечен пристъп. Повикан бил лекар, но той не успял да спаси Ширински, предаде ТАСС.", "date": "2017.08.24", "title": "Руският посланик в Судан бе открит мъртъв в дома си"}
{"url": "http://www.mediapool.bg/taifun-v-kitai-vze-nai-malko-devet-zhertvi-news268362.html", "text": "Тайфунът Хато причини смъртта на най-малко девет човека в Южен Китай, предаде ТАСС, като се позова на държавната информационна агенция Синхуа.\r\n\tПетима човека са загинали, двама са в неизвестност и над 150 са били ранени в специалния административен район Аомън (Макао), добавя БТА.\r\n\tТайфунът е убил четирима души и един е изчезнал в провинция Гуандун. Стотици хиляди местни жители и туристи в Южен Китай бяха евакуирани. Обширни земеделски площи са наводнени. Близо 2 милиона домакинства останаха без ток.", "date": "2017.08.24", "title": "Тайфун в Китай взе най-малко девет жертви"}
{"url": "http://www.mediapool.bg/polsha-prizova-ek-da-prekrati-nakazatelnata-protsedura-sreshtu-stranata-za-migrantite-news268367.html", "text": "Полша призова Европейската комисия да прекрати наказателната процедура срещу нея заради неизпълнение на задълженията й за приемане на мигранти в съответствие с наложените от Брюксел квоти, предаде Ройтерс.\r\n\t\"В противен случай имаме готовност да отнесем случая до Съда на ЕС\", предупреди полското министерство на външните работи в свое изявление, цитирано от БТА.\r\n\tМиналия месец ЕК призова Полша, Чехия и Унгария да приемат съответния брой мигранти, като в противен случай ги заплаши със санкции.\r\n\tУправляващата в Полша консервативна партия \"Право и справедливост\" многократно разкритикува схемата на Европейската комисия за преселване на кандидати за убежище в страните членки на ЕС с цел облекчаване на бремето на Италия и Гърция, които имат проблеми с масовия наплив на мигранти през Средиземно море, припомня Ройтерс. \r\n\tПо-рано в сряда полският министър на вътрешните работи Мариуш Блашчак предупреди, че квотната политика на съюза е опасна.\n\n\r\n\t\"Париж, Стокхолм, Брюксел, Берлин, Манчестър, Барселона\", написа той в изявление, визирайки ислямистките атентати на тези места през последните по-малко от две години, при които бяха убити стотици хора.\r\n\t\"Още колко европейски градове трябва да бъдат ударени от терористи, за да се събуди Европейският съюз?\", попита Блашчак.\r\n\t\"Така че признава ли Европейската комисия, че сляпото приемане на всички онези, които пристигат на европейските брегове, е равнозначно на поставяне на примка около врата\", обърна се той към ЕК.", "date": "2017.08.24", "title": "Полша призова ЕК да прекрати наказателната процедура срещу страната за мигрантите"}
{"url": "http://www.mediapool.bg/sdvr-izdirva-82-godishen-mazh-koito-e-v-neizvestnost-ot-3-avgust-news268368.html", "text": "Столичната полиция обяви за издирване 82-годишния Димитър Ганчев Данчев, който е напуснал дома си на 3 август и оттогава е в неизвестност.\r\n\tВъзрастният мъж е висок около 170 см, с побеляла коса. \r\n\tСДВР умолява всички, които имат информация за издирвания, да се обадят на тел. 112, 02/9827119, 02/9827166 или в най-близкото районно полицейско управление.", "date": "2017.08.24", "title": "СДВР издирва 82-годишен мъж, който е в неизвестност от 3 август"}
{"url": "http://www.mediapool.bg/srabskite-diplomati-se-vrashtat-v-skopie-news268369.html", "text": "Сръбските дипломати в четвъртък започват да се завръщат в посолството на Белград в Скопие, а сръбският вицепремиер и министър на външните работи Ивица Дачич и неговият македонски колега Никола Димитров ще се срещнат в петък в Ниш, за да започнат решаване на отворените въпроси с цел развитие на приятелските отношения на двете държави и двата народа.\r\n\t \r\n\tЗавръщането на посланика на Сърбия в Скопие се очаква на 31 август. При завръщането си в Скопие посланикът ще поиска среща с премиера Зоран Заев още на 1 септември, съобщава белградският вестник \"Вечерне новости\", цитиран от БТА\r\n\t \r\n\tПрезидентът на Сърбия Александър Вучич и македонският премиер Зоран Заев се договориха в телефонен разговор преди ден за принципите на бъдещото сътрудничество след дипломатическо-политическата криза между двете страни.\n\n\r\n\t \r\n\tТелефонният разговор между Вучич и Заев говори за утихване на бурята в отношенията между двете страни, пише вестник \"Политика\". \r\n\t \r\n\tИзданието отбелязва, че двамата в дълъг и открит разговор са разгледали нововъзникналите обстоятелства в отношенията между двете страни и се съгласили, че Сърбия и Македония само в диалог ще решават всяко евентуално разногласие във взаимните си отношения.\r\n\t \r\n\tВ неделя Белград изтегли всичките си дипломати от Скопие с официален мотив, че Македония е шпионирала сръбски институции. Между двете страни обаче има и напрежение около кандидатурата на Косово за членство в ЮНЕСКО. \r\n\t \r\n\tСръбският президент Александър Вучич заяви, че Македония ще подкрепи членството на Косово в ЮНЕСКО и \"сега е очевидно, че преди три месеца те не са говорили истината\".\r\n\t \r\n\tПрез последните дни обаче и двете държави демонстрират желание за регулиране на кризата. Скопие многократно повтори, че не е шпионирал сръбски институции, а Белград \"успокои\", че кризата няма да се задълбочава.\r\n\t \r\n\tМежду двете страни се стигна до силно напрежение, след като сръбският представител на спецслужбите в посолството им в Скопие Горан Живайлевич нахлу в македонския парламент по време на \"Кървавия четвъртък\" на 27-ми април.\r\n\t \r\n\tВеднага след това Горан Живайлевич напусна Македония, а посланик Душанка Дивяк-Томич бе извикана в македонското външно министерство. По време на погрома в парламента Живайлевич си направи селфи.\r\n\t \r\n\tМиналият месец Ивица Дачич определи като \"грешка признаването на Република Македония под нейното конституционно име от страна на властите в Белград\". Изявлението бе направено по време на визитата му в Атина.\r\n\t \r\n\tВ началото на юни бе разкрит секретен доклад на македонската Дирекция за сигурност и контраразузнаване /Отдел за анализ/, който е бил изпратен до директора на \"Дирекцията за сигурност и контраразузнаване\" Владимир Атанасовски.\r\n\t \r\n\tОт него стана ясно, че през последните 9 години Република Македония е мишена на мощна подривна, пропагандна и разузнавателна дейност от страна на руското посолство в Скопие, руските разузнавателни служби, включително и чрез използването на акредитирани журналисти. Русия искала да вкара Македония в сръбско-гръцки съюз, а енергийните проекти имали за цел тотално подчинение на Република Македония.\r\n\t \r\n\tВ разкритите документи подробно се описва и дейността на сръбските агенти в Република Македония и по-специално на скандалния дипломат Горан Живайлевич /служител на сръбските спецслужби БИА, бел.ред./, лидерът на сръбската партия в Македония Иван Стоилкович, както и на депутата от партията на сръбския президент Александър Вучич Мирослав Лазански.", "date": "2017.08.24", "title": "Сръбските дипломати се връщат в Скопие"}
{"url": "http://www.mediapool.bg/krum-zarkov-mozhe-da-se-nameri-pravilnoto-sechenie-po-antikoruptsionnite-proekti-na-bsp-i-gerb-news268370.html", "text": "Двата антикорупционни проекта – на правителството и на БСП – ще влязат почти по едно и също време в парламента при втори опит за приемане на такъв закон, след като миналото Народно събрание отхвърли проектозакона, внесен от втория кабинет на ГЕРБ. В четвъртък социалистите започват консултации с организации на магистратите по своя проект, който анонсираха като алтернативен. Депутатът от БСП Крум Зарков обаче смята че може да се намери правилното сечение между двата законопроекта, с участието на експертната и гражданската общност.\r\n\t\"Графикът съвпадна, така че започваме консултациите със Съюза на съдиите. Не третираме тези, които критикуват, като врагове. Ще отразим бележките, които ни се струват разумни.\r\n\tТова е сложен законопроект – като всеки, който създава нов орган\", коментира той пред БНР преди срещата със съдийския съюз.\r\n\t\"За нас са важни: първо, съществуването на този орган, второ, ясната цел – борба с корупцията. Няма да допуснем тази цел да се размива. И трето, различните гаранции, които сме предвидили вътре. Една от тях е председателят да се назначава извън изпълнителната власт\", каза Зарков.\r\n\tБСП предвижда шефът на антикорупционния орган да се назначава от президента, а членовете му – с квалифицирано мнозинство от парламента. ГЕРБ не са съгласни с това.\r\n\t\"Щом такъв орган трябва да има, трябва да бъде ефективен. Превенцията е важна, но без заплаха от наказания тя няма да работи\", каза още Зарков.\n\n\r\n\t\"И в двата проекта се предвижда широка възможност за намеса. В нашия проект тя ще може да работи върху много ограничен контингент – тези, които оперират с власт. При проекта на ГЕРБ тя може да работи върху всеки. При нас се ограничава кръгът лица и кръгът престъпления. Гаранциите са, след като има големи правомощия, да се акцентира само върху определени хора и техни действия\", обясни депутатът от БСП.\r\n\tТой обаче допълни, че \"всеки закон зависи от хората, които ще го четат и прилагат. За съжаление, имаме много негативни примери\".\r\n\tВъпреки че президентът Румен Радев ще е последният, с когото БСП ще консултира законопроекта си, преди той да бъде утвърден от партийното ръководство, Зарков каза, че текстовете не са \"съгласувани особено с президентската институция\".\r\n\t\"Ние не правим закон заради името на президента, а заради функциите на президента. Да, отговорността ще бъде голяма и се изисква смелост, за да се поеме\", каза той.\r\n\t\"Считам, че нашият закон отговаря повече както на аспирациите на гражданите, така и на препоръките на ЕК, който всички се задължихме да следваме. Проектът на ГЕРБ няма ясно зададени цели и форма. Мисля, че има място за консенсус и трябва и двете страни да проявят разум. Може да се намери правилното сечение между двата законопроекта, с участието на експертната и гражданска общност. Борбата с корупцията куца и от това страдаме всички.\r\n\tПолитически консенсус означава разумно да разглеждаме предложенията си\", каза още Крум Зарков.\r\n\tОчаквайте подробности", "date": "2017.08.24", "title": "Крум Зарков: Може да се намери правилното сечение по антикорупционните проекти на БСП и ГЕРБ"}
{"url": "http://www.mediapool.bg/otpada-registratsionniyat-rezhim-za-bizhuteri-i-zlatari-news268372.html", "text": "Отпада регистрационният режим за бижутерите и златарите и за всички останали лица, които \"добиват, преработват и правят сделки с благородни метали и скъпоценни камъни и изделия с и от тях по занятие\".\r\n\tТова следва от проектопромени във Валутния закон, публикувани на сайта на Министерството на финансите.\r\n\tБлагодарение на мярката ще се намалят административната тежест и разходите за бизнеса и гражданите в съответствие със заложените цели в Стратегията за развитие на държавната администрация 2014 - 2020, пише в мотивите на вносителя.\r\n\tПредвижда се правителството с наредба да определи изискванията към дейността по добиване, преработване и сделки с благородни метали и скъпоценни камъни и изделия с и от тях.\r\n\tНе се предвижда отпадане на изискванията за проверка и маркиране на изделията от благородни метали, както и за идентифициране на скъпоценните камъни, с което се осигурява защита на гражданите и търговците.\r\n\tОтменя се воденето на регистър от митническите органи за търговските кредити по износа и вноса и за финансовия лизинг между местни и чуждестранни лица и в тази връзка отпада необходимостта от подаването на декларация пред Агенция \"Митници\".", "date": "2017.08.24", "title": "Отпада регистрационният режим за бижутери и златари"}
{"url": "http://www.mediapool.bg/pulev-nauchil-za-datata-na-macha-s-dzhoshua-ot-mediite-news268373.html", "text": "Българският боксьор Кубрат Пулев, който е официален претендент за световната титла в тежка категория на Международната боксова федерация (IBF), обвини промоутърите си от германската \"Зауерланд\", че са водили преговорите за мача му с носителя на титлата, британеца Антъни Джошуа, зад гърба му и че се интересуват единствено от финансовата изгода, а не от победата.\r\n\tПреди два дни американската телевизия ESPN съобщи, че екипите на двамата боксьори се били споразумяли мачът да се играе на 28 октомври в столицата на Уелс Кардиф. На личната си страница във Фейсбук обаче, Пулев твърди, че никой не го е питал за тази договореност и че е научил за нея от медиите.\r\n\tТой казва, че от доста време комуникацията му със собственика и управителя на \"Зауерланд“ не е никак добра. И че за разлика от тях, той никога не се качва на ринга, воден от мисълта какво и колко ще спечели.\r\n\t\"Аз искам като се кача на ринга, да бъда подготвен, да бъда готов да се боксирам за победа“, заявява Пулев и добавя, че му трябват минимум 3-4 месеца за да се подготви професионално за този мач.\r\n\tПостът на Пулев във Фейсбук е под формата на интервю с въпроси и отговори. Ето и пълният му текст:\n\n\r\n\t\r\n\tКУБРАТ ПУЛЕВ: ДОГОВОРЕН Е МАЧ МЕЖДУ ДЖОШУА И ЗАУЕРЛАНД, НЕ С МЕН\r\n\tВодят се преговори, без да съм попитан дори. Но това не е финал на републиканско първенство, а битка за световната титла, избухна родната гордост в тежка категория.\r\n\t\r\n\tЗа съжаление с моите промоутъри изобщо не сме в синхрон. Първо, мен никой не ме е уведомил за крайна дата. Имахме разговори по тази тема, но не сме се разбрали за нищо конкретно. По принцип от доста време комуникацията ми с Кале Зауерланд и с управителя на компанията, не е никак добра. Преди известно време обсъждахме предстоящия двубой, но не стигнахме до нищо конкретно. Мястото, от което разбрах, че тази дата остава твърдо са медиите. Чуждите и българските.\r\n\t\r\n\tАбсолютно. Чета и слушам как е решено вече всичко, договорена е дата, място на двубоя и всичко това разбирам от медиите. Само, че не говорим за финал на републиканско първенство, а за битка за световната титла!\r\n\t\r\n\tДа, разговорите започнаха по-сериозно преди две седмици. Първо чакахме Кличко да каже дали ще приеме реванш, след това се втурнаха да уговарят срещата, но с мисълта за комисионна, а не за победа. Ако за някои хора мач срещу Антъни Джошуа е уникална възможност да се заработят милиони, за мен нещата изглеждат различно! Аз никога не съм се качвал на ринга, воден от мисълта какво и колко ще спечеля. Финансовата част не е най важната и сега. Аз искам като се кача на ринга, да бъда подготвен, да бъда готов да се боксирам за победа!\r\n\t\r\n\tОткакто съм в позицията на официален претендент за световната титла повтарям, че аз имам нужда минимум от 3-4 месеца време, в което да мога пълноценно да тренирам и да се подготвя професионално за подобен сблъсък. И стоя зад думите си. Преговорите между щабовете на Джошуа и Кличко вървяха половин година преди да се стигне до срещата им. Защо тези с моето участие трябва да бъдат претупани за две седмици?\r\n\t\r\n\tО, не, не. Психически съм толкова здрав, че мога да понеса с лекота много по-голямо натоварване. Но тук говорим за кариерата ми. Аз не съм се трудил и не съм се борил толкова години, че някой друг да си позволи да ме пренебрегва и да си играе със съдбата ми. Имам много енергия и искам да я насоча правилно, да се подготвя добре, защото този мач за мен е огромно предизвикателство и възможност и знам че мога да победя.", "date": "2017.08.24", "title": "Пулев научил за датата на мача с Джошуа от медиите"}
{"url": "http://www.mediapool.bg/sled-sreshti-v-avstriya-makron-vizhda-napredak-po-vaprosa-s-komandirovanite-rabotnitsi-news268377.html", "text": "Френският президент Еманюел Макрон каза, че има напредък с лидерите на Австрия, Чехия и Словакия по намирането на решение на въпроса с командированите работници в ЕС, предаде Ройтерс.\r\n\tТова стана след разговори с австрийския канцлер Кристиан Керн, с премиера на Чехия Бохуслав Соботка и с премиера на Словакия Робърт Фицо, провели се в Залцбург.\r\n\t\"Нашите разговори белязаха една действителна стъпка напред, действителен напредък към компромиси през октомври и аз се радвам за това\", заяви Макрон пред журналисти след края на срещата.\r\n\tЕС се опитва да преодолее различията между западните и източните страни членки на блока относно командированите работници, тоест относно практиката, позволяваща на компаниите в страните с по-ниски заплати да командироват работниците си на други места. Брюксел иска споразумение между страните членки по този въпрос да бъде постигнато през октомври.\r\n\tВъпросът за командированите работници беше една от темите в предизборната кампания на френския президент и в това отношение той има подкрепата на Германия, отбелязва АФП.\n\n\r\n\tМакрон се надява да убеди достатъчно страни, по-специално от Източна Европа, за да събере мнозинство в подкрепа на реформата на директивата на европейска среща на върха, насрочена за 23 октомври.", "date": "2017.08.24", "title": "След срещи в Австрия Макрон вижда напредък по въпроса с командированите работници"}
{"url": "http://www.mediapool.bg/porazhdashtite-sporove-pravila-na-es-za-komandirovanite-rabotnitsi-news268374.html", "text": "Френският президент Еманюел Макрон се опитва да убеди лидерите от Централна и Източна Европа да затегнат разпоредбите на ЕС за работниците, изпращани от работодателите си в страни членки на Евросъюза, съобщава ДПА.\r\n\tЕто някои данни, свързани с пораждащите много противоречия въпрос:\r\n\t\r\n\tРаботниците, които са изпращани в друга страна от ЕС да предоставят временни услуги, трябва да получават съответната законно установена минимална заплата, да имат право на празнични дни и почивки в държавата, в която работят, наред с всички останали условия.\r\n\tВ строителството работниците трябва също да получават заплащане и условия, каквито са договорени по общозадължителните колективни споразумения или арбитражни решения. Държавите членки могат да разширят тази защита и за други сектори.\n\n\r\n\tОтделна регулация на ЕС постановява, че работници на временни позиции за не повече от 2 години ще останат свързани със социалната осигурителна система на страната, от която идват.\r\n\t\r\n\tПрез 2014 година е имало 1,92 милиона командировани служители в ЕС или с 44,4 процента повече спрямо 2010 година, според Европейската комисия. Тези назначения представляват около 0.7 процента от работната сила в ЕС.\r\n\t\r\n\tОколо 86 процента от работниците през 2014 година са били командировани в 15-те по-стари членки на ЕС, главно заподноевропейски страни, а само 54 процента са излезли от тези страни.\r\n\tГермания е посрещнала най-много командировани работници през 2014 година - 418 908, следвана от Франция - 177 674 и Белгия - 156 556. Полша е изпратила най-много работници в чужбина през 2014 година - 463 174, следвана от Германия - 240 862 и Франция 139 040.\r\n\tОколо 42 процента от командированите работници са били в строителния сектор.\r\n\t\r\n\tНа първо място профсъюзите и критиците заявяват, че командированите работници са използвани за намаляване на местните заплати и влошаване на условията.\r\n\tКомандированите работници нямат право по закон да се възползват от колективни договори, които не се смятат за общозадължителни, както и от други незадължителни практики, някои бонуси, социални плащания и повишения за натрупан трудов стаж.\r\n\tСъдът на ЕС взе решение срещу колективни действия на профсъюзите, целящи командированите служители да получат условия на труд, надхвърлящи разпоредбите на ЕС.\r\n\tСамата Европейска комисия казва, че работниците, командировани в други страни в ЕС, получават по-малко от местните работници - между 10 и 50 процента по-малко в зависимост от страната и сектора.\r\n\tНа второ място Макрон и други критици от Западна Европа заявяват, че тъй като социалните вноски често са по-малки в командироващите страни, командированите работници струват на работодателя си по-малко. Според тях това води до нечестна конкуренция - т. нар. социален дъмпинг.\r\n\tСпоред фондацията \"Робер Шуман\" през 2011 година размерът на социалните вноски на работодателите във Франция е бил 49 процента спрямо 28,45 процента в Румъния и 27,84 процента в България.\r\n\tНа трето място френските власти заявяват, че е трудно да се осъществява надзор върху правилата и се извършват измами със служители, които не са работили преди за компанията, която ги командирова, или не се спазва ограничението от 24 месеца.\r\n\t\r\n\tМиналата година Европейската комисия предложи изменения на директивата за командированите служители, които според нея ще гарантират \"еднакви правила на играта\".\r\n\tСпоред новите разпоредби командированите работници ще имат право на същите възнаграждения като местните работници, включително бонуси, социални плащания и плащания за извънреден труд.\r\n\tОбщозадължителните колективни споразумения ще се отнасят за командированите служители във всички сектори.\r\n\tДържавните органи също може да наложат условия за плащането на заплатите не само на преките изпълнителни, но и на подизпълнителите.\r\n\tОграничението от 2 години за командировките, като се има предвид трудовото законодателство и социалното осигуряване.\r\n\tМакрон обаче настоява за ограничение от 12 месеца и други мерки срещу измами.\r\n\t\r\n\tПрофсъюзите, Европейският парламент и по-богатите страни членки, включително Австрия, Франция, Германия и Швеция приветстват предложенията.\r\n\tЦентрална и Източна Европа се противопоставят, заявявайки, че разликата в заплащането е законен елемент на преимуществото в конкуренцията на предоставящите услугите.\r\n\tРаботодателската организация \"Бизнес Европа\" каза, че предложенията са \"атака срещу единния пазар\" и че главните проблеми са незаконните практики, а не самите правила, както и обременяващите данъци, които правят труда в по-богатите страни неконкурентоспособен.\r\n\tНационалните парламенти на 11 страни членки - България, Хърватия, Чехия, Дания, Естония, Унгария, Латвия, Литва, Полша, Румъния и Словакия - официално се противопоставиха на предложенията, заявявайки, че подкопават националните компетенции. Европейската комисия обаче отхвърли протеста им.\r\n\tМакрон се надява да спечели на своя страна поне някои от тези страни членки. По време на президентската предизборна кампания той защити принципа на разпоредбите за командированите работници срещу крайнодесните и крайнолевите си опоненти, които призоваха Франция едностранно да спре да прилага тези правила.", "date": "2017.08.24", "title": "Пораждащите спорове правила на ЕС за командированите работници"}
{"url": "http://www.mediapool.bg/prezidentat-sred-naroda-vaztorgnat-varnenets-se-tagna-s-radev-news268378.html", "text": "Президентът Румен Радев е вечерял \"скромно\" във варненски ресторант, с което е впечатлил местен гражданин, излял възторга си във Фейсбук.\r\n\t\"Тази вечер е Президентска! Това е моят Президент. Дойде в ресторанта, в който съм и аз тази вечер, без шум и помпозност. Изненада всички със скромност и достойно поведение. Здрависа се с нас и седна на близка маса между хората. Сред народа….Такива трябва да са нашите политици!\", сподели в личната си страница в социалната мрежа Цветан Атанасов, основател на ретромузея във Варна.\r\n\t\r\n\tРадев си е направил снимки и с посетителки на заведението.\r\n\tДържавният глава е във Варна, където в четвъртък вечерта пристига френският президент Еманюел Макрон заедно със съпругата си Брижит. Те ще отседнат в двореца Евксиноград, където в петък ще се проведат официалните срещи на Макрон с президента Радев и премиера Бойко Борисов.", "date": "2017.08.24", "title": "\"Президентът сред народа\": Възторгнат варненец се тагна с Радев"}
{"url": "http://www.mediapool.bg/leidi-gaga-leti-pod-zvutsite-na-kaval-sviri-news268376.html", "text": "Ексцентричната певица Лейди Гага пусна загадъчно видео в профила си в Instagram, в което звучи част от българската народна песен \"Кавал свири\". Видеото, на което се вижда как облечената във футуристичен костюм певица лети към небето, е с продължителност от само няколко секунди и към него няма обяснение, а само #GagaFiveFootTwo.\r\n\tСамо за минути краткото клипче, което вероятно е тийзър към документалния филм Five Foot Two, който ще бъде излъчен по HBO, събра над 140 000 гледания. Филмът е посветен на завръщането на Лейди Гага на музикалната сцена с албума \"Joanne\", Продукцията ще даде на феновете \"безпрецедентен достъп\" до поп звездата.\r\n\tЛейди Гага изнесе концерт у нас през 2012 година. Не е ясно дали още тогава певицата се е впечатлила от българския фолклор.", "date": "2017.08.24", "title": "Лейди Гага лети под звуците на \"Кавал свири\""}
{"url": "http://www.mediapool.bg/knsb-podkrepya-promyanata-v-evrodirektivata-za-komandirovkite-za-dostoino-zaplashtane-news268379.html", "text": "КНСБ застава зад предложението на Еврокомисията понятието “минимални ставки на заплащане“ да се замени с “възнаграждение“ с промяна в директивата за командированите работници и призовава правителството да преразгледа резервираната си позиция по този въпрос, тъй като промяната защитава работниците.\r\n\t“Замяната на тази формулировка ще позволи на българските работници да получават достойно възнаграждение, равно на това на техните западноевропейски колеги, и е в пълен синхрон с основната позиция на синдиката – Равна заплата за равен труд“, казват от КНСБ.\r\n\tПромяната в директивата цели осигуряване на равни условия за доставчиците на услуги и същевременно защита на командированите работници. Според ЕК приетата преди 20 години директива вече не отразява адекватно настъпилите от 1996 г. насам промени и настоящата ситуация на трудовите пазари, напр., значителното нарастване на разликите в заплащането между държавите-членки.\r\n\t“За нас, командироването на работници е важен принос за подобряване икономическото сближаване в Европа. Понастоящем, обаче, в много случаи се използва като инструмент за социални измами и дъмпинг“, казват от КНСБ.\r\n\tСиндикатът няма обяснение защо след като българската държава прие промени в Кодекса на труда в сила от 1 януари 2017 г. за уеднаквяване условията на труд на командированите работници с тези в страната, в която пребивават, сега българските власти остават с резерв към предложенията на Европейската комисия за промяна в директивата.\n\n\r\n\t“Отхвърлянето на предложението да се заменят “минималните ставки“ на заплащане с понятието “възнаграждение“ за нас е показателно, в смисъл, че България подкрепя принципът на свободата на предоставяне на услуги с приоритет пред свободата на упражняване на правото на труд в Европейския съюз и произтичащите от това право на достойно заплащане, право на безопасни и здравословни условия на труд и т. н., но не трябва да се забравя, че командироващите дружества, упражнявайки свободата на предоставяне на услуги на европейския пазар, осъществяват тези услуги именно чрез труда на командированите работници“, казват от синдиката.\r\n\t“За нас това е неприемливо още повече, че с предложената от Съвета на ЕС промяна в чл. 1.3. (жб) от директивата, която гласи: “ставки на надбавките за покриване на пътни разходи, разходи за храна и квартира на работниците, изпратени далеч от дома по професионални причини; тази буква се прилага изключително за пътуване, храна и настаняване на командирован работник, когато от него се изисква да пътува от обичайното му работно място в държавата-членка, в която е командирован или временно изпратен от своя работодател, до друго работно място и обратно“ се прави така, че търсеното равно възнаграждение за командированите работници с работниците изпълняващи същата работа в приемащата държава губи значението си, ако жилищните или пътните разходи се приспадат от заплатите, или ако не се изплащат със същата ставка като тези, които се изплащат на местните работници, изпратени в други части на територията на приемащата държава“, посочват от КНСБ.\r\n\t“Направеното предложение от Съвета при дългосрочно командироване над 24 месеца, да се предвижда изключение по отношение на процедурите, формалностите и условията на сключването и прекратяването на трудовия договор за командированите работници заплашва да се създаде трета категория работници, която ще е в допълнение към командированите работници и мобилните работници. Освен това, ние считаме, че синдикатите в приемащите държави-членки трябва да имат възможност да подават искове от името на командировани работници в случаи на незаконно и неоправдано уволнение. Ето защо е важно да не се допуска изключение от принципа за равно третиране за командированите работници в приемащата държава-членка след края на 24- месечния срок“, казват от КНСБ.\r\n\tОттам настояват в директивата да се даде по-широк обхват на приложимите колективните споразумения към командированите работници. Известно е, че в повечето страни от Европейския съюз заплатите се определят от социалните партньори чрез сключване на колективни трудови договори на различни нива – национално, секторно и браншово ниво. За да се даде пълен смисъл на принципа за равно заплащане на работниците, трябва да се признаят напълно приложимите колективни трудови договори в приемащата държава-членка, дори и да не са общообвързващи колективни трудови договори. Ако се заложи да се прилагат само общоприложимите колективни договори няма да се гарантира спазването на действително приложимото възнаграждение към командированите работници след 24-месечния период на командироване.\r\n\t“Също така позволяваме си да заявим, че за синдикатите и работниците е добре в директивата да се запазят разпоредбите относно задълженията на изпълнителите и подизпълнителите за условията на труд на командированите работници при изпълнение на договори на подизпълнители“, допълват от КНСБ.", "date": "2017.08.24", "title": "КНСБ подкрепя промяната в евродирективата за командировките за достойно заплащане"}
{"url": "http://www.mediapool.bg/netnata-migratsiya-vav-velikobritaniya-spada-zaradi-napuskashtite-grazhdani-na-strani-ot-es-news268381.html", "text": "Нетната миграция във Великобритания е спаднала с 81 000 души до 246 000 - най-ниското равнище от три години, за периода от 12 месеца, приключващ през март, предаде Ройтерс.\r\n\t \r\n\tНад половината от спада се дължи на факта, че граждани на ЕС напускат Великобритания, а пък пристигащите на Острова намаляват.\r\n\t \r\n\tСлед референдума през юни 2016 година, на който британците решиха да напуснат ЕС, нетната миграция или разликата между пристигащите и заминаващите, намалява, като най-високата й стойност бе 350 000 души, според британската статистическа служба.\n\n\r\n\t \r\n\tОбщо 122 000 европейски граждани са напуснали Великобритания през разглеждания период спрямо 31 000 предходната година, посочва Асошиейтед прес.\r\n\t \r\n\tНай-големият спад при най-новите данни се дължи на гражданите на 8-те източноевропейски страни, присъединили се към ЕС през 2004 година.\r\n\t \r\n\tНетната миграция на граждани от ЕС се е понижила с 51 000 до най-ниското си равнище за 12-месечния период, приключващ през декември 2013 година. От обща нетна миграция 246 000 около 127 000 души са от ЕС за разглеждания период.\r\n\t \r\n\tВеликобритания заяви, че иска да гарантира правата на европейските граждани, живеещи в страната, които са изключително важни за строителния сектор, хранителната промишленост и хотелиерството.\r\n\t \r\n\tНякои граждани на страни от ЕС решават да напуснат страната заради поевтиняването на британската лира, което намалява стойността на заплатите им в родните им страни. Това буди притеснение сред компаниите, които се безпокоят от инфлация при заплатите и невъзможност да попълнят дефицита на квалифицирани работници с британци.", "date": "2017.08.24", "title": "Нетната миграция във Великобритания спада заради напускащите граждани на страни от ЕС"}
{"url": "http://www.mediapool.bg/priemna-maika-e-obvinena-za-prichinyavane-na-telesna-povreda-na-dete-news268380.html", "text": "Приемна майка от великотърновското село Долна Липница е обвинена от прокуратурата, че по непредпазливост е причинила средна телесна повреда на отглежданото от нея 5-годишно момче.\r\n\tПетдесет и осем годишната жена е привлечена под отговорност за това, че на 15 януари тази година не е положила нужните родителски грижи и отглежданото от нея 5-годишно момче едва не е загубило двете си крачета след измръзване, съобщи БНР.\r\n\tДетето е било заплашено от ампутация, но лекарите в болница \"Пирогов\" са го спасили.\r\n\tСлед продължително лечение момчето е било настанено в друго приемно семейство. От обвинената приемна майка беше отнета и по-малката сестричка по пострадалото дете.\r\n\tЗа причинената по непредпазливост средна телесна повреда на момчето приемната майка може да получи до една година лишаване от свобода или пробация.", "date": "2017.08.24", "title": "Приемна майка е обвинена за причиняване на телесна повреда на дете"}
{"url": "http://www.mediapool.bg/zhena-pochina-sled-sektsio-v-asenovgrad-news268382.html", "text": "37-годишна родилка почина след секцио в болницата в Асеновград в сряда.\r\n\tОперацията е преминала нормално, детето се е родило в добро състояние, но бременността на жената е била тежка, съпроводена с хипертония и оттоци. Като първоначална причина за смъртта се посочва емболия, съобщи БГНЕС.\r\n\tПо случая е образувано следствие от Окръжна прокуратура- Пловдив. Предстои експертиза след аутопсия и разследване на действията на медицинския екип.", "date": "2017.08.24", "title": "Жена почина след секцио в Асеновград"}
