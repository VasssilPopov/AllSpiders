{"url": "http://www.mediapool.bg/dzhihadistite-gotveli-da-vzrivyat-120-gazovi-butilki-v-barselona-news268190.html", "text": "Групировката, извършила два атентата в Испания тази седмица, е подготвяла \"един или няколко атентата\" в Барселона със 120 газови бутилки, които е трябвало да бъдат използвани при нападения с коли, съобщи испанската полиция в неделя. Разследващите освен това смятат, че са близо до залавянето на последния заподозрян от 12-членната терористична група.\r\n\t \r\n\tГазовите бутилки са намерени в град Алканар, на около 200 км от Барселона.\r\n\t \r\n\t\"Започва да ни става ясно, че това е мястото, където са се приготвяли експлозиви за извършването на един или няколко атентата в Барселона\", каза началникът на каталунската полиция Жосеп Луис Траперо, цитиран от Франс прес.\n\n\r\n\t \r\n\tГазовите бутилки са открити в къща в Алканар, където в сряда през нощта имаше газова експлозия. Ден по-късно микробус се вряза в хора на оживената туристическа улица \"Лас Рамблас\" в Барселона, отнемайки живота на 13 човека, а още около 130 бяха ранени. В ранните часове в петък бе извършен втори атентат в Камбрилс, отново с ван, като един човек загина, но полицията ликвидира петима терористи.\r\n\t \r\n\tСпоред разследващите групировката, извършила нападенията, се състои от 12 човека. Полицията заяви в неделя, че знае кой е шофорът на микробуса, убил 13 човека в Барселона, но не назова името му. Той все още е издирван.\r\n\t \r\n\tБлизо сме до лице, свързано с атаката, заяви Мосос Дескуадра, добавяйки, че силите за сигурност провеждат операция в провинция Гирона в съседство с френската граница, където се намира град Рипол, където е формирана терористичната група.\r\n\t \r\n\tСпоред шефа на каталунската полиция групата е планирала атентатите повече от 6 месеца. Един от джихадистите все още е на свобода и предстои да бъдат идентифицирани останките от две човешки тела, каза Траперо, цитиран от Би Би Си. Други четирима от заподозрените терористи са арестувани.\r\n\t \r\n\tПолицията потвърди обаче, че издирва роденият в Мароко Юнес Абуякуб, на 22 години, който според испански медии е шофирал микробуса. Майка му го призова чрез медиите да се предаде. \"Нека да отиде в полицията, нека се предаде. По-добре да отиде в затвора, отколкото да умре\", каза тя по време на мюсюлмански протест срещу тероризма в градчето Рипол, разположено северно от Барселона.\r\n\t \r\n\tШефът на каталунската полиция не изключи последният издирван за атентатите да е избягал във Франция. \"Нямаме конкретна информация за това, но не може да бъде изключено\", каза той и добави, че веднага след атентатите граничните проверки са били засилени.\r\n\t \r\n\tОстанките от човешки тела, които все още не са идентифицирани, са най-вероятно на жертвите от взрива в къщата в Алканар. Според испански медии това може би са Юсеф Аала, брат на единия джихадист, убит в Камбрилс, и на Абделбаки Ес Сати, имам в Рипол, откъдето са повечето заподозрени за атентатите.\r\n\t \r\n\tПрез юни имамът внезапно напуснал джамията и не е виждан от тогава. Председателят на храма каза, че имамът му споделил, че иска да се върне в Мароко.\r\n\t \r\n\tНе можем да кажем поради каква причина тези хора са се радикализирали, коментира Траперо.\r\n\tДо момента е известно, че три превозни средства са били наети с кредитната карта на Юнес Абуякуб. Единият ван е използван за атаката в Барселона, другият е открит след нападението в град Вик, а третият – в Рипол.\r\n\t \r\n\tШефът на каталунската полиция каза, че терористичната група е планирала за напълни и трите микробуса с експлозиви, за да извърши атаки.\r\n\t \r\n\tВ неделя испанският крал Фелипе и кралица Летиция присъстваха на меса, отслужена в барселонската катедрала \"Саграда Фамилия\" в памет на жертвите.\r\n\t \r\n\tСпоред някои испански медии джихадистите са възнамерявали да атакуват с експлозиви иконичната катедрала, проектирана от великия Антонио Гауди.\r\n\t \r\n\t \r\n\tАрхиепископът на Барселона кардинал Хуан Хосе Омела призова за мир и единство. \"Ние превъзмогваме страха\", каца той и прочете послание от папа Франциск, който още веднъж осъжда насилието, което е тежко провинение пред създателя.\r\n\t \r\n\tПо време на месата архиепископът на Барселона отпрати послание срещу отцепването на Каталуния, където се готви референдум за независимост. Съюзът ни прави силни, разделението ни разяжда и унищожава, каза той.", "date": "2017.08.20", "title": "Джихадистите готвели да взривят 120 газови бутилки в Барселона"}
{"url": "http://www.mediapool.bg/otide-si-golemiyat-shtangist-velichko-cholakov-news268184.html", "text": "Един от големите състезатели на България по вдигане на тежести Величко Чолаков, известен с прозвището си Железния, е починал в неделя по обед, след като му прилошало.\r\n\t \r\n\tТрагичната новина бе потвърдена от Центъра за спешна медицинска помощ в Смолян. Сигналът при тях е получен около 10:20 ч., като се съобщавало за здравословни проблеми. След около четири минути екипът бил там, но за съжаление Чолаков издъхнал.\r\n\t \r\n\tПредполага се, че е получил емболия, но причините за смъртта ще бъдат установени окончателно след аутопсия.\r\n\t \n\n\r\n\tЧолаков е имал проблеми със сърцето, за което се е лекувал.\r\n\tВеличко Чолаков е роден на 12 януари 1982 г. в Смолян. Участва на Олимпийските игри в Атина през 2004 г. и печели бронзов медал в категория над 105 кг. Той е единственият български щангист с медал от олимпийски игри в най-тежката категория. В същата категория става световен шампион във Ванкувър и европейски шампион в Украйна. През януари 2006 г. е поканен от Арнолд Шварценегер да участва в турнира \"Арнолд Класик\" в САЩ.\r\n\t \r\n\tЧолаков и съпругата му Гергана имат две деца - син Алекси и дъщеря Красияна. В последните години той работеше с млади щангисти в Смолян.", "date": "2017.08.20", "title": "Отиде си големият щангист Величко Чолаков"}
{"url": "http://www.mediapool.bg/voenni-obezvrezhdat-stara-mina-v-moreto-krai-kamping-koral-news268187.html", "text": "Специализиран екип от Военноморските сили ще разузнае и обезвреди морска мина, открита във водите край плаж \"Корал\", град Царево, съобщи пресцентърът на Министерството на отбраната в неделя. По-рано същия ден районът на плажа край къмпинга бе отцепен, след като спасител открил стара противолодъчна мина на около 30 метра навътре в морето.\r\n\t \r\n\tОт МО информират, че специализиран екип от Пункта за базиране в Бургас, с ръководител капитан III ранг Красимир Иванов, се е отправил около 13.00 часа към плаж \"Корал\", където по-рано е била открита морска мина.\r\n\t \r\n\tПо първоначални данни, мината е с диаметър 60 сантиметра и се намира на около 30 метра от бреговата линия, на дълбочина 1.40 метра. Военнослужещите от състава на Военноморските сили са с водолазно оборудване и ще извършат разузнаване на обекта. Те ще предприемат необходимите действия за обезвреждането на морската мина, съобщават от МО.", "date": "2017.08.20", "title": "Военни обезвреждат стара мина в морето край къмпинг \"Корал\""}
{"url": "http://www.mediapool.bg/globite-kam-kat-veche-mogat-da-se-plashtat-i-onlain-news268189.html", "text": "От август т.г. плащането на глобите към КАТ може да става по електронен път. С пускането на няколко електронни услуги на МВР вече може дистанционно да се прави и проверка дали водачите имат неплатени глоби по фишове, актове за установяване на административно нарушение и наказателни постановление, информираха от Съюза на българските автомобилисти.\r\n\t \r\n\tЗа проверката е достатъчно да се попълни валиден номер на свидетелство за управление на МПС и ЕГН.\r\n\t \r\n\tТъй като услугата е достъпна от няколко дни, базата данни все още се обновява и е възможно за издадени в последната година шофьорски книжки да не е въведена информация, се посочва в съобщението.\r\n\t \r\n\tЕлектронната услуга за проверка на задължения към КАТ е достъпна на: https://e-uslugi.mvr.bg/ESP.Web.Portal/KATActs/ActService/Index", "date": "2017.08.20", "title": "Глобите към КАТ вече могат да се плащат и онлайн"}
{"url": "http://www.mediapool.bg/slanchevoto-zatamnenie-v-sasht-radost-za-nasa-test-za-vei-i-spektakal-za-horata-news268188.html", "text": "В понеделник, 21 август, за пръв път от 99 години гигантска сянка ще се разпростре над цяла Америка, от единия до другия бряг. Движейки се между Слънцето и Земята, Луната ще хвърли сянка с широчина около 110 километра, която през деня ще се придвижи от запад на изток – от Орегон към Южна Каролина, преминавайки през общо 14 щата за 93 минути. Обикновените хора ще могат да наблюдават пълното слънчево затъмнение над две минути и половина, но екипи специалисти, финансирани от НАСА, ще разполагат с три пъти повече време. Те ще \"преследват\" сянката чрез два модифицирани самолета, на чиито носове са монтирани телескопи.\r\n\t \r\n\tТе ще летят в сянката на Луната, високо над Земята, където небето ще е 20-30 пъти по-тъмно и поради по-ниската турбуленция ще даде възможност на летящите наблюдатели да запечатат най-чистата досега картина на външната атмосфера на Слънцето – т.нар. корона. Планира се да бъдат направени и първите най-ясни снимки на температурните вариации около повърхността на Меркурий. Слънчевата корона обикновено е невидима заради емисиите, излъчвани от Слънцето и само затъмненията позволяват по-близко наблюдение.\r\n\t \r\n\tУчените се надяват да открият защо слънчевата корона е стотици пъти по-гореща от повърхността на Слънцето под нея.\n\n\r\n\t \r\n\tКъм около 12-те милиона американци, обитаващи тясната ивица на пълното слънчево затъмнение, се очаква да се присъединят милиони други техни сънародници, както и туристи от чужбина. В останалата част от САЩ ще бъде наблюдавано частично слънчево затъмнение.\r\n\t \r\n\tПродуценти на телевизионни реклами и независими филми са плъзнали из цялата страната в надежда да уловят уникални картини, разчитайки на природния спектакъл в понеделник.\r\n\t \r\n\tПриродният феномен е голямо предизвикателство и за електроенергийната система на САЩ, тъй като ще бъде най-големият досега тест в епохата на възобновяемите енергийни източници.\r\n\t \r\n\tЕлекроенергийните и мрежови оператори се готвят това събитие от години, изчислявайки времето и срива в обемите електроенергия, произвеждани от слънчеви централи. Бяха извършени и симулации за потенциалното влияние на този процес върху търсенето на ток, както и настройването на резервни мощности. Слънчевото затъмнение ще бъде критично важен тест за възможността да се управляват значителни колебания във възобновяемата енергия .\r\n\t\r\n\tПо данни на Северноамериканския съвет за надеждност на електроснабдяването (NERC), в момента слънчевата енергия осигурява около 5 процента \r\n\t\r\n\tПри следващото слънчево затъмнение в САЩ през 2024 г., произведената от соларни източници енергия ще съставлява 14 процента от националното потребление, по оценки на NERC.\r\n\t \r\n\tЗатъмнението дава възможност на енергийните компании и слънчевите електроцентрали да разберат колко добре са подготвени за резки колебания в ерата, когато променливи енергийни източници като слънчевите и вятърните нарастват по мащаб и значение.\r\n\t \r\n\tПо оценки на Калифорнийския независим системен оператор CISO\r\n\t \r\n\tCISO вече е проучил как електрокомпаниите в Германия са се справили по време на слънчевото затъмнение там през 2015 г. В резултат на това операторът в Калифорния е добавил допълнителни 200 мегавата към своите нормални резервни мощности от 250 мегавата.\r\n\t \r\n\tСпоред изчисленията на CISO по време на затъмнението соларната енергия ще спада с около 70 мегавата на минута, а след това ще се възстановява с около 90 или повече мегавата на минута.\r\n\t \r\n\tЕнергийните компании твърдят, че ще фокусират върху бързия спад и последващото бързо увеличение на соларната енергия.\r\n\t\r\n\tКомпаниите не очакват прекъсвания в електрозахранването, но смятат да помолят клиентите да ограничат потреблението, ако възникне проблем.\r\n\t\r\n\tСледващите пълни слънчеви затъмнения, които САЩ ще могат да наблюдават, ще бъдат на 8 април 2024 г. от Тексас до Мейн и на 12 август 2045 г. от Калифорния до Флорида.", "date": "2017.08.20", "title": "Слънчевото затъмнение в САЩ – радост за НАСА, тест за ВЕИ и спектакъл за хората"}
{"url": "http://www.mediapool.bg/angelkova-pritesnena-za-imidzha-na-slanchev-bryag-sled-aktsiyata-na-simeonov-news268183.html", "text": "Натрупаните с години проблеми могат да се изчистят само с диалог, а проверките на дискотеките не бива да пречат на туризма и да вредят на имиджа на странатаНиколина Ангелкова в неделя по повод напрежението в Слънчев бряг заради безпрецедентни среднощни рейдове на веципремиера Валери Симеонов. Тя декларира готовност за разговор с представители на Съюза на собствениците в Слънчев бряг, които възроптаха срещу Симеонов.\r\n\t \r\n\tПо думите й правилата трябва да се спазват, но е важен и начинът, по който се правят проверките: \"Мислим за диалог и за това, да се намери баланс. Проверките по Черноморието трябва да не вредят на имиджа на курортите ни.\"\r\n\t \r\n\tИмидж се гради трудно, но се разваля лесно, допълни тя.\n\n\r\n\t \r\n\tКакто обяви по-рано самият Симеонов, Слънчев бряг се е превърнал в \"Содом и Гомор\", курорт за евтин алкохолен туризъм, привличащ не особено платежоспособни чужденци.\r\n\t \r\n\tАнгелкова каза още, че акцията на вицепремиера Валери Симеонов не е била координирана с нея и все още не е имала възможност да говори с него.\r\n\tСпоред нея равносметката от тези проверки ще се отразят и на следващия летен сезон.\r\n\t \r\n\t\"Трябва да се реши статутът на националните ни курорти. Сега не се прави разлика между община и курорт\", коментира министърът.\r\n\t \r\n\tТя допълни, че с определянето на статута на националните курорти ще може да отговорим на нуждите на туристите, които почиват в тях, както и на бранша. Регулацията ще бъде въведена с промени в Закона за туризма, които трябва да са готови до октомври. Определянето на статута ще регулира всяка дейност, както инфраструктурата, така и архитектурната визия и градоустройствените параметри. Освен това ще се регламентира шумът, като могат да бъдат обособени отделни зони за отдих, за забавления и за търговия, уточни министърът.\r\n\t\r\n\tАнгелкова заяви още, че България става утвърдена туристическа дестинация и вече не нискобюджетна страна за туризъм. Очакваме успешна туристическа година. Целта ни е да имаме устойчивост в сектора, каза министърът.\r\n\t \r\n\tПо повод протеста на къмпингуващи на плажа Корал министърът на туризма каза, че за този вид туризъм трябва да се създадат условия и в момента работна група обсъжда създаване на правила за къмпингуване. Очаква се конкретните предложения да станат ясни през септември. В събота се проведоха организирани протести на работещи по заведенията в Слънчев бряг и редовно летуващи хора на къмпинг \"Корал\".\r\n\t \r\n\tЗа първите 6 месеца на годината, чуждестранните туристи, посетили страната ни, са се увеличили, съобщи още министърът. Най-актуалните данни показват, че в местата за настаняване в област Бургас са пренощували близо с близо 3% повече туристи в сравнение със същия период на 2016 година. По данни на БНБ от тази седмица, общите приходи от международен туризъм за периода януари-юни са с 13% повече.\r\n\t \r\n\tАнгелкова участва в дискусия, посветена на т. нар. \"бавен туризъм\". Концепцията за него е свързана със запазване на традициите и културата, като се наблегне на местната храна и обичаи.", "date": "2017.08.20", "title": "Ангелкова притеснена за имиджа на Слънчев бряг след акцията на Симеонов"}
