{"url": "http://www.mediapool.bg/bivsh-ministar-na-dps-otreche-da-e-vinoven-za-kashata-kaliakra-news267965.html", "text": "Обхватът и защитата на зоните от екомрежата \"НАТУРА 2000\" са научна разработка и са одобрени и от експерти на Европейската комисия. Това обясни настоящият депутат от ДПС и бивш министър на екологията в правителството на Сергей Станишев Джевдет Чакъров пред БНР във вторник.\r\n\tДен по-рано той беше нарочен от прокуратурата за основен виновник за кашата със защитената зона \"Калиакра\". В качеството си на министър на околната среда и водите през 2007 г. той е издал заповед за определянето на площта на понто-сарматските степи, които са обект на защита в зоната. Според Върховната административна прокуратура площта, определена със заповедта на Чакъров, била по-голяма от реално заеманата от тези степи. На базата на това заключение прокуратурата реши да атакува част от заповедта на настоящия екоминистър Нено Димов, с която за две години се забранява земеделието в степните райони. Не стана ясно как точно държавното обвинение е стигнало до извода, че територията на степите е определена неточно. В същото време Димов обяви, че експерти тепърва ще проверяват на място кои територии точно са обхванати от степите.\r\n\t\"Защитените зони по \"НАТУРА 2000\" са научна разработка. Те са направени на базата на две директиви на Брюксел – за местообитанията и за птиците. Тези територии бяха изработени от цялата научна общност в България, както и от неправителствени организации. Тези зони като обхват и защита на видовете се базират единствено на научни аргументи. Никога не е имало политически натиск или политическо вмешателство в работата на научните колективи\", коментира Чакъров. Той припомни, че след изготвянето на предложенията за заповеди за зоните, те са били потвърдени от научен колектив на БАН, а след това документите са одобрени от Националния съвет за биологично разнообразие. \"След това списъкът със зоните и документацията за всяка една от тях се изпраща в Брюксел, където също се одобрява от експерти\", добави депутатът от ДПС.\r\n\tДо настоящата каша с \"Калиакра\" се стигна, след като Европейската комисия осъди България за нарушаване на правилата за опазване на защитените зони. Причина за делото срещу страната бяха построените голф игрища и ветрогенераторни паркове в района на Калиакра, за които не е направена комплексна оценка за въздействието. Със забраната на земеделието и строителството в зоната правителството се надява да избегне плащането на глоби от по 20 хил. евро на ден заради нарушението. Настоящият екоминистър Нено Димов заяви, че случващото се е бомба, заложена от правителството, в което участва Джевдет Чакъров. Депутатът от ДПС отговори, че проблемните проекти трябва да бъдат проверени, за да се види дали е спазен законът.\r\n\t\"Аз съм изпълнявал задълженията си като министър. Който и да е било министър в този период, би следвало да извърши тази дейност по този начин, спазвайки закона и да прилага процедурите такива, каквито са за всички страни-членки на Европейския съюз. Аз няма да коментирам нищо и няма да коментирам работата на всеки. Апелът ми е всеки да си свърши работата\", каза депутатът от ДПС. Той добави, че в момента трябва да се търси \"най-балансираното\" решение, а на заинтересованите страни да се дава повече информация.", "date": "2017.08.15", "title": "Бивш министър на ДПС отрече да е виновен за кашата \"Калиакра\""}
{"url": "http://www.mediapool.bg/prezidentat-na-venetsuela-naredi-voenni-manevri-v-tsyalata-strana-news267951.html", "text": "Президентът на Венецуела Николас Мадуро издаде заповед за военни маневри в цялата страна на 26 и 27 август, след като президентът на САЩ Доналд Тръмп заплаши с военна намеса за решаване на кризата във Венецуела, предаде Франс прес.\r\n\t\"Дадох заповед на генералния щаб на въоръжените сили да подготви национални маневри, граждански и военни, за всеобща и въоръжена отбрана на венецуелското отечество\", обяви президентът социалист пред свои привърженици, събрали се пред президентския дворец \"Мирафлорес\" в Каракас.\r\n\tТой призова сънародниците си да се подготвят \"да защитават мира с танкове, самолети и ракети\". \"Ще победим военната заплаха на северноамериканския империализъм. Никой не може да сплаши венецуелския народ, който е решен да се изправи срещу надменните расисти от САЩ\", каза Мадуро. \"Тръмп, върви си у дома - нека това да отекне до Вашингтон\", продължи той.\r\n\tМадуро поиска Учредителното събрание да разследва опозицията, която според него е подкрепила заплахата на Тръмп с военна интервенция, съобщи Асошиейтед прес.\r\n\tВъв Вашингтон говорител на Пентагона заяви, че Белият дом не е поръчвал на министерството на отбраната да подготви сценарии за военна интервенция във Венецуела, въпреки че Доналд Тръмп спомена тази възможност миналата седмица, предаде Франс прес.\n\n\r\n\t\"Ако поискат от нас, ние можем да предложим военни варианти под надзора на президента. Но аз не мога да правя предположения, защото не са искали от нас да предлагаме такива варианти\", каза говорителят Робърт Манинг.", "date": "2017.08.15", "title": "Президентът на Венецуела нареди военни маневри в цялата страна"}
{"url": "http://www.mediapool.bg/gugal-ottegli-registratsiyata-na-neonatsistkiya-uebsait-sled-sabitiyata-v-sharlotsvil-news267952.html", "text": "Гугъл оттегли регистрацията на неонацисткия уебсайт \"Дейли стормър\" (The Daily Stormer) с мотива, че нарушава правилата за използване, след като в сайта бе публикувана статия с подигравки към сгазената и убита жена в Шарлотсвил по време на шествието на бели националисти, предаде Асошиейтед прес.\r\n\tСайтът изчезна за кратко в понеделник, след като компанията за регистрация на интернет домейни GoDaddy също оттегли името на домейна. Но не след дълго той отново се появи и качи съобщение на издателя Андрю Англин, че той отново контролира сайта, след като за малко контролът над него поел член на хакерската група \"Анонимните\" (Anonymous).\r\n\tСтатията за убитата Хедър Хайър съдържа критики към външността й, към факта, че няма деца и че не е могла да се отдръпне достатъчно бързо от връхлитащата я кола.\r\n\t32-годишната Хедър Хайър бе убита от Джеймс Фийлдс, който я блъсна, врязвайки се с колата си в група протестиращи срещу расизма и белия национализъм, напомня АП. Това бе контрапротест срещу белите националисти, които се събраха, за да протестират срещу премахването на статуя на командващия армията на Конфедерацията в гражданската война между Севера и Юга генерал Робърт Лий в парк в Шарлотсвил, в щата Вирджиния.", "date": "2017.08.15", "title": "Гугъл оттегли регистрацията на неонацисткия уебсайт след събитията в Шарлотсвил"}
{"url": "http://www.mediapool.bg/donald-tramp-shte-bade-posreshtnat-v-nyu-york-ot-gigantski-naduvaem-plah-news267953.html", "text": "Гигантски надуваем плъх, приличащ поразително на Доналд Тръмп, се появи в Ню Йорк, на две преки от Тръмп тауър, където президентът е очакван довечера, предаде ДПА.\r\n\t5-метровият надуваем плъх с рус перчем, тъмен костюм и червена вратовръзка, е творение на артиста Джефри Бийби, който го е нарекъл \"Плъх Тръмп\". За да бъде надут, са необходими 2-3 минути.\r\n\tПрезидентът трябва да пристигне в Ню Йорк за първи път, откакто встъпи в длъжност през януари и се премести в Белия дом във Вашингтон.\r\n\tБийби каза, че плъхът е \"траен знак за несъгласие и осмиване\" на Тръмп и е създаден специално за протести срещу президента. Артистът събра дарения от 10 000 долара, за да финансира надуваемото си творение и обеща да го дава под наем на протестиращи, за да присъства гризачът на възможно най-много демонстрации, посочва ДПА.\r\n\tНяколко протеста се организират във Фейсбук близо до Тръмп тауър, за да посрещнат президента. Нюйоркската полиция обяви, че ще засили мерките за сигурност в Манхатън за пристигането на Тръмп.", "date": "2017.08.15", "title": "Доналд Тръмп ще бъде посрещнат в Ню Йорк от гигантски надуваем плъх"}
{"url": "http://www.mediapool.bg/petnaiset-dushi-sa-ubiti-pri-ataka-sreshtu-misiyata-na-oon-v-timbuktu-v-mali-news267954.html", "text": "Петнайсет души, включително шестима нападатели, бяха убити при атака вчера срещу мисията на ООН в Тимбукту, в Мали, предаде ДПА, като цитира източник от мисията.\r\n\tУбити са петима малийски охранители, полицейски офицер и цивилен. Един охранител и шестима души от мироопазващите сили на ООН са ранени при нападението, посочва ДПА.\r\n\tСпоред Франс прес единият убит е от сините каски.\r\n\tШестимата нападатели са убити от силите за бързо реагиране и хеликоптер, изпратени от ООН на мястото на нападението.\r\n\tТова е втората атака, извършена вчера срещу мироопазващите сили на ООН в Мали.\r\n\tЧетирима души, включително двама нападатели, бяха убити в нападение в ранните часове вчера срещу база на ООН в Дуенца, в областта Мопти.\n\n\r\n\t\"Нямам достатъчно силни думи, за да осъдя този подъл и малодушен акт, извършен часове след терористичната атака в Дуенца\", каза командващият на силите на ООН Махамат Анадиф. Тези отблъскващи престъпления няма да отслабят решителността на мисията на ООН да изпълни мандата си, добави той и призова правителството на Мали да съдейства на ООН, за да бъдат изправени виновните пред съда.\r\n\tНападенията бяха извършени преди насроченото за днес заседание на Съвета за сигурност за мира и сигурността в Африка, отбелязва АФП.", "date": "2017.08.15", "title": "Петнайсет души са убити при атака срещу мисията на ООН в Тимбукту, в Мали"}
{"url": "http://www.mediapool.bg/tramp-naredi-proverka-na-targovskite-praktiki-na-kitai-news267955.html", "text": "Президентът на САЩ Доналд Тръмп възложи на постоянния търговски представител Робърт Лайтхайзър да проучи китайските търговски практики и дали те вредят на американските компании в областта на интелектуалната собственост, предаде Франс прес.\r\n\tТръмп каза, че това е една голяма стъпка и е само началото, допълва Ройтерс.\r\n\tПрезидентът подписа документа, възлагащ на Лайтхайзър да извърши проучването, в Белия дом в присъствието на министъра на търговията Уилбърт Рос и на министъра на финансите Стивън Мнучин.", "date": "2017.08.15", "title": "Тръмп нареди проверка на търговските практики на Китай"}
{"url": "http://www.mediapool.bg/irakskata-armiya-zapochna-da-bombardira-kontroliran-ot-islyamska-darzhava-grad-news267956.html", "text": "Иракската армия започна въздушни бомбардировки на контролирания от групировката \"Ислямска държава\" град Тал Афар, предаде Ройтерс, като се позова на телевизия Ас Сумария. Базираната в Багдад медия на свой ред цитира говорител на министерството на отбраната.\r\n\t \r\n\tТой съобщи, че сухопътната атака за отвоюване на Тал Афар, разположен на 80 километра западно от Мосул, ще започне след края на въздушната кампания.\r\n\t \r\n\tПреди да бъде превзет през 2014 г. от \"Ислямска държава\", градът имаше около 200 000 жители. След свалянето на режима на Саддам Хюсеин през 2003 г. в него няколко пъти избухваше насилие между сунити и шиити. Някои от най-високопоставените командири на джихадистката групировка са родом от Тал Афар.\r\n\t \r\n\tМиналия месец иракските правителствени сили си върнаха от \"Ислямска държава\" Мосул, втория по големина град в страната след столицата Багдад. Кампанията за освобождаването му продължи 9 месеца. Багдад обяви за своя следваща цел в борбата срещу джихадистите отвоюването на Тал Афар.", "date": "2017.08.15", "title": "Иракската армия започна да бомбардира контролиран от \"Ислямска държава\" град"}
{"url": "http://www.mediapool.bg/gastarbaiteri-se-kaneli-da-napadnat-moskva-s-maikata-na-satanata-news267957.html", "text": "Московски съд остави вчера под стража трима задържани от Федералната служба за сигурност (ФСС) предполагаеми терористи. Това са Давлатер Ходжаев, Давронзод Сийовуши и Сулаймон Бурхонов. Последният от групата не бе доставен засега в съда - той явно дейно сътрудничи на следствието, пише руският вестник \"Комерсант\".\r\n\tФСС информира по-рано, че е задържала гражданин на Русия и трима на централноазиатски държави, подготвяли самоубийствени атентати на транспортни обекти и търговски средища в Москва.\r\n\tСийовуши и Бурхонов направили самопризнания, а Ходжаев заявил, че бил \"поканен\", но \"не искал\" да участва и съжалявал за станалото.\r\n\tПечатът съобщава подробности за открита от силите на реда лаборатория край Москва, където арестуваните са изготвяли експлозиви и взривни устройства. Намерените бомби и части за тях са изпратени за експертиза; от заподозрените са конфискувани също автомати \"Калашников\", гранати и патрони, посочва \"Комерсант\".\r\n\tФСС съобщи, че сред задържаните има пратеник на организацията \"Ислямска държава\", ръководел групата по указания на нейни главатари, намиращи се в Сирия. Това са ислямистите Назаров и Ширинджонов, отдавна обявени за международно издирване, добавя вестникът.\n\n\r\n\tПо предварителни данни бойците на ИД са правели от ацетон и кислородна вода мощен експлозив - ацетонов трипероксид, уточняват източници на \"Комерсант\" и \"Московский комсомолец\".\r\n\tВеществото на практика не се прилага за военни цели, защото е твърде летливо, чувствително към удар и нагряване. Затова направата на взривни устройства с ацетонов трипероксид е крайно опасно занимание. Терористите го наричат \"Майката на Сатаната\", добавя \"Московский комсомолец\".\r\n\tНа 31 юли ФСС задържа в Подмосковието двама симпатизанти на ИД от Централна Азия, които според ведомството също замисляли атентати, напомня \"РБК\".\r\n\tФСС обясни, че двамата \"общували с членове на ИД от Сирия и чакали указания за покупка на огнестрелни оръжия, компоненти за експлозиви саморъчна направа и за избор на обекти за терористични атентати\". А на 25 май в Москва бяха задържани други четирима бойци на ИД, които по данни на ФСС готвели атентат в столичния градски транспорт, допълва \"РБК\".", "date": "2017.08.15", "title": "Гастарбайтери се канели да нападнат Москва с \"майката на Сатаната\""}
{"url": "http://www.mediapool.bg/polsha-bila-tsentarat-na-tezhestta-na-voiskite-na-sasht-v-evropa-news267958.html", "text": "Полша вече е \"центърът на тежестта\" на американските войски в Европа, заяви във Варшава високопоставен американски военен, цитиран от Франс прес.\r\n\tГенерал Бен Ходжис, командващ американските сухопътни сили в Европа каза в полската столица, че страната \"се е превърнала за Съединените щати в центъра на тежестта за всичко, което правим в областта на възпирането\".\r\n\tСАЩ са разположили войници на източния фланг на НАТО срещу Русия, отбелязва Франс прес.\r\n\t\"Стотици американски военни тренират всеки ден на различни места в цяла Полша заради толкова важното й местоположение\", каза генерал Ходжис. Той увери, че страната играе \"лидерска роля\" в НАТО.\r\n\tПрез май американската армия създаде нов щаб в Полша, който отговаря за около 6-те хиляди нейни войници, участващи от началото на годината в операции на Алианса и САЩ в Източна Европа, припомня Франс прес. Това разгръщане, едно от най-големите за американските въоръжени сили в Европа след края на Студената война, има за цел да успокои съюзниците в най-източната част на континента, които се безпокоят от честите руски военни маневри близо до техните граници и от конфликта в Украйна.", "date": "2017.08.15", "title": "Полша била \"центърът на тежестта\" на войските на САЩ в Европа"}
{"url": "http://www.mediapool.bg/sled-shalratsvil-oshte-shefove-na-golemi-kompanii-ottegliha-podkrepata-si-za-tramp-news267946.html", "text": "Още двама главни изпълнителни директори обявиха, че напускат Американския съвет по предприемачество на президента на Доналд Тръмп след критиките към държавния глава за това, че не е изтъкнал ролята на белите националисти и расизма в атаката във Вирджиния, предаде ДПА.\r\n\tПри събирането на стотици бели националисти в южния щат Вирджиния през уикенда избухна насилие и се стигна до жертви. Жена на 32 години бе убита в Шарлотсвил, когато неонацистки привърженик на име Джеймс Фийлдс нарочно блъсна с кола участници в контрапротест срещу привърженици на идеята за превъзходство на бялата раса, протестиращи пък срещу планове на властите за демонтиране на статуя на генерала от Конфедерацията Робърт Лий.\r\n\tПървоначално в събота Тръмп заяви, че са били въвлечени \"много страни\", които трябва да бъдат упреквани за това насилие, припомня Асошиейтед прес. Тогава той не изобличи конкретно привържениците на идеята за превъзходство на бялата раса и на други групи, насаждащи омраза, с което предизвика критики от целия политически спектър, включително в Републиканската партия.\r\n\tЕдва два дни по-късно той каза, че расизмът е зло и осъди привържениците на идеята за превъзходството на бялата раса, неонацистите и \"Ку-клукс-клан\", които той нарече \"престъпници и бандити\". След среща в Белия дом с американския министър на правосъдието и главен прокурор Джеф Сешънс и с директора на ФБР Кристофър Рей той каза, че осъжда насилието в Шарлотсвил и че на отговорните за него лица ще бъде потърсена сметка.\r\n\t\"Расизмът е зло и онези, които предизвикват насилие в негово име са престъпници и бандити, в това число \"Ку-клукс-клан\", неонацистите, привържениците за превъзходство на бялата раса и други насаждащи омраза групи, които противоречат на всичко онова, което е скъпо за американците\", каза Тръмп и допълни, че ненавистта и фанатизмът нямат място в Америка.\n\n\r\n\tРеакцията му обаче вече бе твърде закъсняла.\r\n\t\"Вече дадох да се разбере моето отвращение от неотдавнашното породено от омраза насилие в Шарлотсвил и по-рано днес призовах всички лидери да осъдят белите супремасисти и други подобни, които шестваха и извършиха насилие\", написа в блог Брайън Кръзанич, оглавяващ компанията за производство на компютърни чипове Интел (Intel).\r\n\t\"Подадох оставка (от съвета - бел. р.), защото искам да постигна напредък, докато мнозина във Вашингтон изглеждат по-загрижени да атакуват всеки, който не е съгласен с тях\", отбелязва Кръзанич. \"Трябва да почитаме - а не да атакуваме - онези, които отстояват равенството и други грижливо пазени американски ценности\", допълва той.\r\n\tПреди него и изпълнителният директор на компанията за производство на спортно облекло Ъндър армър (Under Armour) Кевин Планк съобщи, че се оттегля от съвета, публикувайки в Туитър следното послание: \"Оставаме решителни в нашия потенциал и способност да подобряваме американското производство. Въпреки това Ъндър армър се занимава с иновации и спорт, а не с политика\".\r\n\tПо-рано вчера главният изпълнителен директор на фармацевтичния концерн Мерк (Merck&Co) Кенет Фрейзиър също подаде оставка от съвета по предприемачество на Тръмп, заявявайки, че се противопоставя на нетолерантността и екстремизма.\r\n\tНяколко ръководители на водещи компании вече напуснаха различни консултативни съвети към Белия дом в знак на несъгласие с политиката на Тръмп. Сред тях са главният изпълнителен директор на Тесла (Tesla) Илон Мъск, шефът на Дисни (Disney) Робърт Айгър и бившият ръководител на Юбър (Uber) Травис Каланик.", "date": "2017.08.15", "title": "След Шалрътсвил още шефове на големи компании оттеглиха подкрепата си за Тръмп"}
{"url": "http://www.mediapool.bg/pozhari-bushuvat-i-v-grenlandiya-news267950.html", "text": "Седмици наред световният новинарски поток е изпълнен от драматични новини за бушуващи пожари в почти всички страни от Южна Европа – от Гърция до Португалия. Оказва се обаче, че на това бедствие, свързано с промените в климата и глобалното затопляне, са подложени и територии далеч на север, дори отвъд полярния кръг\r\n\tПожари бушуват в част от Гренландия, където бяха регистрирани рекордни горещини през миналия месец юли, предаде Франс прес.\r\n\tЗаради огнената стихия местната полиция призова населението да избягва две зони в югозападната част на страната. Въпросните зони са разположени над арктическия полярен кръг и според властите пожарите ще продължат и в идните няколко дни.\r\n\tПърви пожари в Гренландия бяха регистрирани на 31 юли. В тази автономна територия на Дания растителността до голяма степен е съставена от тундра. В една от засегнатите от пожарите зони от днес има и забрана за пушене.\r\n\tСпоред датския метеорологичен институт месец юли е бил изключително топъл в Гренландия. Миналата година пък Гренландия преживя 12-те най-топли месеца от началото на 1900 г., от когато се водят метеорологични статистики, припомня Франс прес.\n\n\r\n\tАрктика е особено уязвима и застрашена от глобалното затопляне. В края на юни британско изследване показа, че намаляването на снежната покривка през летните месеци е довело до ускоряване на топенето на ледовете в Гренландия, което пък води до покачване на нивото на океаните.", "date": "2017.08.15", "title": "Пожари бушуват и в Гренландия"}
{"url": "http://www.mediapool.bg/bfb-shte-kupi-borsata-za-tok-za-52-mln-lv-news267944.html", "text": "Борсата за ток ще стане собственост на \"Българската фондова борса\" срещу 5.2 млн. лв., съобщи БФБ на сайта си във вторник. За това са се разбрали със собственика на дружеството \"Българска независима енергийна борса\" (БНЕБ) – \"Българския енергиен холдинг\".\r\n\tЦената е за сто процента от енергийното дружество. Четири милиона лева ще бъдат платени при сключване на договора за прехвърляне на целия капитал на БНЕБ, а останалите 1.2 млн. лв., ще бъде платени на три равни вноски в рамките на шестия, дванадесетия и осемнадесетия месец след прехвърляне на акциите.\r\n\tСделката предстои да бъде одобрена на извънредното общо събрание на акционерите на \"Българска фондова борса – София\".\r\n\tПокупката се осъществява след одобрението на правителството и на Европейската комисия, по чието настояване става смяната на собствеността. Прехвърлянето на акциите е заради решение на Брюксел, че борсата за ток трябва да се отдели от енергийния холдинг, за който бе преценено, че злоупотребява с господстващото си положение и са необходими мерки за намаляване на влиянието на БЕХ. Решено бе енергийното дружество да се прехвърли на Министерството на финансите и след отлагане на крайния срок за това на два пъти, последната отсрочка изтече на 31 юли 2017 г.\r\n\tВ крайна сметка е решено, вместо безвъзмездно прехвърляне на акциите, те да бъдат продадени на фондовата борса. При обявяването на потенциалната сделка, изпълнителният директор на БФБ Васил Големански коментира, че \"сериозния си опит и задълбочени познания ще допринесем за развитието на енергийния борсов пазар\", търговията с ток ще стане по-прозрачна и ще ускори процеса по нейната пълна либерализация.\r\n\tЕнергийната борса заработи в началото на 2016 г. като на нейната платформа за търговия в момента се продават количества електроенергия за доставка през следващия ден, както и може да се сключват по-дългосрочни договори за доставка на тока. От началото на 2018 г. ще започне търговията на обеми електроенергия в рамките на деня, а на следващ етап борсата трябва да започне да работи съвместно с румънската и постепенно да се интегрира в европейската търговия с ток. Очаква се при либерализацията на електроенергийния пазар, на нея да се продават абсолютно всички количества ток, включително от възобновяеми източници, от топлофикации и по дългосрочните договори с американските въглищни централи.\r\n\tНе е изключено, след като БФБ придобие енергийната борса да се предприемат стъпки по вкарването на стратегически акционери, каквито може да са търговците на ток, които играят на свободния енергиен пазар.\r\n\tСпоред финансовите резултати на БНЕБ, обявени в Търговския регистър, към 30 юни 2017 г. печалбата на борсата е 668 хил. лв. Дружеството има търговски вземания за 10.33 млн. лв. и парични средства в размер на 21 млн. лв. Заедно с акционерния капитал текущите му активи са за над 36 млн. лв., но също така компанията има и пасиви. Задълженията й към доставчици са за 21 млн. лв., а към свързани лица – близо 12.7 млн. лв.\r\n\tРеално договорената цена отразява финансовото състояние на дружеството и разликата между активите и пасивите му.", "date": "2017.08.15", "title": "БФБ ще купи борсата за ток за 5.2 млн. лв."}
{"url": "http://www.mediapool.bg/velikobritaniya-mozhe-da-poiska-vremenen-mitnicheski-sayuz-s-es-news267949.html", "text": "Великобритания може да поиска да остане в митнически съюз с Европейския съюз за известно време, за да се избегне хаос по границите след като го напусне и да се запази възможно най-голяма свобода на търговита със стоки,  във вторник.\r\n\tМинистерството за Брекзит заяви, че може да има \"временен митнически съюз между Обединеното кралство и Европейския съюз\" и че бъдещо митническо партньорство може да премахне необходимостта от митническа граница между Великобритания и ЕС.\r\n\tВ правителствен документ, който ще бъде публикуван днес, се казва, че една от възможностите след март 2019 г., когато Великобритания трябва да излезе от ЕС, е да се създаде временен митнически съюз, който ще бъде \"ограничен във времето\".\r\n\tБритански министри са изказвали разнопосочни мнения по въпроса дали да има икономически бариери с ЕС след Брекзита през март 2019 г., отбелязва АП.\r\n\tЛипсата на яснота създава несигурност за британския бизнес и правителството се опитва да предотврати нови упреци, че не е подготвено за преговорите с ЕС за излизането на Великобритания от съюза, добавя АП.\n\n\r\n\tПредлаганото решение за временен митнически съюз би дало сигурност на бизнеса, заяви правителството, което по този начин отговаря на основната тревога на компаниите, които се опасяват, че въвеждането на митнически проверки ще доведе до скъпи закъснения.\r\n\t\"Министрите ще обявят намерението си да потърсят с ЕС \"междинен\" период на тясна връзка с митническия съюз, който да позволи гладко и систематично преминаване към новия режим\", се казва в изявление на правителството преди публикуването на първия от серията \"документи за бъдещо партньорство\".\r\n\t\"Един възможен подход би бил временният митнически съюз между Обединеното кралство и ЕС ... По време на този междинен период, който ще бъде договорен с Брюксел, Великобритания ще потърси преговори за смели нови търговски отношения по света\", се казва в изявлението.\r\n\tБизнесът приветства предложенията, но Конфедерацията на британската индустрия същевременно предупреди правителството, че \"часовникът тиктака и това, което е важно, е колкото се може по-бързо да се даде на компаниите увереност да продължат да инвестират\".\r\n\tЛондон смята, че сметката за „развода“ с ЕС няма да е ясна до октомври\r\n\t \r\n\tВъпросът за размера на сумата, която Великобритания ще трябва да плати на ЕС след \"раздялата\" си със съюза, няма да бъде решен преди октомври, заяви във вторник министърът отговарящ за преговорите от британска страна, Дейвид Дейвис.\r\n\t \r\n\tЕС иска споразумение за това как сумата, която ще се заплати в евро, ще бъде калкулирана, преди да премине към въпроса какви ще са бъдещите взаимоотношения между Великобритания и блока.\r\n\t \r\n\t\"Ще обсъдим темата много, много внимателно, затова на този етап не можем да бъдем категорични и няма да има точна цифра преди октомври, или ноември, или когато сме готови,\" каза Дейвис пред ББС радио.\r\n\t \r\n\tДейвис заяви, че всички етапи на прехода трябва да са завършени до датата на следващите британски държавни избори, които ще се проведат на 22 май 2022, но било вероятно да отнемат около 2 години.\r\n\t \r\n\t\"Трябва да го доведем до край преди изборите. Бих казал, че най-вероятно ще са нужни около 2 години, а може би и по-малко,\" каза Дейвис.\r\n\t \r\n\tТой не даде ясен отговор за това дали Съдът на ЕС ще бъде арбитър по време на временния митнически съюз, но каза, че Великобритания ще представи предложенията си за международен арбитраж след Брекзит.", "date": "2017.08.15", "title": "Великобритания може да поиска временен митнически съюз с ЕС"}
{"url": "http://www.mediapool.bg/napadatelyat-ot-sharlotsvil-se-e-vazhishtaval-na-adolf-hitler-i-e-biel-maika-si-news267947.html", "text": "Неонацистът, който прегази и уби с колата си протестираща в Шарлотсвил в събота, е имал пристъпи на насилие, възхищавал се е на Адолф Хитлер и е биел майка си, предаде Ройтерс.\r\n\t \r\n\tОбвиненият в убийство, умишлено насилие и бягство Джеймс Фийлдс силно се интересуваше от нацизма и се възхищаваше на Адолф Хитлер, каза по Си Ен Ен негов бивш преподавател от гимназията. Младежът се увличал по тактиките на нацистката армия през Втората световна война.\r\n\t \r\n\t20-годишният Фийлдс се опитал да постъпи в американската армия през 2015 г., но бил обявен за негоден за военна служба.\r\n\t \r\n\tМайката на Фийлдс неведнъж се е обаждала на телефона за спешна помощ 911 и се е оплаквала, че синът й я бие и заплашва с нож, предаде Асошиейтед прес. На записи от обаждания на 911 в полицейското управление в Кентъки през 2011 г. се чува как Саманта Блум, майката на Фийлдс, разказва на полицията, че той размахал срещу нея 12-инчов нож. Блум е с увреждания и използва инвалидна количка.\r\n\t \n\n\r\n\tВ друго обаждане през 2010 г. тя казва, че синът й я ударил по главата и я заключил в спалнята, защото тя му казала да престане да играе на видеоигри. Освен това майката казала на полицаите, че Джеймс Фийлдс взима лекарства, за да потиска изблиците си, добавя АП.", "date": "2017.08.15", "title": "Нападателят от Шарлотсвил, се е възхищавал на Адолф Хитлер и е биел майка си"}
{"url": "http://www.mediapool.bg/metrostantsiya-v-london-beshe-evakuirana-za-kratko-zaradi-povreden-vlak-news267945.html", "text": "Британската полиция заяви, че е евакуирала за кратко станция \"Холборн\" на лондонското метро заради повреден влак след съобщения за дим на перона тази сутрин, предаде Ройтерс.\r\n\t \r\n\tПожарната и полицията казаха, че са реагирали на съобщения за тревога за пожар и дим във вагон на метрото. Причината е била повреден влак, заяви транспортната полиция.\r\n\t \r\n\tПътничка е заснела как хората се евакуират от станцията. \"Имаше пушек в единия край на станцията, силен гръм и миризма\", написа тя в Туитър.\r\n\t \r\n\tМалко по-късно бе съобщено, че станцията отново е отворена.", "date": "2017.08.15", "title": "Метростанция в Лондон беше евакуирана за кратко заради повреден влак"}
{"url": "http://www.mediapool.bg/kola-se-zabi-v-pitsariya-vav-frenskiya-grad-sep-sor-news267938.html", "text": "Кола се е забила в пицария \"Чезена\" в градчето Сеп Сор, в департамента Сен-е-Марн, близо до Париж, съобщиха световните информационни агенции. Загинало е 13-годишно момиче, а са ранени поне седем други човека. Инцидентът се е случил късно вечерта в понеделник.\r\n\tПричинител на инцидента е 39-годишен мъж, който се е врязал с тъмно BMW в заведението. Той е бил арестуван от полицията на място, като е бил в неадекватно състояние. Според RTL, мъжът е заявил, че е опитал да се самоубие, а в колата са открити оръжия. \r\n\tПолицията е отцепила района, а преди това, чрез Туитър, помоли очевидци да не споделят изображения, или \"потенциално невярна информация\". Въпреки това в Туитър се появиха снимки от мястото. Един от очевидците пък заяви пред тв канала BFM: \"Колата се заби във външната тераса и спря чак в бара вътре. Шофьорът се опита да обърне обратно, но някой го спря. Полицията пристигна бързо. В ресторанта имаше 20-ина човека\". \r\n\tОт прокуратурата в Мо описаха случая като \"умишлен\", но добавиха, че \"няма нищо общо с терористичен акт\". Говорител на френското правителство също заяви, че е \"малко вероятно\" инцидентът да е свързан с тероризма.", "date": "2017.08.15", "title": "Кола се заби в пицария във френския град Сеп Сор"}
{"url": "http://www.mediapool.bg/avtobus-s-patnitsi-se-zapali-vav-vratsa-news267939.html", "text": "Автобус с пътници се запалили във Враца. За щастие при инцидента няма пострадали.\r\n\tОгънят в автобуса, който превозвал работници към завода за автомобилни части в Мездра, пламнал малко след 22:30 ч. в понеделник.\r\n\tШофьорът усетил дима и веднага е отворил вратите, така че десетината пътници да слязат.\r\n\tПо думите му пожарната се е отзовала много бързо и на място са пристигнали два екипа.\r\n\tДокато огнеборците гасели пожара, е гръмнал климатикът на автобуса, което погрешно е било възприето от някои свидетели като експлозия на газова уредба.\r\n\tПредполага се, че причина за инцидента е била техническа неизправност.\r\n\tМашината, която е на бургаска фирма, е произведена през 1990 г. и само преди месец е преминала технически преглед.", "date": "2017.08.15", "title": "Автобус с пътници се запали във Враца"}
{"url": "http://www.mediapool.bg/fandakova-orlov-most-shte-e-otvoren-sled-sedmitsa-a-remontat-na-bul-praga-se-udalzhava-news267941.html", "text": "Ремонтът на \"Цариградско шосе\" в района на кръстовището на \"Орлов мост\" до алея \"Яворов\" ще е приключил най-късно до 22 август. Това каза във вторник столичният кмет Йорданка Фандъкова пред бТВ.\r\n\tТя призова гражданите за търпение, припомняйки, че в есенния и зимния сезон, когато движението е по-натоварено, в пиков час през кръстовището се минава за около 10 минути - колкото отнема и сега по време на ремонта преодоляването на \"тапата\" в центъра на София.\r\n\tРемонтът на участъка струва на общината около 300 000 лв., обясни Фандъкова. Според нея обаче финансовият аспект е по-маловажен от проблема с трафика и от въпроса фирмата изпълнител на ремонта да си свърши работата така, че скоро да не се налага отново затваряне на пътната артерия, която е от ключово значение за града.\r\n\tСпоред кметицата гаранцията за качество на ремонта на участъка през 2007 г., когато булевардът си спечели прозвището \"Цариградско море\", е изтекла много отдавна, а и в Европа гаранционните срокове били за 7-8 години. По думите й изпълнителят на предишния ремонт е бил най-сериозно санкциониран за некачествена работа.\r\n\tФандъкова съобщи обаче, че се налага удължаване на срока на ремонта на бул. Прага\" до 7 септември заради изграждането на канализацията. Булевардът, който блокира движението в района на Петте кьошета, трябваше да е готов и отворен за движение от днес - 15 август.\r\n\tКметицата обаче е по-притеснена за движението в столичния кв. \"Овча купел\", където заради ремонти на булеварди хората имат само един изход от квартала към другите части на града. По думите й целта е ремонтът на бул. \"Овча купел\" да е приключил \"много преди 15 септември\", за да може хората да ползват ремонтираното трасе.\r\n\tДругият затворен за ремонт централен булевард в столицата тече в срок и се очаква да е напълно готов до 15 октомври.", "date": "2017.08.15", "title": "Фандъкова: Орлов мост ще е отворен след седмица, а ремонтът на бул. \"Прага\" се удължава"}
{"url": "http://www.mediapool.bg/bil-geits-napravi-nai-golyamoto-si-darenie-ot-17-godini-nasam-news267942.html", "text": "Основателят на \"Майкрософт” и най-богат човек в света Бил Гейтс направи най-голямото си дарение за благотворителни цели от 17 години насам, съобщи във вторник агенция \"Блумбърг”, позовавайки се на документи от Комисията за ценни книжа и борси на САЩ.\r\n\tСпоред данните на 6 юни 61-годишният милиардер е дарил акции от компанията си на стойност 4,6 млрд. долара. Организацията бенефициент обаче остава неизвестна към този момент.\r\n\t\"Блумбърг” отбелязва, че най-вероятно щедрият филантроп е влял средствата в собствената си фондация \"Бил и Мелинда Гейтс”, чиято дейност е концентрирарана върху намаляването на неравенствата по света, подобряването на здравеопазването и облекчаването на крайната бедност.\r\n\tБил Гейтс е един от най-големите дарители в сферата на филантропската дейност. Смята се, че от 1994 насам той е отделил над 35 млрд. долара от богатството си за различни благотворителни каузи. Само през 1999 година той инвестира безпрецедентните 16 млрд. долара в помощ на света.", "date": "2017.08.15", "title": "Бил Гейтс направи най-голямото си дарение от 17 години насам"}
{"url": "http://www.mediapool.bg/atanas-atanasov-borisov-prevarna-prokuraturata-v-shesto-upravlenie-na-ds-news267943.html", "text": "Прокуратурата е новото Шесто на България. Тя може да използва специални разузнавателни средства и ако другите, които имат това право, подлежат на контрол, прокуратурата не подлежи и е станала банка за компрометираща информация. Това каза във вторник пред бТВ лидерът на ДСБ Атанас Атанасов. По думите му Бойко Борисов е превърнал държавното обвинение в структура, приличаща на бившия репресивен апарат на Държавна сигурност.\r\n\tИзявлението му беше по повод изказванията на директора на Националното бюро за контрол на специални разузнавателни средства Бойко Рашков, че е имало нерегламентирано подслушване на политици, магистрати и журналисти.\r\n\tТой призова парламентарната комисия за контрол над службите да провери и оповести данните за незаконно подслушване.\r\n\tСпоред Атанасов скандалът \"Цанков камък” е за отклоняване на вниманието от другите скандали около управляващите и най-малко е насочен срещу почетния председател на ДПС Ахмед Доган.\r\n\t“Доган никога не е излизал от политиката, той е ортак на Бойко Борисов”, смята лидерът на ДСБ. По думите му Борисов е успял да събере в управлението два антипода – Движението за права и свободи и крайните националисти.\n\n\r\n\tЗа първите 100 дни на кабинета \"Борисов 3” той каза: \"Всякаква липса на воля за реформи, демонстрираха управляващите през първите си сто дни”.", "date": "2017.08.15", "title": "Атанас Атанасов: Борисов превърна прокуратурата в Шесто управление на ДС"}
{"url": "http://www.mediapool.bg/iran-zaplashi-da-se-ottegli-ot-yadrenoto-sporazumenie-news267959.html", "text": "Иран може много бързо да се оттегли от ядреното споразумение с великите сили, ако САЩ продължат с политиката на \"санкции и принуда\", заплаши иранският президент Хасан Рохани, цитиран от Франс прес.\r\n\tСключеното през юли 2015 г. от Техеран и великите сили ядрено споразумение предвижда Иран да използва ядрената си програма само за мирни цели срещу постепенно вдигане на международните санкции.\r\n\t\"Неуспехът с използването на санкциите и принудата отведе предишните им администрации до масата за преговори\", заяви Рохани в реч пред парламента, излъчена по телевизията. \"Но ако те искат да се върнат към тези методи, със сигурност и в много кратък срок - не след седмици или месеци, а до дни или часове - ние ще се върнем към положението (отпреди споразумението, бел. АФП) по много по-категоричен начин\", каза той.\r\n\tАмериканският лидер Доналд Тръмп доказа на света, че \"не е добър партньор\", заяви още преизбраният наскоро ирански президент.\r\n\t\"През последните месеци светът видя как САЩ, освен че постоянно нарушаваха обещанията си, засягащи ядреното споразумение, неведнъж пренебрегваха международни споразумения и показаха на съюзниците си, че не са добър партньор\", подчерта Рохани.\n\n\r\n\tВ средата на юли американската администрация наложи нови правни и финансови санкции на ирански лица и организации, свързани с програмата за балистични ракети, забранена с резолюция на ООН, и с Корпуса на гвардейците на ислямската революция.\r\n\tВ края на миналия месец Конгресът на САЩ гласува санкции срещу Иран, обвинявайки го, че развива балистичната си програма, нарушава човешките права и подкрепя групировки като ливанската Хизбула, смятани за терористи от Вашингтон, припомня АФП.", "date": "2017.08.15", "title": "Иран заплаши да се оттегли от ядреното споразумение"}
{"url": "http://www.mediapool.bg/trima-britantsi-osadeni-na-zatvor-i-boi-s-prachki-za-seksualno-napadenie-v-singapur-news267960.html", "text": "Сингапурски съд наказа трима британски граждани със затвор и бой с пръчки за сексуално нападение срещу жена по време на мъжки гуляй миналата година, предаде ДПА, като се позова на местни медии.\r\n\tТримата мъже, които са от виетнамски произход, първоначално бяха обвинени в изнасилване, но се признаха за виновни и бяха обвинени в по-леки престъпления.\r\n\tЕдиният от тях беше осъден на шест години и половина затвор и осем удара с пръчка, защото не е използвал презерватив при сексуалното посегателство срещу жената, която е била в безсъзнание.\r\n\tДругите двама бяха осъдени съответно на шест години затвор и осем удара с пръчка и пет години и половина затвор и пет удара с пръчка.\r\n\tСпоред съда тримата мъже са се \"възползвали от уязвимото състояние\" на жертвата, \"не са зачели нейното достойнство и не ги е било грижа какви вреди ще й причинят\".\n\n\r\n\tСексуалното нападение е било извършено през септември на ергенското парти на брата на един от подсъдимите.\r\n\tПриятел, който бил на празненството, се запознал с жената, която се съгласила да се върне в хотел \"Карлтън\" и да прави секс с него. След като той си тръгнал, жената, която била в състояние на опиянение, заспала, а тримата мъже влезли един по един в хотелската стая и я изнасилили. Тя се събудила, когато един от тях извършвал посегателството срещу нея.", "date": "2017.08.15", "title": "Трима британци осъдени на затвор и бой с пръчки за сексуално нападение в Сингапур"}
{"url": "http://www.mediapool.bg/yaponiya-otbelyaza-72-godini-ot-porazhenieto-si-vav-vtorata-svetovna-voina-news267961.html", "text": "Япония отбеляза 72-ата годишнина от капитулацията си във Втората световна война. Хиляди присъстваха на ежегодната церемония в Токио в памет на загиналите в конфликта над 3 милиона японци. В церемонията участваха и император Акихито, императрица Мичико, премиерът Шиндзо Абе, предаде ДПА.\r\n\t\"Като размишлявам за миналото ни и дълбоките ни угризения, искрено се надявам, че опустошенията на войната никога няма да се повторят\", каза императорът.\r\n\tВ речта си премиерът Абе, критикуван за омаловажаване на военновременните жестокости на Япония, не спомена военната агресия на страната си в Азия. \"Ще допринасяме за световния мир и благоденствие чрез искрена борба с редица предизвикателства, включително проблема с бедността, която може да се превърне в причина за конфликти\", каза премиерът.\r\n\tАбе отдавна се стреми да промени пацифистката конституция на Япония, чийто член 9 забранява употребата на сила за решаване на международни спорове. През септември 2015 г. управляващата коалиция на Абе прокара спорен закон, който разрешава на японските войски да участват във военни действия зад граница.\r\n\tПо-рано във вторник Абе изпрати ритуално дарение на токийския храма Ясукуни, където се почита паметта на загинали във войни японци от 19-и век насам, но не го посети лично, предаде Ройтерс. Посещенията на японски лидери в Ясукуни предизвикват гневната реакция на Китай и Южна Корея, защото в този храм се почита паметта и на 14 японски военнопрестъпници, осъдени от съюзническите сили.\n\n\r\n\tОт встъпването си в длъжност през 2012 г. Абе е посетил храма само веднъж. Тогава той бе разкритикуван от САЩ и някои азиатски държави. Премиерът обаче редовно изпраща дарове на храма на 15 август и на празниците на храма, които се провеждат два пъти годишно.", "date": "2017.08.15", "title": "Япония отбеляза 72 години от поражението си във Втората световна война"}
{"url": "http://www.mediapool.bg/indiyskiyat-premier-obeshta-da-premahne-koruptsiyata-news267962.html", "text": "Премиерът Нарендра Моди изнесе реч по случай Деня на независимостта на Индия, в която обеща да изкорени корупцията, да гарантира прозрачност на управлението и призова индийския народ да му помогне да изгради благоденстваща и обединена \"нова Индия\", предаде Асошиейтед прес.\r\n\t\"Ще създадем нова Индия, в която всички ще са равни и ще получат еднакви възможности\", каза Моди.\r\n\tИндия се освобождава от британско владичество на 15 август 1947 г. и днес чества 70 години независимост.\r\n\t\"Може и да сме израснали в отчаяние, но сега трябва да продължим уверено напред\", каза той в обръщение към нацията, отправено от построената през 17 век Червена крепост в Делхи.\r\n\tМоди похвали усилията на правителството си през последните месеци за справяне с корупцията, включително изненадващото решение за изваждане от обращение на банкнотите с голяма номинална стойност, и данъчните реформи, които по думите му са върнали милиарди долари от сивата в реалната икономика.\n\n\r\n\tПремиерът очерта програмата си за справяне с многото проблеми, пред които е изправена държавата с население от 1,3 милиарда.\r\n\tВъпреки че правителството му следва по-твърд курс в контролираната от Индия част на Кашмир, Моди призова за по-помирителен подход към населението на Кашмир. Вместо да се прибягва към малтретиране и куршуми, усилията трябва да бъдат насочени към приобщаването му към останалата част от страната, каза той.\r\n\tПремиерът заяви, че Индия може да се защити от всички заплахи и без да назове враждебно настроените си съседи Китай и Пакистан, каза, че сигурността на страната е приоритет на правителството му.\r\n\tИндия от два месеца е разположила стотици военни по северната си граница с Китай заради териториален спор, припомня Ройтерс.\r\n\t\"Вътрешната сигурност е наш приоритет. Независимо дали става дума за море или за граници, за киберпространството или Космос, Индия е способна да се справи с всички предизвикателства в сигурността\", каза той.\r\n\tМоди спомена и вътрешните заплахи срещу единството на страната и осъди използването на сила в името на вярата. Откакто националистическата хиндуистка партия на Моди \"Бхаратия джаната\" взе властта през 2014 г., радикални хиндуистки групировки започнаха да извършват кървави нападения срещу мюсюлмани. Мюсюлманите са обвинявани, че ядат телешко, а в хиндуизма кравата е свещено животно и убийството на крави или яденето на телешко е незаконно в голяма част от страната.", "date": "2017.08.15", "title": "Индийският премиер обеща да премахне корупцията"}
{"url": "http://www.mediapool.bg/meglena-kuneva-s-nov-post-v-bryuksel-news267963.html", "text": "Бившият вицепремиер в предходния кабинет на Бойко Борисов Меглена Кунева е назначена за член на комитет, който се занимава със статута и финансирането на европейските политически партии.\r\n\tКунева, която беше първият български еврокомисар, е номинирана от председателя на Европейската комисия Жан-Клод Юнкер заедно с португалския политик и бивш еврокомисар Антонио Виторино. Решението е публикувано в официалния вестник на ЕК и е подписано на 26 юли.\r\n\tПрез есента на 2014 г. бяха приети нови правила относно статута на европейските политически партии и свързаните с тях политически фондации. Целта е повишаване на прозрачността при финансирането им и спазване на ценностите, на които се основава ЕС.\r\n\tКонтролът върху дейността на европейските партии и свързаните с тях фондации се осъществява от специален орган, който се състои от шестима членове, като ЕК и Европейският парламент определят по двама представители. Назначението е обвързано с подписването от всяко определено за член лице на декларацията за независимост и липса на конфликт на интереси\r\n\tСред изискванията за липса на конфликт на интереси е членът на органа по финансирането на европейските партии да не е член на Европейския парламент, на Съвета или на Комисията, да не упражнява изборни мандати.\n\n\r\n\t\"Меглена Кунева и Антонио Виторино са номинирани заради успешната им работа като европейски комисари. Повод за поканата към Кунева е и политическият й опит, както и множеството отличия, които е получила за принос към европейската политика\", написаха от пресцентъра на ДБГ.\r\n\tВ момента Кунева е председател на ДБГ в оставка. Тя я подаде подаде при провала на партията й като част от Реформаторския блок на последните парламентарни избори у нас. Очаква се партията й да си избере нов председател на конференция през септември.", "date": "2017.08.15", "title": "Меглена Кунева с нов пост в Брюксел"}
{"url": "http://www.mediapool.bg/phenyan-i-vashington-izglezhda-davat-zaden-hod-sled-vzaimnite-zaplahi-news267964.html", "text": "Пхенян като че ли отстъпи от заплахата си за неминуем ракетен удар, като публикува чрез информационната си агенция внимателно подготвено изявление, което според мнозина експерти е опит за деескалация. Написано в не толкова войнствен тон като предишните, то може да помогне да се намали напрежението със САЩ, което имаше опасност да прерасне в конфликт. Това съобщава британският финансов всекидневник \"Файненшъл таймс\" под заглавие \"Северна Корея дава заден ход от заплахите да удари Гуам\".\r\n\tНеобичайното послание с помирителен тон бе отправено след предупреждението на американския министър на отбраната, че изстрелване на ракети по територията на САЩ може много бързо да прерасне във война. Севернокорейският лидер Ким Чен-ун като че ли даде знак за пауза във все по-ожесточената словесна престрелка с американския президент Доналд Тръмп. Ким заяви, че е готов да наблюдава \"още малко\" действията на САЩ, преди да нареди ракетен обстрел срещу американската територия Гуам.\r\n\tАмериканският министър на отбраната Джим Матис, цитиран от Ройтерс, каза, че ако Северна Корея изстреля ракета срещу Съединените щати, може да настъпи ескалация към война. \"Ако те стрелят срещу Съединените щати, много бързо може да настъпи ескалация към война\", каза Матис пред журналисти.\r\n\tСъединените щати ще са наясно за секунди каква е траекторията на евентуална изстреляна към Гуам севернокорейска ракета и \"ние ще унищожим\", добави той.\r\n\tПо-късно севернокорейската агенция КЦТА разпространи съобщение, цитирано от Франс прес, че Ким Чен-ун е бил информиран от висши военни за плана за ракетно нападение в района на остров Гуам. Ким обсъдил подробно плана с висшите военни при инспекция вчера в командния център на стратегическите ракетни сили. Той заявил, че известно време ще наблюдава действията на Съединените щати, преди да вземе решение, добавя КЦТА.\n\n\r\n\t\"Съединените щати, които първи разположиха близо до нас голямо количество стратегически ядрени сили, първи трябва да вземат правилното решение и да покажат с действия дали искат да се намали напрежението на Корейския полуостров и да се предотврати опасен военен сблъсък\", посочва КЦТА.\r\n\tУкротяване на топката има и от страна на САЩ, смята в. \"Ню Йорк таймс\", който излиза със заглавие \"След \"огъня и яростта\" Тръмп изглежда успокоява напреженията в Азия\".\r\n\tСлед дни на войнствени заплахи срещу Северна Корея и нервничене дали се задава търговска война с Китай, Тръмп намали напрежението на няколко фронта в Източна Азия. Той нареди разследване на търговските практики на Китай, за да се установи дали те вредят на американските компании в областта на интелектуалната собственост, но използва нетипично сдържан език и многостепенен бюрократичен процес, който вероятно ще отложи предприемането на евентуални наказателни действия срещу Пекин с месеци, ако изобщо се стигне дотам.\r\n\tПо въпроса със Северна Корея няколко от висшите съветниците на Тръмп се опитаха да разсеят страховете за военен сблъсък. Най-пресният пример е генерал Джоузеф Дънфорд, който увери южнокорейския президент Мун Дже-ин, че опцията за военни действия срещу Пхенян ще бъде задействана само в краен случай, пише американското издание.\r\n\tЕскалацията на напрежението със Северна Корея отвлече за кратко вниманието от разследването на предполагаемата намеса на Русия в миналогодишните президентски избори в САЩ, което водят ФБР и комисиите по разузнаването в Сената и Камарата на представителите, отбелязва вестникът.", "date": "2017.08.15", "title": "Пхенян и Вашингтон изглежда дават заден ход след взаимните заплахи"}
{"url": "http://www.mediapool.bg/v-karlovo-izpratiha-34-iya-balgarski-kontingent-v-afganistan-news267940.html", "text": "В Карлово изпратиха 34-ия български контингент за участие в международната мисия на НАТО в Афганистан \"Решителна подкрепа\". Церемонията се състоя във вторник на големия християнски празник \"Голяма Богородица\" на площада в града, предаде БТА.\r\n\t\"Господа офицери, сержанти и войници, бранители на майка България, днес заминавате далеч зад пределите на нашата родина. Бъдете бдителни,помагайте си в добро и зло, бъдете сплотени и решителни,бъдете безкомпромисни спрямо всяко действие застрашаващо невинен живот и българското бойно знаме\", заяви в словото си зам.-министърът на отбраната Анатолий Величков.\r\n\tТой се обърна към командира на контингента полковник Светослав Халваджиев, с думите да следва примера и войнската доблест на ген. Владимир Вазов, който през 1918 г. не само разгроми противниците си на Дойранската позиция и така създаде една легенда, една епопея на Българската армия, но той успя да върне живи войните си от Девета Плевенска дивизия. В заключение зам.-министърът пожела: На добър час, с вас е България, очакваме ви, върнете се здрави.\r\n\tНа командира на националния контингент бе връчена икона на \"Свети Георги Победоносец\", а на площад бе отслужен молебен за здраве и успех.\r\n\tКонтингентът е в състав от над 100 военнослужещи, сред които пет жени. Той включва национален елемент, група за охрана, екип от съветници, щабни офицери в щаба на мисията на НАТО.\n\n\r\n\tНационален командир на контингента е полковник Светослав Халваджиев от Командването на Сухопътните войски. Участвал е в 2 международни мисии на Българската армия. Командир на групата за охрана от състава на международната мисия в Афганистан е капитан Георги Перчемлиев от 3-ти механизиран батальон от 61-ва Стрямска механизирана бригада.", "date": "2017.08.15", "title": "В Карлово изпратиха 34-ия български контингент в Афганистан"}
