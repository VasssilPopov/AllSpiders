{"url": "http://www.mediapool.bg/profesionalnite-uchilishta-shte-poluchat-3-mlnlv-za-vazhni-spetsialnosti-news271687.html", "text": "Три милиона лева ще получат професионалните гимназии за обучение по специалности, които са важни за пазара на труда, съобщи в събота министърът на образованието Красимир Вълчев.\r\n\t“Идеята е да насърчим професионалните гимназии да ориентират профилите си според необходимостите на пазара на труда, а също и да ориентираме учениците. Целта ни е да насочим повече ученици към професионалното образование, защото занапред там ще могат да получават по-високи доходи. Ще ги насърчим със стипендии, ще преструктурираме профилите на професионалните гимназии, затова очакваме да ни подпомогнат и обществените съвети, в които има работодатели”, коментира министърът.\r\n\tТой обясни, че през 2018 г. ще има допълнителни средства за по-малките училища и детски градини, както и тези в отдалечени общини.\r\n\t \"Имаме допълнителна добавка за общините, които са в Родопите, така че всички общини ще получат допълнително финансиране, независимо от това, което е за увеличението на възнагражденията. Само от промяната на този механизъм те ще имат допълнително увеличение на средствата - както за училищата, така и за детските градини. В общият случай това, което видях като увеличение, то е до 10 процента\", каза министърът.", "date": "2017.11.11", "title": "Професионалните училища ще получат 3 млн.лв за важни специалности"}
{"url": "http://www.mediapool.bg/polovinata-pravoslavni-v-bulgaria-sa-nabozhni-no-edva-chetvart-vyarvat-v-sashtestvuvaneto-na-bog-news271679.html", "text": "Над половината (53%) православни християни в България деклаират, че вярват в Бог, но само 26% от тях казват, че са убедени в съществуването на бог. Това показва докладът \"Православното християнство в 21-ви век\" на авторитетния изследователски център \"Пю\", цитиран от сайта “Дневник“.\r\n\tИзследването обобщава национални представителни проучвания, преброявания и изследвания на самия център. Те обхващат православните християни в Армения, Беларус, Босна, България, Грузия, Гърция, Естония, Казахстан, Латвия, Молдова, Румъния, Русия, Сърбия, Украйна, Етиопия и САЩ.\r\n\tСтатистиката показва, че православните българи са по-големи скептици от средното за изследваните европейски държави. Най-много са вярващите в Армения (79%) и Грузия (72%). Над половината българи (55%) вярват в чудеса, 39% - в рая и 32% - в ада, което ги поставя сред най-скептичните народи в изследването.\r\n\tПовечето християни по света вярват и в трите, като процентът им е особено висок в Етиопия. Интересно е, че православните християни от републиките в бившия СССР са по-малко склонни да вярват в рая и много по-склонни да вярват в ада.\r\n\tМнозинството от православните по света вярват в съществуването на предопределение и на душа – сред българите съответно 72% и 65%. Въпреки ясните повели на християнството мнозина продължават да се придържат и към езически вярвания – уроките и магията. В съществуването на уроки вярват 61% от православните от бившия СССР и едва 35% от етиопските.\n\n\r\n\tВ изследваните балкански страни – Гърция, България, Румъния, Сърбия и Босна, средният процент е 48, като процентът е най-висок в Гърция (70%) и България (54%). В магия вярват 40% от българите, а в прераждането – 37%. Концепцията за прераждането не се радва на голяма популярност като цяло, но един на всеки петима изследвани вярва в нея.\r\n\tЗа 15% от православните българи религията е \"много важна\", като по-нисък процент отбелязват само Латвия (13%) и Естония (10%). Най-голяма тежест ѝ придават в Гърция (59%) и Армения (53%). Само 5% от православните българи ходят на църква поне веднъж седмично, 11% се молят всеки ден – също ниски резултати в сравнение с останалите изследвани държави.\r\n\tОбщо 17% от българите твърдят, че постят, а 15% - че взимат причастие, 7% плащат десятък. Това са най-ниските резултати от всички изследвани държави. Първенци в даването на десятък са босненците – 60%, в постенето – отново те, а във взимането на причастие – молдовците (74%).\r\n\tПокръстването е масово – 90% от българите са били кръстени, подобни са числата и в друите изследвани държави. Изследователите отбелязват, че това се е случвало въпреки натиска по време на социалистическата ера в някои от тях. Изключително висок е и процентът на хората, които имат икони у дома, като най-малко са сред естонците – 74%. В България делът им е 83%.\r\n\tОбщо 39% от българите носят религиозни символи, като кръстчета например, 94% палят свещ в църквата. Носенето на религиозни символи е по-разпространено в държавите от бившия СССР.\r\n\t\r\n\tБроят на православните християни по света е скочил двойно за последния век и сега те са близо 260 млн. души, като 100 млн. от тях живеят в Русия. Въпреки това делът им в цялата християнска общност намалява, тъй като протестантите и католиците се увеличават по-бързо. Едва 12% от християните по света са православни, като допреди век процентът е бил 20%. На фона на цялото население на Земята, православните са 4%, в сравнение със 7% през 1910 г.\r\n\tОбщо 81% от българите са православни, което прави около 6 милиона души. Изследването взима за база население от 7.4 милиона. Населението на България е около 7.1 млн. души.\r\n\tЕтиопия е държавата извън Европа, която има най-голямо православно население – 36 милиона.\r\n\tМнозинство православни във всяка държава одобряват възможността женени мъже да бъдат свещеници, в ярък контраст с Католическата църква, която забранява това. Подкрепа има и за възможността за развод, която също е различна от позицията на католическото духовенство.\r\n\tПравославните са съгласни и със забраната жени да бъдат свещеници, при това са по-единодушни на темата от католиците. Еднополовите църковни бракове са категорично табу за православните.\r\n\tРуският патриарх Кирил е много уважаван и извън границите на страната – на фона на сравнително ниска подкрепа за Вселенския патриарх Вартоломей I Константинополски.\r\n\tПовечето православни страни в Централна и Източна Европа – Армения, България, Грузия, Гърция, Румъния, Русия, Сърбия и Украйна, имат национални патриарси, смятани за върховна религиозна фигура.\r\n\tОсвен че намират много общо между своята вяра и католическата, значителна част от православните смятат, че папа Франциск подобрява отношенията между двете изповедания. Най-големи почитатели на папата са българите, 84% от които смятат, че понтификатът сближава православните и католиците. Въпреки това едва 49% от българите го харесват \"като цяло\".", "date": "2017.11.11", "title": "Половината православни в България са набожни, но едва четвърт вярват в съществуването на бог"}
{"url": "http://www.mediapool.bg/ek-shte-bade-sezirana-za-aresta-na-balgarskite-lekari-v-bosilegrad-news271675.html", "text": "Европейските институции ще бъдат сезирани заради ареста на трима български лекари по време на хуманитарна мисия в Босилеград, стана ясно в събота. Евродепутатът Ангел Джамбазки (ВМРО) обяви, че в понеделник ще внесе сигнали в Европарламента и в Европейската комисия за скандала в Западните покрайнини.\r\n\tОт ВМРО посочват, че е провалена безвъзмездна хуманитарна медицинска акция за прегледи на нуждаещи се от медицинска помощ граждани на Босилеград.\r\n\tПо-рано през деня се разбра, че трима български лекари са били арестувани и държани с часове в полицията в Босилеград. Те са били в града по покана на Българския културно-информационен център, за да преглеждат хора в нужда. Аргументът за ареста на лекарите е бил, че не могат да се извършват прегледи в културния център, въпреки че хуманитарната мисия е била разрешена от сръбските власти\r\n\tСпоред един от задържаните лекари - доктор Валентин Янев, целта на местната полицията е била хората, потърсили помощ, да се разотидат. \r\n\t“Чакаха ги около 50 граждани на Босилеград тук, след което започнаха прегледите и в този момент влезе инспектор от Министерството на здравеопазването и четирима полицаи. 15 полицаи чакаха отвън“, разказва председателят на българския информационен център Иван Николов пред бТВ.\n\n\r\n\t “Стари, изкривени, слаби, деца, и половината от селата дошли. Започнахме да преглеждаме, за наше учудване в културния център нахлу и полиция. Полицията ни помоли учтиво да ги придружим до полицейския участък. Никакво разпитване, никакви документи, никакво подписване, абсолютно никакво предявяване на някакви… абсолютно нищо. Просто си стояхме и си говорихме с тях около половин ден. Аз усетих и разбрах, че те ни задържат, за да мине времето, определено за прегледи и хората, които вероятно още и още прииждат пред културния център да загубят търпение и да си отидат”,разказа д-р Янев пред бТВ.\r\n\tПо думите му жителите на Босилеград нямат достъп до лекари специалистии искат България да помогне да помогне на сънародниците ни там да получават медицинска помощ.\r\n\tСпоред генералния ни консул в Ниш Едвин Сугарев задържането на българските лекари 5 часа без да им се даде никакво обяснение или пък да им бъдат повдигнати някакви обвинения е недопустимо.\r\n\t“Още повече, че това е чисто хуманитарна мисия, те идват безплатно да окажат помощ на българите в Босилеград. Говорихме с шефа на полицейския участък в Босилеград, който каза, че няма нищо против лекарите, но здравната инспекция имала против те да извършват някаква дейност в помещенията на културно-информационния център”,коментира Сугарев.\r\n\tПо-късно пред БНР Сугарев заяви, че  медиците са имали разрешение от сръбските власти да прегледат сънародниците ни. “Българската държава не би трябвало в името на поставените цели за европредседателството  - евроинтеграцията на Западните Балкани, да си затваря очите за ситуацията в този умиращ български град“, каза консулът ни в Ниш.\r\n\tБългарският посланик в Белград Радко Влайков е получил инструкции да постави въпроса пред сръбските власти, съобщиха от Министерството на външните работи.\r\n\tСпоред Ангел Джамбазки Сърбия е действала “по пъдарския начин, на който са свикнали сърбите от 19 век“. Той подозира, че целта на акцията е била да се нанесе удар по културно-информационния център, което се е случвало и преди.", "date": "2017.11.11", "title": "ЕК ще бъде сезирана за ареста на българските лекари в Босилеград"}
{"url": "http://www.mediapool.bg/tsvetanov-prezidentat-i-opozitsiyata-da-podkrepyat-tsentralniya-napadatel-borisov-news271680.html", "text": "“Президентът и опозицията трябва да подкрепят централния нападател в момента - Бойко Борисов“. Това призова от Ловеч заместник-председателят на ГЕРБ Цветан Цветанов, цитиран от БНТ. Той коментира  отпреди ден и го критикува, че не е изброил успехите на управляващите. Според Цветанов президентът не е показал, че е обединител на нацията.\r\n\t\"Това, което ми направи впечатление е, че първо въобще не се говореше за европредседателството, за приоритетите, за Западните Балкани, за успехите, които се постигат днес от страната ни във връзка с европейските фондове, които продължават да решават много от важните, наболели проблеми на българското общество\", каза Цветанов.\r\n\tТой припомни, че след срещите на премиера Бойко Борисов в Брюксел преди дни страната ни е получила 739 млн. лв. за автомагистрала \"Струма\".\r\n\t\"Правим всичко възможно да бъдем лидери в Балканския регион и това нещо не го видях да бъде отчетено от президента като най-високата представителна функция в държавата\", каза заместник-председателят на ГЕРБ.\r\n\tЦветанов обясни, че Румен Радев завиждал за това, което правел Бойко Борисов. Поради това държавният глава се чувствал некомфортно и търсел умишлен сблъсък с премиера.", "date": "2017.11.11", "title": "Цветанов: Президентът и опозицията да подкрепят централния нападател Борисов"}
{"url": "http://www.mediapool.bg/tri-chetvarti-ot-obshtinite-sabirat-minimalen-danak-varhu-taksitata-news271667.html", "text": "Три четвърти от общините у нас са определили минималната ставка от 300 лв. за данък върху таксиметровата дейност, а само една – Созопол е наложила максималната от 1000 лв. Това показва проучване на Института за пазарна икономика \r\n\tСпоред закона всяка община сама определя размера на този данък, спазвайки минимума и максимума300 до 1000 лева.Най-висок е данъкът в Созопол\r\n\tЧрез заявления за достъп до информация до всяка от 265-те български общини ИПИ е поискала размерите на данъка върху такситата. Данните са за 180 общини – близо 70% от всички. За останалите 85 или не е бил посочен конкретен размер на данъка, или на територията им не се предлагат таксиметрови услуги.\r\n\tЕдинствено община Созопол е наложила максималния допустим размер на данъка за таксиметровия превоз от 1000 лева.\r\n\tСледващите общини с най-високи ставки са големите областни центрове - София (850 лв.), Пловдив (750 лв.), Варна (690 лв.) и Бургас (660 лв.).\r\n\tВ челната десетка са още две морски общини от Бургаска област – Поморие и Приморско с данъчни ставки от по 600 лв.\r\n\tПрави впечатление, че над 72% от българските общини, за които има данни и определена ставка (130 от 180 общини) са определили размерът на данъка да е минималният от 300 лева.\r\n\tПовечето слабо развити общини са одобрили минималната ставка. Например във всички общини от областите Видин, Добрич, Кюстендил и Пазарджик размерът на данъка е 300 лева.\r\n\tФактът, че почти три четвърти от общините са наложили минимума поставя въпроса дали ставката не е висока и как се е отразило това на пазара, поставят въпроса от ИПИ.\r\n\tДискусионен е и въпросът дали заплащането на патентния данък наведнъж не затруднява допълнително упражняващите таксиметрова дейност.Ефект от данъка има само в областните центрове и морските курорти\r\n\tВ началото на 2017 г. беше регистриран отлив на таксиметрови шофьори заради данъка и лошите метеорологични условия, според данни на Браншовата камара на таксиметровите водачи и превозвачи. С идването на хубавото време повечето шофьори са платили данъка за оставащите месеци.\r\n\tФинансовото министерство и местната власт до момента не са представяли официално данни за ефекта от новия данък \"такси\", защото годината все още не е приключила финансово.\r\n\tОще с приемането на данъка Националното сдружение на общините предупреди, че този данък няма да има голямо значение върху приходната част на местните власти за по-голямата част от общините, каза Емил Савов, зам.-изпълнителен директор на НСОРБ пред", "date": "2017.11.11", "title": "Три четвърти от общините събират минимален данък върху такситата"}
{"url": "http://www.mediapool.bg/bivsha-futbolistka-obvini-sep-blater-v-seksualen-tormoz-news271681.html", "text": "Вълната от секс скандали в Холивуд зави рязко към отстранения за корупция бивш шеф на световната футболна централа (ФИФА) Сеп Блатер. Швейцарецът бе обвинен в сексуален тормор от бившия вратар на женския национален отбор на САЩ Хоуп Соло. Тя твърди, че е била опипана от Блатер по време на церемонията за \"Златната топка\" през 2013 г.\r\n\tВ интервю за португалския вестник \"Експресо\" Соло казва, че Блатер я е “хванал за задника“. Случаят се е разиграл, докато футболистката и Блатер са на сцената и трябва да връчат награда на футболистката Аби Уомбах.\r\n\t81-годишният Блатер определи обвиненията като “абсурдни“.\r\n\tВ отговор на въпрос защо не е огласила публично случая още през 2013 г., бившата вратарка обясни, че в цялата си кариера е опитвала да реши проблемите очи в очи. Тя твърди, че е опитала да говори с Блатер още тогава, но след церемонията той си е тръгнал веднага и не го е срещала повече.\r\n\tНа кадрите от официалния филм за церемонията се вижда, че Соло се качва на сцената заедно с Блатер. В интервюто тя заявява, че случката става секунди преди те да се появят на сцената, стоейки зад кулисите: \"Хвана ме отзад, това беше на \"Златната топка\", точно преди да се качим на сцената. Нима сексуалният тормоз е нещо нормално\".\n\n\r\n\tТя казва, че е била шокирана, но се е опитала да се концентрира, за да произнесе речта си.\r\n\tСоло е олимпийска шампионка със САЩ от игрите в Пекин и Лондон, както и световна шампионка от 2015 г. Тя прекрати кариерата си през миналата година.\r\n\t\"Виждала съм много случаи, които започват по този начин и после завършват с брак с треньор, с физиотерапевт, доктори или пресаташета, но не би трябвало да се случва. Разочарована съм от жените, които избират да замълчат\", каза Соло в началото на кампанията срещу сексуалното насилие #Metoo.", "date": "2017.11.11", "title": "Бивша футболистка обвини Сеп Блатер в сексуален тормоз"}
{"url": "http://www.mediapool.bg/kola-se-vryaza-v-peshehodna-zona-v-berlin-news271677.html", "text": "Автомобил катастрофира в пешеходна зона в Берлин в нощта на петък срещу събота, но инцидентът се размина без жертви.\r\n\tКолата е взета под наем и е била шофирана от марокански гражданин. Според очевидци автомобилът се е врязал в хора в пешеходна зона, след което е ударил мотопед. Шофьорът обърнал колата и избягал от местопроизшествието.\r\n\tПолицията изяснява дали става дума за умишлено нападение или пътен инцидент.\r\n\tМиналата година при атентат с камион срещу коледния базар в Берлин бяха убити 12 души и ранени над 50.", "date": "2017.11.11", "title": "Кола се вряза в пешеходна зона в Берлин"}
{"url": "http://www.mediapool.bg/vsichki-efektivni-prisadi-v-darzhavata-veche-sa-taina-za-obshtestvoto-news271683.html", "text": "Всички ефективни присъди в държавата вече са секретни\r\n\tПрисъдите по наказателните дела на всички инстанции, с които подсъдимите се осъждат на затвор, вече са тайна. Това е решила комисията \"Професионална квалификация и информационни технологии\" на Висшия съдебен съвет, съобщи вестник “Сега“.\r\n\tВ разрез със закона комисията е наредила на всички съдилища да преустановят публикуването в онлайн регистрите на присъди, с които е наложено ефективно изтърпяване на наказания \"лишаване от свобода\". Реално за това, че някой е осъден ефективно, вече ще се разбира едва, ако и след като той бъде вкаран в затвора.\r\n\tКомисията на ВСС се позовава на скандалните последни промени в Наказателно-процесуалния кодекс (НПК), които влязоха в сила на 5 ноември. В тях има забрана съдебните решения на последна инстанция да се качват онлайн, преди прокуратурата да уведоми съда, че осъденият е арестуван.\r\n\tИдеята беше да се намали рискът от бягство на престъпниците и да се гарантира, че осъдените ще лежат в затвора. Безсмислието на промяната идва от това, че осъдените не разчитат на онлайн регистрите, за да видят наказанието си, а ще бъдат уведомени най-малкото от адвокатите си. Комисията своеволно разширява обхвата на закона и до присъдите на първа и втора инстанция, които не са окончателни и могат да се обжалват.\r\n\tСпоред юристи случващото се е непозволено разширително тълкуване на закона от комисията на ВСС, която няма такова право. Членове на ВСС заявиха, че са възмутени от действията на колегите си.\r\n\tКомисията на ВСС, която е взела решението за ограничаването на публичността, се ръководи от бившата прокурорка Калина Чапкънова. В нея влизат още двама прокурори - Гергана Мутафова и Светлана Бошнакова, и трима съдии - Боряна Димитрова, Даниела Марчева и Севдалин Мавров.\r\n\tНа заседанието на 1 ноември, когато е взето абсурдното решение, Мавров е отсъствал. Мутафова твърди, че на 1 ноември комисията не е вземала такова решение.\r\n\t\"Това е потресаващо непропорционална мярка, която не може да постигне никаква цел, освен да лиши обществото от право на информация\", заяви адвокат Александър Кашъмов от Програма \"Достъп до информация\". Според него така от обществото тотално се скрива начинът, по който се движи борбата с престъпността, и това дали се раздава справедливост.\r\n\t\"Каква генерална превенция ще се осъществява, когато хората няма да знаят кой на какво се осъжда, как ще действа възпиращият ефект на присъдите? Това е пълен абсурд - хем се ограничава правото на обществото на достъп до информация, хем не се вземат мерки, за да се възпрепятстват бягствата на осъдени хора, т.е. обществото губи два пъти, губи на квадрат\", смята той.\r\n\t\"Във века на комуникациите разумът е да има мигновена топла връзка между съда, който постановява решението, и прокуратурата. Това може да стане за секунди и е въпрос на елементарна организация. По стар тоталитарен рефлекс, вместо да се предприемат такъв тип действия, се предпочита да се ограничи основното конституционно право на достъп до информация. В нашата държава, когато възникне проблем, тези, от които зависи решаването му, тръгват да го решават чрез ограничаване на правата на хората, а не чрез подобряване на организацията и капацитета на институциите\", коментира адвокат Михаил Екимджиев, цитиран от “Сега“.\r\n\tВърховни съдии коментират неофициално, че законът забранява публикуването в интернет само на присъдите на последна инстанция. \"Нещо са объркали колегите (във ВСС – б.р.)\", коментират съдии от ВКС.\n\n\r\n\tПромените на НПК, свързани с публикуването на съдебните актове, са сред текстовете, прокарани скоростно преди лятната ваканция на парламента. Специално тази поправка е внесена между двете четения от трима депутати от ГЕРБ - Данаил Кирилов, Йорданка Фикирлийска и Анна Александрова.\r\n\tОт 1 януари 2015 г. до 1 януари 2017 г. 821 осъдени са успели да избягат след обявяването на присъдата им. 471 от тях са арестувани и изпратени в затворите. Останалите 350 души са в неизвестност. В дългата върволица бегълци са дупнишките братя Галеви и Илиан Тодоров от Перник, осъден за две убийства пред дискотека \"Соло\". Там е бившият полицай Александър Вълков, осъден за убийство след процес, проточил се 17 г. При това преди 2 г. Вълков лично чу окончателната си 7-годишна присъда във върховния съд и прокуратурата не направи нищо за задържането му.", "date": "2017.11.11", "title": "Всички ефективни присъди в държавата вече са тайна за обществото"}
{"url": "http://www.mediapool.bg/kremalskata-propagandna-mashina-se-e-zaela-s-katalunya-smyatat-v-es-news271668.html", "text": "Кремълската пропагандна машина работи на засилени обороти за изостряне на кризата в Каталуня, пише испанският в. \"Ел Паис\" в няколко статии по темата, а в редакционния си коментар настоява за мерки от страна на испанското правителство.\r\n\tЕкспертният екип , създаден през 2015 г. от ЕС да вади наяве дезинформацията, продуцирана от контролирани от Кремъл медии, в последните месеци е установил засилване на кампаниите, целящи да изострят кризата в Каталуня. Нараснал е броят на недостоверните информации както на руски, така и на испански и английски език.\r\n\t\"ЕЛ Паис\" цитира някои от лъжливите заглавия:\r\n\t\"В Каталуня испанският вече ще се преподава като чужд език\" (публикация на руския сайт Vesti.ru от 17 септември); \"Балеарските острови се присъединиха към искането за независимост от Испания\" (Sputnik, 21 септември); \"Висши длъжностни лица в ЕС подкрепят прилагане на насилие в Каталния\" (твърдение на молдовския политолог Богдан Тирдеи във Фейсбук на 2 октомври).\r\n\tГрупата East Stratcom Task Force е установила, че информациите за Каталуня в проруските сайтове са се увеличили от 4 за седмица до 241.\r\n\tВсички те имат сходни цели – да отслабят страните членки на ЕС, да внушат, че западните либерални демокрации са в разпад и да посочат Русия като алтернатива.\r\n\tСтатистиката на East Stratcom показва, че Кремъл финансира медиите си с около 1 млрд. евро годишно. Две от тези медии са испаноезични: RT, която присъства в 100 държави по света, и Sputnik, която публикува новини на 33 езика.\r\n\tВ добавка руското правителство усилва резонанса на своите лъжливи слухове и дезинформации с помощта на известната \"фабрика за тролове\".\r\n\tЦелта на тази дезинформационна кампания е отслабване и дестабилизация на Запада чрез експлоатиране на вече съществуващи раздори или създаване на нови, изкуствени, твърдят анализаторите пред \"Ел Паис\". Изданието отбелязва множеството критики към ЕС за това, че на групата East Stratcom са предоставени скромни ресурси.\r\n\tВ редакционната си статия \"Ел Паис\" пише: \"Интензивната кампания, водена от близки до Кремъл руски медии за дискредитиране на Европа, сега е фокусирана върху Каталуня. Апаратът на московската пропаганда, заел обща позиция с движението за независимост на Каталуня, усърдно изпълнява задачата по разпространяване на недостоверни новини в опитите си да дестабилизира демокрацията и да отрови съвместното съжителство [между испанци и каталунци]\".\r\n\tИзданието призовава ЕС да осъзнае, че за неутрализиране на лъжите, с които са заредени интернет-мрежите, се изискват усилия.\r\n\t\"Ел Паис\" призовава испанското правителство и испанските партии да осъзнаят щетите \"върху имиджа на нашата демокрация\" от разпространението на \"инсинуации и измами, чиято цел е дискредитиране на конституционните институции\".\r\n\t\"Също така е необходимо парламентарно разследване, за да се установят мащабите на това вмешателство и да се изберат най-подходящите мерки за противодействие\", твърди изданието, според което \"правителството реагира сдържано на ролята на Москва\".\r\n\t\"Това дипломатическо мълчание контрастира с увереността на правителството и основни политически партии в това, че вмешателство съществува\", пише \"Ел Паис\" в друга статия. Както става ясно, правителството още не е отговорило на парламентарно питане, отправено преди четири седмици, \"какви стъпки предприема, за да изясни поставя ли Русия под съмнение европейския проект, използвайки каталунската криза\".\r\n\t\"Кое европейско правителство е направило това?\"-питат представители от правителството и управляващата Народна партия, знаейки, че никой не е поел подобна инициатива. Но източници от правителството признават, че в разговори с лидерите на Германия, Франция, Италия и Испания, се говори за това.\r\n\tИспанското правителство мълчи, но позволява на един от своите най-уважавани евродепутати – Естебан Гонсалес Понса, да осъжда \"подкрепата на руски сайтове за каталунското сепаратистко движение\".\r\n\tВсички евродепутати са получили писмото на Понса, зам.-председател на групата на ЕНП, в което той предупреждава, че в \"Каталуния се води битка за европейската стабилност\".\r\n\t\"Каталуня е още един случай на порочна намеса. Данни на разузнаването потвърждават, че част от хакерите, които водят ожесточена онлайн кампания, се намират в Русия\", твърди румънският евродепутат Виктор Бостинару, зам.-председател на групата на социалистите в ЕП, цитиран от кореспондента на \"Ел Паис\" в Брюксел.\r\n\tДепутати и експерти от над 20 страни се подписаха под призив за по-енергични действия в казуси като каталунския. Призивът – т.нар. \"Пражка декларация\" - е адресиран до върховния представител на ЕС по външна политика Федерика Могерини.\r\n\tПосочва се, че докато САЩ разследват явно враждебна намеса в светая светих на своята демокрация – намеса в изборния процес, в Европа не е започнато нито едно подобно разследване. Напомня се, че е имало явни случаи на нагло вмешателство в референдумите, проведени във Холандия, Великобритания и Италия, също на изборите във Франция и в Германия, а после в каталунския референдум. В декларацията се настоява за незабавни мерки, включително тройно увеличаване на капацитета на East Stratcom Task Force и разширено сътрудничество на европейските страни с НАТО.", "date": "2017.11.11", "title": "Кремълската пропагандна машина се е заела с Каталуня, смятат в ЕС"}
{"url": "http://www.mediapool.bg/phenyan-nareche-tramp-star-lunatik-news271684.html", "text": "Външното министерство на Северна Корея нарече американския президент Доналд Тръмп – “стар лунатик“. Коментарът бе по повод азиатската обиколка наТръмп, съобщава вестник “Уошингтън поуст“.\r\n\tСеверна Корея обвини Тръмп, че се опитва да демонизира Северна Корея, като я изолира от международната общност и се опитва да ликвидира отбранителната ядрена система на страната.\r\n\t\"Безотговорни изявления на стар лунатик като Тръмп никога няма да ни уплашат, нито пък ще спрат нашия напредък. Напротив - това ни прави още по-уверени в избора си да развиваме икономиката и същевременно да укрепваме ядрената си сила, и ни кара да бързаме още повече със завършването на ядрената си програма\", се казва в изявлениетона Пхенян.", "date": "2017.11.11", "title": "Пхенян нарече Тръмп “стар лунатик“"}
{"url": "http://www.mediapool.bg/zemetresenie-razlyulya-sofiya-news271674.html", "text": "Земетресение бе усетено в 6.54 часа в събота сутринта в София. По данни на геофизическия институт на БАН епицентърът на труса е в района на Своге, магинитутът е 3.4 по Рихтер, а дълбочината е била 13.9 километра.\r\n\tИма много голяма разлика в измерванията на БАН и Европейския сеизмологичен център. Според международната организация трусът е бил със сила 3.9 по Рихтер и е бил много плитък – на 2 км дълбочина.\r\n\tОт данните на БАН става ясно, че това е най-силният подобен трус на наша територия през последните седмици.\r\n\tКметът на Своге Емил Иванов коментира, че обстановката след земетресението е спокойна, няма паника и към момента няма данни за щети.\r\n\t\"Докладвал съм в Гражданска защита. Магнитудът на земетресението е около 3-4 по скалата на Рихтер. Земетресението беше много кратко“, каза той, цитиран от агенция “Фокус“.", "date": "2017.11.11", "title": "Земетресение разлюля София"}
{"url": "http://www.mediapool.bg/ne-uspya-votat-na-nedoverie-sreshtu-pravitelstvoto-v-harvatiya-news271682.html", "text": "Дясноцентристкото правителство в Хърватия оцеля при вота на недоверие, който бе поискан от водената от социалдемократите опозиция заради кризата с дълга на най-голямата частна компания в страната, Агрокор (Agrokor), съобщи БНТ, цитирайки \"Ройтерс\".\r\n\tПри гласуването рано в събота сутринта само 59 депутати подкрепиха вота на недоверие при 78 против.\r\n\tОпозицията аргументира искането си за сваляне на правителството с липсата на прозрачност и облагодетелстването на определени кредитори при преструктурирането на дълга на Агрокор. Управляващите отхвърлиха тези обвинения.\r\n\tПрез април хърватското правителство прокара извънреден закон, койтопозволи държавна намеса за спасяването на Агрокор, който е най-големият работодател на Балканите. Компанията, която притежава супермаркетите “Конзум“ бе изправена пред дългова и ликвидна криза, която заплаши да дестабилизира националната икономика, припомня \"Ройтерс\".", "date": "2017.11.11", "title": "Не успя вотът на недоверие срещу правителството в Хърватия"}
{"url": "http://www.mediapool.bg/putin-e-gotov-da-obarne-nova-stranitsa-na-priyatelstvo-sas-sasht-news271686.html", "text": "“Русия е готова да обърне нова страница и да развива приятелски отношения със САЩ“, обяви руският президент Владимир Путин след края на срещата на лидерите на страните от Азиатско-тихоокеанското икономическо сътрудничество.\r\n\tТой постави няколко условия за това. Русия и САЩ да решат старите проблеми в областта на сигурността, включително за договорите за ограничаване на стратегическите нападателни оръжия (СТАРТ) и за ракетите със среден и малък обсег.\r\n\tТой определи разговорите с американския си колега Доналд Тръмп като приятни и добронамерени, но изрази съжаление за недостатъчното време за обсъждане на целия комплекс от руско-американските отношения, предаде руската държавна агенция ТАСС.\r\n\tПутин и Тръмп проведоха кратка среща във Виетнам, на която успяха да приемат съвместно изявление за Сирия. С него бе потвърдена важността на наличието на зони на деескалация на напрежението в Сиртия. В изявлението се припомня ангажимента на САЩ и Русия за суверенитета, независимостта и териториалната цялост на Сирия и се призовава за увеличение на хуманитарната помощ за азиатската държава. Москва и Вашингтон смятат, че кризата в страната няма военно решение, но декларират решимост за ликвидиране на “Ислямска държава“.\r\n\tСирия и споразуменията за разоръжаване очаквано не бяха единствените теми за разговор. Путин критикува действията на САЩ срещу руската държавна телевизия “Russia today“. Телевизията има срок до понеделник да се регистрира като чуждестранен агент или ще бъде закрита. Медията е заподозряна за сериозна намеса в президентските избори в САЩ.\n\n\r\n\tСпоред Путин действията на САЩ са посегателство над свободата на словото. Той заяви, че отговорът на Москва ще бъде огледален.\r\n\t\"Атаката срещу наши медии в САЩ е атака срещу свободата на словото, без всякакво съмнение, и ние сме разочаровани от това. Това, което се обсъжда в момента в Държавната дума (долната камара на парламента), може да е малко рязко, но това е естествено\", подчерта Путин по повод с обсъжданите ответни мерки на действията.\r\n\tТой каза, че едва в петък е чул информацията за връзките на негови роднини с администрацията на САЩ и ги определи като \"бълнуване\".  В  скандала “Парадайз пейпърс“ се оказа замесен и министърът на външната търговия на САЩ Уилбър Рос, който е инвестирал пари в компанията “Навигейтър холдингс“, печелеща от транспорт на нефт и газ на руската компания “Сибур“. Един от собствениците на руската компания е Кирил Шамалов, който е зет на президента Владимир Путин.\r\n\tПутин пак определи като абсурдни обвиненията за руска намеса в президентските избори в САЩ миналата година, а Тръмп пак каза, че му вярва.\r\n\tЗа договора СТАРТ-3 Путин отбеляза: \"Когато се сключваше този договор аз не бях президент на Русия и президентът Тръмп не участваше в подготовката на този документ, но той съществува\" и някои въпроси трябва да бъдат обсъдени. Другият проблем е, че чуваме упреци от някои партньори от САЩ, че Русия била нарушавала договора. Но тогава трябва да се покаже къде точно го нарушаваме\".", "date": "2017.11.11", "title": "Путин е готов да обърне нова страница на приятелство със САЩ"}
{"url": "http://www.mediapool.bg/izdirvanite-za-vzrivyavaneto-na-bankomati-sa-se-pritesnili-ot-politsiyata-news271678.html", "text": "МВР ангажира стотици полицаи и дронове в спецакцията за залавянето на група, заподозряна в кражбата на пари от банкомати, но до този момент е арестуван само един от четиримата издирвани. В събота главният секретар на МВР Младен Маринов обясни, че безпрецедентната операция на МВР е накарала останалите трима да се “притеснят“.\r\n\t“Издирваните за взривяването на банкомат в Сапарева баня са опасни. Лицата са ясни, уточнени са. Фактът, че знаят, че ги издирваме и не се предават, означава, че по някакъв начин са притеснени и имат съпричастност към извършените престъпления, в които ги обвинявам. Смятаме, че са опасни”, заяви Маринов пред Нова телевизия.\r\n\tТой разказа, че всеки един от групата е имал точно определена роля – един взривява, един взима касетите с пари, шофьор и един човек, който осигурява периметър с оглед ранно предупреждение за опасност.\r\n\t“Хубаво е, че задържахме автомобила с всички веществени доказателства. Колегите се справиха отлично. Не смятам, че тези лица са изпуснати, въпрос на време е да бъдат хванати”, каза Маринов.\r\n\tСпоред МВР тази група стои зад повече от 4 взривени банкомата в последно време. Миналата година също е хваната такава група от 2-ма души. Единият от тях преди няколко дни е катастрофирал с мотор и е починал, другият обаче все още е в ареста. \r\n\tГлавният секретар на МВР коментира и проблемите с полицаите, които имат връзки с престъпния свят. Според Маринов проблемът ще се задълбочава.\n\n\r\n\t“Искаме промяна в Закона, която да позволи да извършваме тестове на полицаите дали употребяват наркотици”, каза главният секретар.", "date": "2017.11.11", "title": "Издирваните за взривяването на банкомати са се \"притеснили\" от полицията"}
{"url": "http://www.mediapool.bg/krastovishteto-na-bul-dondukov-i-ul-gsrakovski-e-zatvoreno-za-uikenda-news271685.html", "text": "От събота до понеделник в 4.30 ч. кръстовището на ул. \"Георги Раковски\" и бул. \"Александър Дондуков\" в София ще бъде изцяло затворено за движение заради асфалтиране.\r\n\tПроменя се маршрутът на тролейбусна линия 9 – от бул. \"Ген. Скобелев\", по бул. \"Васил Левски\" до пл. \"Сточна гара\", бул. \"Васил Левски\", бул. \"Патриарх Евтимий\" и по маршрута си. Тролейбусите ще спират на всички съществуващи спирки в променения участък от маршрута.\r\n\tАсфалтирането на кръстовището е част от основния ремонт на бул. \"Дондкуов\", който започна в началото на юли. Очаква се булевардът да бъде отворен изцяло на 20 ноември.", "date": "2017.11.11", "title": "Кръстовището на бул. “Дондуков“ и ул. “Г.С.Раковски“ е затворено за уикенда"}
