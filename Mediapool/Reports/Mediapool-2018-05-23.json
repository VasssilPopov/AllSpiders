{"url": "https://www.mediapool.bg/ikonomikata-ni-bavno-vrashta-konkurentnostta-si-teglena-ot-es-news279463.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПрез 2018 г. България се изкачва с едно място в годишника на световната конкурентоспособност на швейцарския Институт за развитие на управлението (IMD), продължавайки възстановяването си бавно и теглена от Европейския съюз, съобщиха от Центъра за изследване на демокрацията, партньор на IMD.\r\n\tТака страната ни заема 48-мо място в класацията, включваща 63 държави, което е подобрение със седем позиции спрямо 2015 г., но влошаване спрямо постигнатото през 2009 г. 38-мо място.\r\n\tРеално дългосрочните фактори на конкурентоспособност на българската икономика остават устойчиво ниски, което прави вероятността за пробив в близките години много малка, без съществена корекция в политиките на българските правителствени и бизнес лидери, посочват двата института.\r\n\tКато предизвикателства пред българската икономика за 2018 г. те посочват:\r\n\t- Подобряването на ефективността на съдебната власт и публичната администрация.\r\n\t- Пренасочване на повече квалифицирана работна ръка от публичния към частния сектор.\r\n\t- Насочване на повече финансиране от ЕС към професионално образование.\r\n\t- Приоритизиране на развитието на националната система за иновации в законов, както и в бюджетен аспект.\r\n\t- Завишаване на прозрачността и европейската интеграция в българската енергийна система.\n\n\r\n\tВ анализа за състоянието на икономиката се посочва продължавания проблем на бизнеса с изтичането на мозъци. \"За четвърта поредна година данните за общата и младежката безработица бележат понижение, като важна причина остава напускането на страната от много млади хора. Това, в комбинация с ниското равнище на заплащане в сравнение с Европа, в повечето сектори продължава да създава предпоставки за изтичане на квалифицирани кадри зад граница и увеличение на дела на скритата икономика в България\", пише в оценката за страната ни.\r\n\tПречки пред бизнеса създават и тежестта от спазването на регулациите и липсата на одитна култура и добри счетоводни практики. Това още веднъж потвърждава нуждата от увеличаване на международния опит, адаптивността и гъвкавостта на българските фирми, анализират експертите.\r\n\tПоложително за страната ни е, че се нарежда сред водещите места по инвестиции в телекомуникациите, комуникационни технологии и дигитални умения, което показва потенциала за развитие на таланти и високо обучени кадри, при наличие на необходимите политики, добро управление и инфраструктура, посочва се още в съобщението на Центъра за изследване на демокрацията у нас.", "date": "2018.05.23", "title": "Икономиката ни бавно връща конкурентността си, теглена от ЕС"}
{"url": "https://www.mediapool.bg/vzrivoopasen-kokteil-po-italianski-news279438.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tУправленската програма на партия \"Лига\" и на Движение \"Пет звезди\" представлява обезпокоителен коктейл за Европейския съюз. И за Италия.\r\n\tИталия би ли могла да взриви Европейския съюз?\r\n\t \r\n\tЛуиджи Ди Майо и Матео Салвини успяха да сключат \"договор за управление за промяна\", което бе одобрено от членската маса на двете популистки партии - Движението \"Пет звезди\", създадено от бившия комик Бепе Грило, и партията \"Лига\", произлязла от сепаратистко движение в долината на река По.\r\n\t \n\n\r\n\tПрограмата на двете политически сили, разположени в двата края на политическия спектър и чиято главна допирна точка е претенцията им да бъдат антисистемни, е преди всичко коктейл от скъпоструващи обещания. Да, тази разнородна \"жълто-зелена\" коалиция се отказа от най-лошото: Италия да излезе от еврозоната, както и от проект Европейската централна банка (ЕЦБ) да изкупи (сякаш Рим би могъл да я принуди!) около 250 милиарда евро дълг на страната.\r\n\t\r\n\tНяма обаче причини за успокоение. Тъй като двамата лидери желаят да предоговорят правилата за управляване на Европейския съюз, осъждат, по думите им, диктата на Брюксел и искат да обърнат гръб на мерките за икономии чрез огромно понижаване на данъците, като едновременно с това повишат чувствително социалните помощи.\r\n\t \r\n\tВсичко това се вписва в един твърд антиимиграционен курс, който предвижда Италия да не се съобразява с решенията на равнище Европейски съюз.\r\n\tЧервен картон от Брюно Льо Мер\r\n\tВсичко това вече струва на бъдещото италианско правителство \"червен картон\" от френския министър на икономиката Брюно Льо Мер, който припомни европейските ангажименти на Италия.\r\n\t \r\n\tНа практика тази програма, изготвена от една от страните основателки на ЕС, представлява системен риск. Италия не е Гърция: става въпрос за четвъртата икономика в съюза (и трета в еврозоната - бел. прев.). Нейното равнище на задлъжнялост, над 132% от брутния вътрешен продукт (БВП), е по-ниско от равнището на Гърция, но в абсолютна стойност става въпрос за астрономическата сума от 2,3 трилиона евро.\r\n\t \r\n\tВпрочем Италия изостава и по икономически растеж. Нито понижаването на данъците, нито други големи проекти на очертаващата се коалиция, като отказа от пенсионната реформа или въвеждането на гарантиран минимален доход за най-бедните, не може да бъдат финансирани. Този малък коктейл би могъл да струва 100 милиарда евро годишно...\r\n\tДругият риск е да станем свидетели на превръщането на Италия в лаборатория за останалата част от Европа. Разбира се, не можем да си представим една коалиция във Франция между крайнодесния Национален фронт и левичарската \"Непокорна Франция\". Възможно е обаче евроскептицизмът да продължи да се разпространява в Европа и да се превърне във фермент за аномални коалиции.\r\n\tТова правителство би могло да се окаже съвсем краткотрайно. Тъй като \"договорът\" не разреши противоречията между двете политически сили, нито сложи край на съперничеството между техните лидери. Един такъв сценарий би довел до формирането на друга коалиция или до организирането на нови избори. Възможно е освен това пазарите бързо да наложат своето \"наказание\", ако проектът за 100 милиарда евро бъде приложен.", "date": "2018.05.23", "title": "Взривоопасен коктейл по италиански"}
{"url": "https://www.mediapool.bg/kabinetat-predlaga-polk-radostin-iliev-za-shef-na-shtaba-na-otbranata-news279439.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПравителството взе решение да предложи на на президента Румен Радев да назначи за директор на Щаба на отбраната полк. Радостин Илиев, който също така да получи званието бригаден генерал, съобщиха от информационната служба на Министерския съвет.\r\n\tИлиев в момента е заместник-военен представител във Военния комитет на ЕС в постоянното представителство на България в Брюксел.\r\n\tКато директор на Щаба на отбраната той ще координира дейността на административните му звена и ще организира взаимодействието с останалите административни структури от Министерството на отбраната.", "date": "2018.05.23", "title": "Кабинетът предлага полк. Радостин Илиев за шеф на Щаба на отбраната"}
{"url": "https://www.mediapool.bg/polsha-razchupva-edinniya-front-na-es-podkrepyayki-sasht-po-sdelkata-s-iran-news279433.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЛидерите на Полша смятат да подкрепят решението на правителството на САЩ за изтегляне от ядреното споразумение с Иран за разлика от общата позиция на Европейския съюз, в който това решение е подложено на силни критики, предаде Асошиейтед прес.\r\n\tПолският премиер Матеуш Моравецки каза, че Полша желае да поеме ролята на \"неформален посредник\" и да обяснява съответно на членките на ЕС и на високопоставени американски официални лица позициите на другата страна.\r\n\tПредложението на полското правителство за посредничество донякъде се отклонява от обединения фронт на лидерите на ЕС, демонстриран миналата седмица на срещата на върха в София, където те обявиха, че продължават да подкрепят ключовото ядрено споразумение с Техеран, отбелязва АП.\r\n\tПолският външен министър Яцек Чапутович каза в понеделник по време на посещението си във Вашингтон, че Варшава подкрепя останалите страни от ЕС в търсенето на начини за ограничаване на икономическите щети от решението на администрацията на Доналд Тръмп, докато \"що се отнася до стратегическите измерения и проблемите на сигурността ние разбираме и американските опасения“.", "date": "2018.05.23", "title": "Полша разчупва единния фронт на ЕС, подкрепяйки САЩ по сделката с Иран"}
{"url": "https://www.mediapool.bg/makron-otiva-v-rusiya-za-da-nameri-dopirni-tochki-po-delikatni-temi-s-putin-news279437.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЕманюел Макрон ще направи утре и в петък първото си официално посещение в Русия, където се надява да намери \"точки на съгласие\" с руския президент Владимир Путин по деликатните въпроси за иранската ядрена програма и Сирия въпреки разногласията между двете страни.\r\n\tСрещата на Макрон с Путин е очаквана с голям интерес - една година след тази във Версайския дворец край Париж, която остави силен отпечатък и лансира новия френски президент на международната сцена.\r\n\tДвамата лидери ще се срещнат утре в края на деня насред декора на величествения Константиновски дворец, лятната резиденция на Петър Велики, на двайсетина километра от Санкт Петербург. В този огромен палат с изглед към морето се проведе срещата на върха на Г-20 през 2013 г.\r\n\tВ петък сутринта Макрон, придружаван от съпругата си Брижит, ще отдаде почит на жертвите на ужасяващата обсада на Ленинград през Втората световна война, преди да се срещне с представители на гражданското общество.\r\n\tСледобедът ще бъде посветен на 22-ия Санктпетербургски икономически форум, на който Макрон е почетен гост заедно с японския премиер Шиндзо Абе.\n\n\r\n\tПо въпросите за Иран, Сирия и Украйна Макрон иска да проведе \"един съдържателен диалог..., за да намери точки на съгласие\" (с руската страна), посочи Елисейският дворец.\r\n\t \r\n\t\"Ние правим това, оставайки нащрек\" и \"със съзнанието колко трудно е това\", допълни френското президентство.\r\n\tСлед изтеглянето с гръм и трясък на САЩ от иранското ядрено споразумение Франция и Русия, които също са страни по него, потвърдиха решимостта си да го спасят.\r\n\tСлед години на напрежения, свързани с украинската криза и неотдавнашната афера с отравянето на бившия руски шпионин Сергей Скрипал във Великобритания, Русия има какво да спечели от едно сближаване с европейците по иранския въпрос.\r\n\t\"За Путин ще бъде голям успех да постигне приемането на обща декларация по темата\", обобщава Татяна Кацуева-Жан, експерт от Френския институт за международни отношения, визирайки иранското ядрено споразумение.\r\n\t\"Парадоксално, заради историята с иранската ядрена програма, ние имаме шанс да намерим нови основи за сътрудничество между Русия и Европа\", казва руски дипломатически източник.\r\n\tМосква и Париж обаче имат разминавания по стратегията за иранската ядрена сделка. Москва, която се сближи с Техеран, иска споразумението да остане такова, каквото е, докато Париж е за ново \"разширено споразумение\", което да взима предвид контрола на ядрените дейности след 2025 г., балистичната програма на Иран, както и ситуацията в Сирия и Йемен.\r\n\tПо време на визитата ще бъдат подписани двустранни споразумения в областта на икономиката, университетите, културата и спорта (между федерациите по ръгби).\r\n\t\"Уважавам го. Познавам го. Давам си ясно сметка за нещата\", каза френският президент, визирайки руския си колега, който, по думите му \"е силен и интелигентен\". Макрон направи това изявление на 22 април пред американската телевизия Фокс нюз, преди да предупреди:\r\n\t\"Вярвам, че ние никога не трябва да се показваме като слаби пред президента Путин. Когато вие сте слаби, той използва това\".\r\n\tДържавният глава приложи този принцип, казвайки някои неприятни истини за медийните намеси или за химическите оръжия пред един невъзмутим Путин насред златното великолепие на Версайския дворец миналата година.\r\n\t\"Преди избирането му за президент Макрон бе мишена на една доста силна атака за оклеветяване в Русия\", припомня Татяна Кацуева-Жан.\r\n\t\"Той вече е представян като лидер в Европа, обещаващ държавник, реалист и прагматик, но с ограничено поле за действие по отношение на САЩ и на НАТО. Официалните медии дори използват дори термина \"васализация\", допълва тя.\r\n\tВ Москва, където Путин току-що започна четвъртия си мандат, взима връх изчаквателната позиция, година след избирането на Макрон за президент.\r\n\t\"Той опитва да позиционира Франция отново като световна сила... Ако намеренията му са сериозни, тогава Путин и Макрон има за какво да си говорят. Ако става дума само за приказки, тогава Путин ще го разбере много бързо\", предупреждава експертът Фьодор Лукянов, председател на Съвета за външна политика и отбрана.", "date": "2018.05.23", "title": "Макрон отива в Русия, за да намери допирни точки по деликатни теми с Путин"}
{"url": "https://www.mediapool.bg/v-sauditska-arabiya-prodalzhavat-arestite-na-zashtitnitsi-na-pravata-na-zhenite-news279435.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСаудитските власти продължават кампанията на репресии срещу защитници на правата на жените, извършвайки още три ареста, съобщават неправителствени организации, предаде Франс прес.\r\n\tБлизо месец преди вдигането на забраната за жени да шофират в монархията Рияд обяви в събота ареста на седем души, представени от саудитските медии като \"предатели\".\r\n\tСпоред активисти и групи за защита на правата на човека повечето от задържаните са жени, които са се откроили в борбата за защита на правото на жени да шофират и на освобождаването на жените от мъжкото попечителство.\r\n\tСпоред Амнести интернешънъл арестуваните са 10, от които 7 са жени. Според саудитски правозащитни източници арестуваните са 12.\r\n\t\"Въпреки международната реакция и призивите за освобождаване на тези активисти, те са все още в ареста заради тяхната мирна дейност в защита на човешките права\", каза пред Франс прес Самах Хадид, директорка на кампаниите на Амнести интернешънъл за Близкия изток.\n\n\r\n\t\"Саудитските власти не могат да продължават да заявява публично, че подкрепят реформите и в същото време да третират защитниците на човешките права по този жесток начин\", допълва тя.\r\n\tБез да назовават по име арестуваните, саудитските служби за сигурност ги обвиниха в събота, че са \"поддържали подозрителни контакти с чужди партии\", че да оказвали финансова подкрепа \"на враждебни елементи от чужбина\" и че са се опитали да накърнят сигурността и стабилността на монархията.\r\n\tСпоред Хюман райтс уоч сред арестуваните е Лоуджан ал Хаслул, която през 2014 г. бе задържана за 73 дни след опит да прекоси с кола границата между Обединените арабски емирства и Саудитска Арабия. Задържана е и Азиза ал Юсеф, пенсионирана преподавателка от университета \"Крал Сауд\" в Рияд.\r\n\tСаудитска Арабия, единствената страна в света, която забранява на жените да шофират, започна, подтиквана от престолонаследника Мохамед бин Салман, реформи, целящи по-голямо участие на жените в икономическия и социалния живот. През септември страната обяви, че жените ще могат да шофират от 24 юни, когато се вдига забраната.\r\n\tСаудитките обаче си остават много ограничени. Те имат нуждата от съгласие на мъж-член на семейството им, за да пътуват, учат или упражняват някои професии.", "date": "2018.05.23", "title": "В Саудитска Арабия продължават арестите на защитници на правата на жените"}
{"url": "https://www.mediapool.bg/es-zapochva-pilotni-proekti-za-evropeiski-universiteti-news279431.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЕС ще стартира от 2019 г. пилотни проекти за Европейски университети - мрежи от учебни заведения, в които може да се получи диплома с комбиниране на следване в различни страни от ЕС, обявиха българското председателство на ЕС и Европейската комисия, цитирани от Франс прес.\r\n\tЕвропейската комисия иска да лансира пилотни проекти през 2019 и 2020 г. в рамките на програмата \"Еразъм\", обявиха те след заседание на 28-те министри на образованието от ЕС в Брюксел.\r\n\tПълното разгръщане на инициативата ще е през 2021 г. след анализ на пилотните проекти и при следващата многогодишна бюджетна рамка на ЕС.\r\n\tЕвропейските университети ще са групирания на съществуващи висши учебни заведения. Те ще позволят укрепване на трансграничното сътрудничество благодарение на дългосрочни институционни стратегии, заяви Европейската комисия.\r\n\t\"Те ще насърчат иновацията и отличните резултати, ще повишат мобилността на студентите и преподавателите и ще улеснят изучаването на езици. Това би трябвало да подобри конкурентоспособността в европейското висше образование\", добави ЕК.\n\n\r\n\tЦелта е до 2024 г. да съществуват около 20 такива университети.\r\n\tМрежите може да се създават по различни признаци - географски, академичен (високи резултати в дадена дисциплина) или тематичен (енергетика, борба с глобалното затопляне и т.н.).\r\n\t \r\n\tВ една мрежа трябва да участват най-малко три държави и три до шест висши учебни заведения.", "date": "2018.05.23", "title": "ЕС започва пилотни проекти за европейски университети"}
{"url": "https://www.mediapool.bg/realnata-programa-na-borisov-news279432.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tТова, че научаваме от Путин и Медведев за посещение на Борисов при государя на Кремъл е само още един знак за осъзната гузност. Борисов повече не може да крие предателствата си по отношение на своите избиратели и европейските им надежди. Човекът е талантлив артист и ползва изключително умело огромния медиен, властови и корупционен ресурс, който контрилира. Това му позволяваше с години да разиграва “европейска ориентация” на думи и същевременно на дело да държи България в разкрачено положение, с никога незавършена интеграция в ЕС и НАТО и със запазване на всички фактори за влияние от страна на Путин, Ердоган и дълбоката корупционна държава на ДС и криминалните кланове на прехода.\r\n\tВремето на тази двойна игра свършва: Глобалната конфронтация прави средата много по-контрастна и политическите избори пред нас- много по-видими. Господарят в Кремъл изисква много повече. Колкото и да заглавичкваш хората, след 10 години истината винаги избива на повърхността... И днес виждаме как Борисов се крие зад Румен Петков и Р Овч, не знае как да съобщи, че ще ходи при Путин, кандидатите за консервативно-патриотична патерица се принуждават да му опонират с половин уста, а пропагандисткия му персонал се е отдал на кървави идейни сблъсъци с Таско Ееменков, безидейно заяждане и калташки лични атаки във Фейсбук.\r\n\tЕто защо, вчера се събрахме (10-12 души, не повече) и призовахме Борисов да си даде оставката и да се яви пред избирателите с искане за мандат за реалните политики, които реализира.\r\n\tЕто извадка от реалната му програма:\r\n\t- възстановяване на Гоцевия “Голям енергиен шлем” и постоянно бавене на проектите, които биха намалили енергийната ни зависимост от Кремъл и местните енергийни ДСари;\r\n\t- отказ от съдебна реформа и обричане на страната на системна корупция, на недоверие от страна на Евро-атлантическите ни партньори и неизменно положение “ще ви приемем в Шенген съвсем скоро, но в никой конкретен момент”;\r\n\t- отказ да влезем в Европейския банков съюз, за да си пазим гнилите ябълки в банковата система и новото 4-членно КТБ, с което се минира влизането ни в Еврозоната;\r\n\t- отказ от реформи на МРВ и службите и запазване на всички корупционни, ДСарски и руски влияния в тях, с което се минира участието ни в европейската политика по сигурността;\r\n\t- поведение в НАТО на дефакто неутрална (в полза на Кремъл) страна, вечни провали на реформата и превъоръжаването на отбраната ни и подържането ни в състояние на “куха армия”;\r\n\t- отказ от приватизация и ревизия на приватизацията, вкл чрез противоправни изменения в конституцията;\r\n\t- постоянно създаване на органи с извънредни репресивни възможности под управлението на все така безконтролната прокуратура и използването им за национализация, бизнес-рейдърство и мачкане на неудобни и опоненти;\r\n\t- поддържането на тежко корумпирана медийна среда ( Кошлуков в БНТ, Рашидов в ресорната комисия в парламента и Пеевски за винаги);\r\n\t- отказ да се даде възможност на българите в чужбина да гласуват по електронен път и вечна електорална доминация на контролирания вот на бедни и намачкани хора;\r\n\t- Продължаваме на варварското разхищаване на природното ни богатство;\r\n\t- предаване на Ердоган на хора в чувал;\r\n\tИ прочее и прочее.\n\n\r\n\tДа избере за слоган а кампанията си “Не искаме в ядрото на ЕС, добре ни е в мърлявата периферия”, “От Троянски кон, в най-верен пудел на Путин”, или просто “Радев, пукни се, Решетников избра мен” и нека хората наистина да си изберат бъдещето.\r\n\tЗащото така е честно!", "date": "2018.05.23", "title": "Реалната програма на Борисов"}
{"url": "https://www.mediapool.bg/pekin-opitva-da-razsee-trevogite-che-iska-da-razdeli-evropa-news279434.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tГодишните срещи на върха между Китай и страните от Централна и Източна Европа са полезни за ЕС като цяло, заяви китайският външен министър Ван И на среща с българския външен министър Екатерина Захариева и отхвърли тревогите, че Пекин иска да раздели континента, предаде Ройтерс.\r\n\t\r\n\tНа среща в Аржентина с българския вицепремиер и външен министър Екатерина Захариева Ван И заяви, че форматът \"16+1\" се отразява положително на икономическото развитие.\r\n\t\"Сътрудничеството във формат 16+1 и сътрудничеството Китай-ЕС не се изключват взаимно. Това обективно е от полза за процеса на европейска интеграция\", заяви Ван И, цитиран в изявление на китайското външно министерство.\r\n\tКитай смята, че тазгодишната среща на върха със страните от Централна и Източна Европа в България ще постигне нови резултати и ще развие допълнително взаимноизгодното сътрудничество между Китай и Централна и Източна Европа, добавил Ван И.\r\n\tЗахариева е казала на Ван, че България \"ентусиазирано ще посрещне\" китайските лидери, които ще участват в срещата на върха и че българските власти активно подготвят този форум, заяви китайското външно министерство.\n\n\r\n\tСътрудничеството между Китай и Централна и Източна Европа не вреди на по-широкото сътрудничество на Китай с ЕС, добавила Захариева според китайското външно министерство.\r\n\tБългария също така подкрепя китайската инициатива \"Поясът и пътят\" и иска да насърчи повече инфраструктурни проекти в тази рамка, казала Захариева на китайския си колега.", "date": "2018.05.23", "title": "Пекин опитва да разсее тревогите, че иска да раздели Европа"}
{"url": "https://www.mediapool.bg/deloto-sreshtu-glavniya-arhitekt-na-sofiya-e-spryano-s-namesa-otgore-news279440.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСлед намесата на главната прокуратура бе спряно разследването срещу главния архитект на София Здравко Здравков. Както  в събота, известният прокурор Стойчо Ненков от Софийската апелативна прокурор е видял престъпления в отказа на архитект Здравков да даде зелена светлина за строителството на 150-метров небостъргач в кв. \"Стрелбище\". Инвеститор е компанията НИКМИ.\r\n\tАрхитектът упорито отказва да изпълни решението на Върховния административен съд (ВАС), което го задължава да издаде самостоятелен план за парцела на НИКМИ. Подобно действие би отстранило най-голямата пречка пред строителството на огромната сграда. Здравков обаче твърди, че ако изпълни съдебното решение, ще трябва да извърши поредица от други нарушения.\r\n\tПрокурор Ненков усили натиска върху Здравков като разпореди на Софийската районна прокуратура да образуват наказателно дело срещу архитекта за осуетяване на на съдебното решение. Решението на прокурора разбиваше цялата тактика на Столичната община да бави възможно най-дълго издаването на разрешително, докато атакува акта, с който НИКМИ изобщо е станала собственик на парцела в кв. \"Стрелбище\".\r\n\tСега прокуратурата за първи път официално потвърди за съществуването на това дело и едновременно информира, че актът на прокурор Стойчо Ненков е отменен. С това скандалът обаче не приключва, защото прокурор Ненков е обвинен в правна неграмотност.\r\n\t\n\n\r\n\tЗаместник-главният прокурор Пенка Богданова отменя постановлението на Стойно Ненков и го обвинява в непознаване на Наказателно-процесуалния кодекс.\r\n\tПричината е, че Ненков изобщо е разпоредил на Софийската районна прокуратура да образува досъдебно производство. От близо две години законът не дава право на горестоящ прокурор да разпорежда подобно нещо на свой колега от по-ниска по степен прокуратура.\r\n\tВторият проблем е, че законът не дава право на прокурор да образува досъдебно производство срещу конкретно лице. Производството се образува първо за деяние. Стойчо Ненков е разпоредил образуването на дело директно срещу арх. Здравко Здравков. Така излиза, че Ненков не познава закона, въпреки че стои високо в йерархията на държавното обвинение.\r\n\t\"Предвид обстоятелството, че тези пропуски поставят въпроса дали е налице задълбочено познаване на актуалното законодателство, заместникът на главния прокурор е изпратил копие от постановлението си на административния ръководител на Апелативна прокуратура - София за преценка за изготвяне на предложение за извънредно атестиране на прокурор Стойчо Ненков. То се извършва при наличие на данни за трайно влошаване на качеството на работа на магистрата\", съобщава прокуратурата.\r\n\tВъпреки това проверката на прокуратурата за действията на арх. Здравко Здравков ще продължи, макар и без наказателно дело.\r\n\t\r\n\tТеренът на НИКМИ е бил общински до 2006 г., а компанията го е придобила след замяна. Това бе схема, която бе много популярна в началото на кметския мандат на Бойко Борисов. По това време на парцела е позволено застрояване, но до 20 метра. В последствие имотът е отреден за озеленяване в Общия устройствен план от 2009 г. Така в него може да се построи само кафе, църква или тоалетна.\r\n\tПрез 2014 г. с решение на общинския съвет е приет подробен устройствен план на кв. \"Стрелбище\". Имотът на НИКМИ обаче е изключен от неговия обхват, тъй като компанията е започнала процедура по изготвянето на самостоятелен план за терена. Вратички в закона позволяват в този план да се предвиди строителството на 150-метрова сграда.\r\n\tБившият вече архитект на София Петър Диков отказва да задейства процедурата за самостоятелния план на терена. Компанията обжалва и печели делото, което задължава настоящия главен архитект да задейства плана. Здравко Здравков отказа и бе глобен с 1000 лева от съда заради отказа. Той пак отказа и бе глобен отново с 13 000 лева.\r\n\t\"Ще продължим битката със зъби и нокти за защита на терена\", зарече се Здравко Здравков, а общинските съветници събраха пари, за да се плати втората глоба на арх. Здравков. Столичната община смята да води дела за обявяване за нищожна на замяната от 2006 г., за което тя бе подкрепена и от Софийската градска прокуратура. Поискано е и съдебното решение, което Здравков е задължен да изпълни, да бъде обявено за нищожно.\r\n\t\r\n\tПрокурорът по този казус Стойчо Ненков също има интересна история. Преди пет години той бе обвинен също за престъпление срещу правосъдието. Ненков бе разследван за осуетяване на наказателното преследване срещу подсъдимите по делото САПАРД Марио Николов и Людмил Стойков.\r\n\tПричината е, че той оттегли протеста на свой колега срещу оправдателните присъди на двамата, наложени от Софийския апелативен съд. Според ръководството на прокуратурата, така прокурор Ненков е избавил двамата бизнесмени от наказание.\r\n\tГлавният прокурор Сотир Цацаров отстрани от длъжност Ненков, но само година по-късно Висшият съдебен съвет го възстанови. Причината е, че делото САПАРД бе прекратено от колегите на Ненков с аргумент, че няма престъпление.", "date": "2018.05.23", "title": "Делото срещу главния архитект на София е спряно с намеса отгоре"}
{"url": "https://www.mediapool.bg/prouchvane-othvarlya-razprostranenoto-vizhdane-za-profilite-na-teroristite-news279436.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПроучване, представено в белгийски медии, отхвърля познатите схващания за обичайните профили на терористите. Според специалисти в тази област е невярно, че има терористи \"вълци-единаци\", както и че те се радикализират внезапно и бързо, предаде БТА от Брюксел.\r\n\tДанните сочат, че едва 30 на сто от терористите са хора, сменили вярата си. В общия случай пътят към джихада е дълъг и не е самостоятелен. Често бъдещите терористи се подготвят продължително, правят няколко неуспешни опита, преди да постигнат своята цел.\r\n\tОтхвърля се схващането, че терористите са известни престъпници - в 60 на сто от случаите това не е така.\r\n\t \r\n\tСпециалистите коментират, че обяснението за бързо и самостоятелно радикализиране се използва за оправдание на липсата на усилия за предотвратяването на терористичните удари.\n\n\r\n\t \r\n\tПо техните думи няма случай, в който някой да заспи нерадикализиран и да се радикализира в съня си. В половината случаи процесът на радикализация е отнел година и за него винаги има следи в контактите на терориста.\r\n\tНа последно място се отхвърля схващането, че наказанията за терористите са леки. Проучването сочи, че от началото на века наказанията са се утежнили над два пъти - от средно по четири години затвор, на десет години и това е посока, наблюдавана в цяла Европа.", "date": "2018.05.23", "title": "Проучване отхвърля разпространеното виждане за профилите на терористите"}
{"url": "https://www.mediapool.bg/vsichki-uchenitsi-poluchavat-tochka-za-spornata-zadacha-ot-maturata-po-balgarski-news279441.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСпорната задача 7 от матурата по български език и литература се отменя и всички зрелостници ще получат по 1 точна за нея, независимо дали са отговорили правилно, или не.\r\n\tТова обявиха от Министерството на образование и науката в сряда - два дни след задължителния изпит, на който се явиха над 51 000 дванайсетокласници. Решението за това е взето на заседание в сряда сутринта, а във вторник родители сигнализираха за грешния според тях въпрос.\r\n\tЕто и спорната задача:\r\n\t\r\n\tОт министерството на образованието обясниха, че специалистите, подготвяли тестовете и проверявали задачите в тях, са категорични, че в посочения за правилен отговор Б граматическа грешка няма.\n\n\r\n\tТова каза и директорът на Института за български език към Българската академия на науките проф. Светла Коева. Според нея няма граматическо правило, което да изисква думата \"комисия\" да бъде членувана. В изречението имало семантична грешка - т. е. хората биха членували думата. Писано правило в граматиките, че определителният член е задължителен в този случай, обаче липсвало. Затова според нея формулировката на задача и посоченият верен отговор са правилни.\r\n\tВъпреки това зам.-министър Таня Михайлова обясни, че след като тя обърква учениците и създава несигурност, ще бъде отменена и всички зрелостници ще получат по 1 точка за нея.", "date": "2018.05.23", "title": "Всички ученици получават точка за спорната задача от матурата по български"}
{"url": "https://www.mediapool.bg/mvf-rastat-na-zaplatite-zasega-ne-prechi-na-ikonomikata-news279442.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tУскореният ръст на заплатите в България през последните години не пречи на икономиката на страната и на този етап не ограничава нейната конкурентоспособност. Това заяви в отговор на журналистически въпрос Алехандро Хайденберг, представител на фонда за България и Румъния при представянето в София на . По думите на Хайденберг, ако заплатите продължат да растат над производителността за по-дълъг период от време обаче, в един момент те ще започнат да ограничават конкурентоспособността, но засега няма знаци това да се случва.\r\n\tАнализът на МВФ на практика опровергава  през последните 1-2 години на работодателските организации, които не спират да се оплакват, че заплатите растат по-бързо от производителността на труда.\r\n\tЗа да не се стигне до намаляване на конкурентоспособността, правителството трябва да реформира пазара на труда, така че да се намали проблемът с недостига на работна ръка, което ще успокои заплатите, става ясно от доклада на МВФ.\r\n\tКато цяло пазарът на труда в Европа се подобрява, а безработицата спада. Нивото ѝ е над предкризисните равнища в старите страни членки (ЕС15) – около 7%, и под предкризисните нива в новите членки – около 6%, става ясно от доклада на МВФ.\r\n\tВ него се отбелязва, че заплатите растат и в стара, и в нова Европа, но ръстовете в новите държави членки са значително по-високи. В ЕС15 растежът на възнагражденията през 2017 г. е бил под 2%, докато в новите членки на съюза се движи средно около 6%. В България в последните 1-2 години средната заплата расте с 9-10% на годишна база.\n\n\r\n\tАнализът на МВФ сочи, че факторите за повишаване на възнагражденията в стара и нова Европа са различни. Най-голям принос за по-високите възнаграждения в ЕС15 според доклада имат инфлацията и производителността на труда, които обаче също са на сравнително ниски нива.\r\n\tВ новите страни членки обаче по-значимо влияние оказват други фактори като недостига на работна ръка, особено квалифицирана, и миграцията на работната сила към по-богатите страни членки. На практика ръстът на заплатите много бързо се влияе от нивото на безработицата. В този случай производителността и инфлацията имат по-малка роля и на този етап нарастването на заплатите не води до силен ефект върху инфлацията.\r\n\tЗаради различните фактори, които движат цената на труда в различните части на Европа, МВФ препоръчва различни публични политики. Например стара Европа трябва да продължи усилията си да покачва инфлацията и инфлационните очаквания, докато нова Европа е добре да разработи политики за ограничаване на несъответствието между потребностите на пазара и квалификацията на работната ръка. Трябва да се подкрепят и мерки за включване на пазара на труда на икономически неактивните. Целта е да се ограничи недостигът на работна ръка, за да се успокоят ръстовете на заплатите, които в един момент ще започнат да подкопават инвестициите и растежа.\r\n\tБългарски икономисти оспориха някои от заключенията и препоръките на МВФ в публична дискусия по повод представената прогноза. Доц. Ралица Ганева от Софийския университет например заяви, че дори държавата чрез своите политики да подкрепя образованието, има опасност по-високо квалифицираните българи да отидат в чужбина на по-високо платени работни места. По думите ѝ има опасност цели сектори в публичната сфера да останат без достатъчно работна ръка като медицински сестри, учители и т. н. Затова според Ганева е необходима ефективна политика по доходите в публичния сектор.", "date": "2018.05.23", "title": "МВФ: Ръстът на заплатите засега не пречи на икономиката"}
{"url": "https://www.mediapool.bg/bulgaria-tryabva-da-vleze-v-bankoviya-sayuz-samo-ako-tova-e-zalogat-za-evroto-news279407.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБългария трябва да се присъедини към банковия съюз, ако това е залогът за придвижване напред към еврозоната. Това не отменя факта, че банковият съюз крие известни рискове и недостатъци за страните извън общата валута. Около тази позиция се обединиха експерти, с които Mediapool се свърза по повод обявяването на двугодишния конвергентен доклад на Европейската централна банка (ЕЦБ) на 23 май, който се очаква да излезе със заключение, че България отново не е готова да приеме еврото.\r\n\tВ края на април министър-председателят , че европейските партньори настояват България първо да се присъедини към банковия съюз, а после да влезе в чакалнята за еврото – Валутно-курсовия механизъм II (ERMII). Българската позиция е, че първо трябва да влезем в чакалнята на еврозоната, а още на следващия ден ще подадем заявка за членство в банковия съюз, каза тогава премиерът.\r\n\tСъпротивата на правителството на БНБ за банковия съюз като предусловие за еврозоната може да има различни обяснения. Официалните доводи са, че това крие рискове за страната. Неофициалните, които БНБ и правителството не биха признали публично, са опасенията, че ЕЦБ може да открие пропуски в българския банков надзор, обслужващи банки с български собственици.\r\n\t\r\n\tУ нас за пръв път се заговори за членство на България в банковия съюз през юли 2014 г., след затварянето на КТБ, когато политиците се обединиха на среща при президента Росен Плевнелиев, че това трябва да е една от мерките за предотвратяване на следваща банкова криза. Към онзи момент обаче самият банков съюз още не беше стартирал дори в еврозоната, защото де факто той започна да функционира от ноември 2014 г.\n\n\r\n\tОт 2014 г. насам банковият съюз си стои незавършен и на този етап се свежда основно до два елемента. Първият е единният надзорен механизъм, чрез който ЕЦБ контролира директно трите най-големи банки в съответната страна, но може да прави проверки и на по-малките. Вторият е единният механизъм за преструктуриране на банки, чиято цел е фалитите да бъдат съпътствани от минимални щети за данъкоплатците и икономиката. В този случай ЕЦБ взима крайното решение да определи и обяви, ако дадена банка е във фалит или е вероятно да фалира. Въпросният механизъм разполага със специален фонд за преструктуриране, който се пълни от вноски на банките и понася щетите при кризи.\r\n\tТова, за което държавите в еврозоната не могат да се разберат, е обща схема за гарантиране на влоговете, защото тя изисква създаването на общ фискален капацитет в еврозоната, тоест правителствата на едни държави да плащат влоговете в други, за което няма консенсус.\r\n\tСпоред договорите за ЕС, България е длъжна да се присъедини към банковия съюз към момента на присъединяване към еврозоната. Въпреки това обаче държавите извън еврото могат да влязат частично в банковия съюз и преди това чрез механизма на т. нар. \"тясно сътрудничество\". В този случай те са длъжни да изпълняват решенията на ЕЦБ, включително за обявяване на фалит на голяма банка, като в същото време нямат достъп до всички спасителни фондове, достъпни само за страните от еврозоната. Друг голям проблем са възможните финансови загуби, които може да претърпи държава извън еврото от участието си във фонда за преструктуриране.\r\n\tИменно тези асиметрии са официалният аргумент на Българската народна банка (БНБ) да твърди, че присъединяването към банковия съюз на държави извън еврозоната крие рискове. Те се признават и \r\n\tВероятно по подобни причини до момента няма държава извън еврото, която да е част от банковия съюз.\r\n\t\r\n\t\"Съществуват явни непривлекателни фактори, заложени в \"тясното сътрудничество\" - механизмът, предназначен за държави членки, чиято парична единица е различна от еврото, за включване в единния надзорен механизъм\", посочва подуправителят на БНБ Калин Христов в .\r\n\t\"Страна с \"тясно сътрудничество\" ще бъде изправена пред изключително асиметрично третиране. Тя ще остава изключена от окончателното вземане на решения по надзорни въпроси в управителния съвет на Европейската централна банка (ЕЦБ). Надзорните решения на ЕЦБ, които не са правно обвързващи извън еврозоната, ще трябва да бъдат възпроизвеждани с актове на местния надзорен орган. Последният ще носи отговорност при спорове. Ще остава без достъп до ликвидна подкрепа от ЕЦБ. Няма да има достъп до единния стабилизационен механизъм като потенциален източник на средства за пряка и непряка рекапитализация на банките\", изброява Христов.\r\n\tПо думите му \"асиметриите и неравнопоставеността между държавите членки от еврозоната и тези извън нея допълнително се задълбочават в единния механизъм за преструктуриране, в който присъединилата се към единния надзорен механизъм с \"тясно сътрудничество\" страна автоматично се включва\".\r\n\tЗатова той смята, че \"тясното сътрудничество\" с банковия съюз преди членство в еврозоната е \"рисково\".\r\n\t\r\n\t\"Доводите на БНБ не бива да бъдат подценявани, действително има рискове от присъединяването към банковия съюз, но ако залогът е влизането в еврозоната, това трябва да се направи и този въпрос не бива да подлежи на обсъждане\", коментира финансистът и бивш зам.-министър на финансите Любомир Дацов пред Mediapool.\r\n\tПо думите му поне от октомври – ноември 2017 г. насам се знае, че присъединяването към банковия съюз е поставено в преговорите като условие за отваряне на вратата на българския лев към ERMII. Затова според него дори членството в банковия съюз да има известни рискове, които са предимно институционални и административни, това трябва да бъде изпълнено. \"Всичко е въпрос на политическа сделка\", посочи Дацов.\r\n\tТой разясни, че присъединяването към банковия съюз не е бърз и лесен процес. Той ще изисква огромна институционална работа и значителни ресурси от страна на търговските банки, които за втори път ще трябва да бъдат подложени на мащабен преглед на активите по подобие на този, който преминаха през 2016 г.\r\n\tЛюбомир Дацов смята, че са несериозни коментарите, че БНБ се страхува от прехвърлянето на надзора върху банките от себе си към Европейската централна банка, за да не излязат на повърхността евентуални проблеми на банки с български собственици.\r\n\t\r\n\t\"За мен не е съвсем ясно кой и защо поставя членството в банковия съюз като условие за ERMII. Едно е да се каже, че това е необходима стъпка за присъединяване на лева към ERMII, чието изпълнение ще гарантира влизане в ERMII, а друго е да не се поемат никакви ангажименти от страна на европейските партньори и в същото време да се изисква членство в банковия съюз\", коментира Георги Ангелов, старши икономист в институт \"Отворено общество\", пред Mediapool.\r\n\tАнгелов също смята, че ако членството в банковия съюз е условие за чакалнята за еврозоната, България може да го \"преглътне\" и да го изпълни: \"Крайната цел все пак е еврозоната, а е доказано, че влизането в нея има положителен ефект върху кредитния рейтинг, лихвите, инвестициите, притока на капитали и т. н.\"\r\n\tНа въпрос дали надзорът върху българските банки ще стане по-ефективен, ако се прехвърли към ЕЦБ, Георги Ангелов отговори, че добрият банков надзор не означава, че занапред няма да фалират банки. \"Добрият банков надзор открива проблемите навреме и отнема лиценза на банките много бързо, за да минимизира щетите\", поясни той. По думите му целта е ненадеждни банки да фалират рано, за да не създават проблеми. \"От създаването на Единния надзорен механизъм в ЕЦБ досега са фалирали доста банки в еврозоната – в Италия, Латвия и т. н.\", посочи Ангелов.\r\n\t\r\n\tИкономистът от Софийския университет Георги Ганев смята, че е от полза за България да се присъедини към банковия съюз възможно най-скоро. Това бе договорено още на срещата при президента Росен Плевнелиев през 2014 г., а оттогава насам нищо не се е променило, отбеляза Ганев.\r\n\t\"Банков надзор\" на БНБ се провали с КТБ и затова е резонно българските граждани да имат допълнителна гаранция за по-безпристрастен и по-опитен надзор, който да хвърля око на най-големите български банки, каза Георги Ганев пред Mediapool.\r\n\tТой допълни, че членството в банковия съюз означава допълнителна гаранция и още едно ниво на надзор, което не би пречило на БНБ да изпълнява правомощията си. \"Това е още по-сериозен стимул да няма фалирали български банки\", каза Ганев.\r\n\t\r\n\tИма аргументи в полза на участието на България в банковия съюз, но има и недостатъци, твърди икономистът от УНСС Димитър Чобанов в статия за в. \"Труд\".\r\n\t\"Най-голямото очаквано предимство от тясното сътрудничество с банковия съюз е повишаването на ефективността на надзора върху банките. Това може да бъде стъпка в правилната посока и би трябвало да допринесе за намаляване на вероятността за възникване на банкови и финансови кризи\", твърди икономистът.\r\n\tСред недостатъците той изброява необходимостта от нов преглед на активите на банковата система, което изисква сериозни ресурси и е административен стрес за бранша.\r\n\t\"Изнасянето на надзора на наднационално ниво не гарантира неговата безпристрастност\", смята Чобанов. По думите му възможностите на по-малките банки да влияят върху ЕЦБ безспорно ще са по-ограничени, но това не се отнася за големите транснационални групи. \"В крайна сметка надзорът се извършва от хора, които са податливи на различни въздействия\", твърди икономистът.\r\n\t\"Също така остава въпросът с поемането на отговорност. Надзорните решения от страна на ЕЦБ, които не са правно обвързващи извън еврозоната, ще трябва да бъдат изпълнявани от националния орган и той ще носи отговорност за това. По-сериозни проблеми биха могли да възникнат при решенията, свързани с преструктуриране на банки\", посочва още Чобанов.\r\n\tСпоред него минус е и това, че България няма да има достъп до Единния стабилизационен механизъм като потенциален източник на средства за рекапитализация на банките. Също така българските банки не биха могли да получават ликвидна подкрепа от ЕЦБ в случаи на необходимост.", "date": "2018.05.23", "title": "България трябва да влезе в банковия съюз, само ако това е залогът за еврото"}
{"url": "https://www.mediapool.bg/barza-pista-za-ekorazreshitelni-na-investitsionni-proekti-news279443.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tВъзможност за обединена процедура за одобряване на екоразрешителни по инвестиционни проекти предлага правителството, което одобри в сряда промени в Закона за опазване на околната среда, които ще намалят административната тежест за бизнеса\r\n\tАко те бъдат одобрени от парламента, инвеститорите ще могат едновременно да извършат оценката за въздействието върху околната среда на техния проект, да получат комплексно разрешително за обекта, ако той емитира вредни вещество и/или доклад за неговата безопасност.\r\n\tТака бизнесът ще може да избира дали да извърши трите процедури поотделно или заедно.\r\n\tАко изберат общата, реално в рамките на изготвянето на доклада за Оценката за въздействие върху околната среда ще се събират и оценяват изискванията за  трите процедури. Това ще намали два или три пъти общата продължителност за получаването на всички тези документи спрямо постигането им поотделно, посочват от кабинета.\r\n\tОтделно инвеститорите ще спестят и пари, но не е направена оценка на икономиите, които ще постигне бизнесът, ако избере общата процедура. При нея инвеститорите ще са длъжни да предоставят и по-малко документи, тъй като част от тях ще се събират по служебен път. ,\n\n\r\n\tОбединената процедура ще гарантира, че са изпълнени изискванията за опазване на околната среда и човешкото здраве и при следващите етапи на разрешаване и експлоатация, допълват от правителството какви са предимствата на законовото предложение.\r\n\tДруги инициирани от кабинета поправки предвиждат намаляване на срока за определяне на приложимата процедура при планирани промени в работата на инсталации с издадено комплексно разрешително. Постига се облекчаване на бизнеса и насърчаване прилагането на доброволни ангажименти по опазване на околната среда чрез схемата EMAS и схемата на ЕС за екомаркировка, допълват от пресслужбата на МС..\r\n\tЗаконопроектът оптимизира процеса по обществен достъп до информацията за инвестиционните предложения, посочва още тя. Предвижда се компетентният орган да обявява предложенията на интернет страницата си и да уведомява писмено кмета на съответната община, район или кметство, който обявява инвестиционното предложение на интернет страницата си или на друго обществено място.\r\n\tВъв връзка с предложените промени в Закон аза опазване на околната среща ще се направят и изменения в Закона за биологичното разнообразие, Закона за управление на отпадъците, Закона за водите, Закона за чистотата на въздуха, допълват от павителството.", "date": "2018.05.23", "title": "Бърза писта за екоразрешителни на инвестиционни проекти"}
{"url": "https://www.mediapool.bg/promenen-e-marshrutat-na-avtobusa-pusnat-zaradi-remonta-na-ul-graf-ignatiev-news279444.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tМаршрутът на временната автобусна линия, пусната заради ремонт на софийската ул. \"Граф Игнатиев\" и спирането на трамваите по нея, е променен. Това съобщиха от Центъра за градска мобилност.\r\n\tЛинията 10ТМ се движи, както досега от Зоопарка кръстовището на булевардите \"Джеймс Баучър\" и \"Свети Наум\". След това продължава направо по ул. \"Йосиф Петров\", завива наляво по ул. \"Митрополит Кирил Видински\", от там излиза на бул. \"Драган Цанков\". След това завива по бул. \"Евлоги и Христо Георгиеви\" и продължава по действащия в момента маршрут през центъра на града. На връщане отново минава по бул. \"Драган Цанков\", посочените улици в кв. \"Лозенец\", за да стигне до бул. \"Джеймс Баучър\".\r\n\tПо новия маршрут има временни спирки.\r\n\tОт БСП обявиха, че промяната е направена след инициирана от тях подписка. Целта е временната автобусна линия да покрива маршрута на спрените заради ремонта на ул. \"Граф Игнатиев\" трамваи.", "date": "2018.05.23", "title": "Променен е маршрутът на автобуса, пуснат заради ремонта на ул. \"Граф Игнатиев\""}
{"url": "https://www.mediapool.bg/prekaleno-lesno-e-da-se-obvinyava-iztokat-za-vsichki-nevoli-na-evropa-news279445.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНие в Западна Европа удобно пренебрегваме собствените си недостатъци и не проявяваме особено съчувствие към трудното минало на своите съседи.\r\n\tВ Европа сега има все по-силно усещане, че една конкретна категория общества или граждани заслужава презрение или снизходително съжаление. Тази категория е географски определена: тя е на изток. В Брюксел, Париж, Берлин и на други места в западната част на континента става почти общоприета мъдрост твърдението, че \"хората от изтока\" са грабители в клуба на ЕС. Справедливо ли е това?\r\n\tМиналата седмица Еманюел Макрон, европейското олицетворение на либералната демокрация, изглежда повтори това доста покровителствено западно виждане: \"Последните 15 години показват път, който отслабва Европа, като постоянно се мисли, че тя би трябвало да се разширява\", каза той.\r\n\t \r\n\tВъзходът на популизма в страните от бившия комунистически блок подхранва представата, че ако не беше Централна и Източна Европа, нещата в ЕС щяха да вървят много по-гладко. Навярно е време да развенчаем някои стереотипи.\n\n\r\n\tТова не означава да отричаме, че има сериозни проблеми. Европейската комисия започна процедури за нарушаване на върховенството на закона срещу свръхконсервативното националистическо правителство на Полша. Въведената от Виктор Орбан \"нелиберална демокрация\" в Унгария предизвиква доста неприятности.\r\n\tДогодина ще бъде отбелязана 30-ата годишнина от революциите през 1989 г., които позволиха обединението на Европа. Но сега изглежда, че по всяка вероятност годишнината ще бъде помрачена от неприязън и напрежение. \"Изтокът\" придобива един вид статут на парий. Според тази логика централно- и източноевропейците \"просто не разбират\" европейския проект: те участват в него само за пари, не сътрудничат на Брюксел, както би трябвало, създават проблеми, настроени са ксенофобски и копнеят за авторитаризъм - колко успешен би бил клубът без тях!\r\n\tНе забравяме ли обаче нещо? Погледнете изхода от неотдавнашните избори в Италия: настроени срещу имиграцията популисти и крайнодесни екстремисти сега са на път да съставят следващото правителство в третата по големина икономика в еврозоната. А какво да кажем за Австрия, където крайнодясната Австрийска партия на свободата държи три ключови министерства?\r\n\t \r\n\tВ Германия крайнодясната \"Алтернатива за Германия\" не само има 92 места в Бундестага (за първи път екстремистка партия постига това от Втората световна война), но нейната идеология сега изглежда оказва въздействие върху начина, по който управляващата в Бавария партия Християнсоциален съюз се подготвя за изборите през есента в тази влиятелна провинция. Нито пък може да се каже, че Франция, въпреки поражението на Марин Льо Пен, се е отървала от ксенофобските и антимюсюлманските настроения.\r\n\tДа се приписват всички неволи на Европа на източната ѝ част е прекалено опростено и в немалка степен неискрено. Не само това, но \"четенето\" на Европа по линията изток-запад заплашва да подхрани именно тези разделения, които проевропейците казват, че искат да преодолеят или да поправят. Отправянето на взаимни нападки е широко разпространено и съществуват множество исторически комплекси, а влиянието на Германия е очевиден източник на недоволство.\r\n\tРазкриването на истината за тревожните характеристики и грешки на самата Западна Европа може да помогне отново да се породи усещане за общо усилие, което, изглежда, жестоко липсва в днешно време.\r\n\t \r\n\tНека да си спомним, че още през 2005 г. именно френските и холандските граждани (които гласуваха на референдуми), а не новоприетите източноевропейци, нанесоха тежък удар на плановете за по-нататъшна европейска интеграция, като отхвърлиха предложената нова конституция на ЕС. Нито пък Централна и Източна Европа представлява еднороден блок. Словакия е ентусиазиран член на еврозоната. А някои източноевропейци, в частност в балтийските държави, подкрепят общи отбранителни проекти на ЕС.\r\n\tОтношенията изток-запад в ЕС сега са толкова измъчени, че става изкушаващо да се изразява оплакване от последиците от обединението на Европа, вместо то да се възхвалява като значително постижение за човешкото достойнство и свободата на нациите да избират собствената си съдба, в сърцето на континент, опустошен от война и тоталитаризъм през 20-и век.\r\n\tПопулистите в Източна Европа са подхранвани от реални съвременни разочарования. (Заплатите са много по-ниски, затова догонването на запада изглежда като безкраен процес.) Те също така се възползват от дълбоки исторически недоволства: разбираемо чувство, че са били изоставени след Втората световна война, и представата, че ако Западна Европа се е развила толкова добре през втората половина на миналия век, това е станало, защото нейната по-бедна източна половина е била оставена да страда под диктатура - накратко казано, била е пожертвана.\r\n\tЗападноевропейците мислеха, че запълването на психологическите празнини, произтичащи от различията в историческия опит, ще бъде по-лесно. На изток обаче преодоляването на все още съществуващата травма от това, че си бил част от \"кървавите земи\" на Европа, където престъпленията на нацизма и сталинизма са се събирали в една точка, продължава да е неизпълнена задача. Това е нещо, което западняците не могат да схванат напълно, просто защото тяхната памет е различна.\r\n\tТова не означава да си затваряме очите за отстъплението от демокрацията: ЕС трябва да защитава своите принципи, ако иска да оцелее. Но признаването на бремето и страданията, понесени от нашите източни съседи, и почитането на наследството на народната сила от 1989 г. може много да помогне за решаване на някои от днешните спорове.\r\n\tНаскоро се срещнах в Братислава с писателя Федор Гал - един от героите на въстанието през 1989 г. в Чехословакия. Когато го попитах за напреженията между изтока и запада в днешна Европа, той каза следното за своя регион: \"Ние все още не сме разбрали, че Европа е път, а не просто източник на доходи.\" Ако искаме да намерим начин да се свържем помежду си, а не само да се разправяме за квоти или пари, е необходимо да покажем, че сме наясно с историята. Изобличаването на лошото поведение, когато то се появява, е необходимо, но не е достатъчно. Ние западняците носим своя дял от отговорността за мъките на Европа. Трябва да признаем, че и за нас европейският проект е път.", "date": "2018.05.23", "title": "Прекалено лесно е да се обвинява Изтокът за всички неволи на Европа"}
{"url": "https://www.mediapool.bg/pochina-pisatelyat-filip-rot-news279419.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНа 85 години от сърдечна недостатъчност почина известният американски писател Филип Рот, съобщи литературният му агент Андрю Уайли.\r\n\tФилип Рот е носител на наградата “Пулицър” през 1998 г., която му бе присъдена за романа “Американска идилия”. Той е автор на над 30 книги, сред които романите “Синдромът Портной”, “Писателят призрак”, “Човешкото петно”, “Призракът излиза”,  “Животът ми като мъж” и др.\r\n\t“Роденият в Нюарк, щата Ню Джърси Рот бе прозорлив наблюдател на американското общество и недостатъците му. Той многократно бе споменаван сред фаворитите за Нобеловата награда по литература, но така и не я получи, припомня АФП, цитирана от бТВ.\r\n\tПрез 2012 г. Рот обяви, че спира да пише. Той казва, че разказването на истории \"вече не е същността на живота му\".\r\n\t\"Странно е. Никога не бих си представил, че това може да ми се случи\", признава писателят.\n\n\r\n\tПреди няколко месеца Рот атакува остро американския президент Доналд Тръмп с думите, че той \"страда от тежък нарцисизъм и е компулсивен лъжец, невежа и самохвалко, човек, който се води от реваншизъм и вече е малко сенилен\".\r\n\t\"Няма граница за опасностите, които лудостта на този човек може да причини\" - каза писателят.\r\n\tФилип Рот добива международната си известност с третия си роман “Синдромът Портной“, който излиза през 1969 г. Преди това той завършва еврейското училище Уикуейк и става студент в Университета Рътгърс.\r\n\tВ средата на петдесете години на миналия век той служи и в американската армия. Завършва магистратура по английска литература в Чигакския университет, а след това е инструктор по творческо писане там.", "date": "2018.05.23", "title": "Почина писателят Филип Рот"}
{"url": "https://www.mediapool.bg/nad-100-000-uchenitsi-se-yavyavat-na-zadalzhitelni-izpiti-news279396.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tОколо 55 000 дванадесетокласници и 57 000 седмокласници се явяват днес на задължителни изпити. Абитуриентите държат втората задължителна матура по предмет по избор, а по-малките ученици - изпит за външно оценяване по математика.\r\n\tВтората задължителна матура е по 13 предмета, като младежите трябваше да изберат на какъв изпит искат да се явят. Изпитът започва в 8.00 часа и продължава 4 астрономически часа, а за учениците със специални образователни потребности – 6 часа.\r\n\tЗрелостниците трябва да са по местата си най-късно до 7.45 ч. и да пишат с черен химикал.\r\n\tВ 9.00 часа ще бъде изтеглен изпитният вариант за национално външно оценяване по математика за 7-и клас.\r\n\tИзпитът за седмокласниците ще започне в 10.00 часа.\n\n\r\n\tТой се състои от 2 модула. Първият съдържа 20 задачи със свободен и затворен отговор. Продължителността му е 60 мин., а максималният брой точки, който могат да получат учениците, е 65.\r\n\tВторият модул се състои от 4 задачи с отворен отговор, от които 2 задачи с кратък числов, символен или словесен отговор и 2 задачи с описание и аргументация на решението. Продължителността на този модул е 90 мин., а правилното решение на задачите носи 35 точки. Максималният резултат от двата модула е 100 точки.\r\n\tСедмокласниците трябва да носят със себе си съответните принадлежности по математика и да пишат със син химикал.\r\n\tС оценките от този изпит, и от външното оценяване по български език и литература, което беше в понеделник, се кандидатства за гимназия.", "date": "2018.05.23", "title": "Над 100 000 ученици се явяват на задължителни изпити"}
{"url": "https://www.mediapool.bg/spetszveno-shte-sledi-kachestvoto-na-turisticheskite-uslugi-news279416.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСпециално звено в Министерството на туризма ще следи за качеството на предлаганите туристически услуги, според промени в Закона за туризма, които са .\r\n\tПредвижда се също обединяването на бранша в няколко представителни организации, вместо 190 сдружения, както са сега. Регламентира се и статутът на националните курорти и на изграждането на туристическата инфраструктура. Въвежда се регистър на ски училищата и категоризацията на ски пистите. Предвижда се още и издаване на етикет за качество, както и национален регистър на туристическите фестивали и събития.\r\n\tПроектът дава възможност средства от фонд \"Култура\" да се ползват за туристически атракции.\r\n\tЦелта на промените е да се подобри качеството на предлагания туристически продукт и да се защитят правата на потребителите, а България да се утвърди като дестинация за ски и планински туризъм.\r\n\t\n\n\r\n\tПредлаганото специализирано звено към министъра на туризма ще следи за качеството на туристическия продукт. Сега контролът е последващ. След като се получи сигнал от Комисията за защита на потребителите, трябва да се установи нарушение и да се предприемат мерки.\r\n\tСега идеята е превантивно да се правят проверки на туристическите обекти, за да се види дали те отговарят на обявената категоризация и своевременно да се вземат мерки. По този начин ще се гарантира качеството на туристическите услуги, които са важни за имиджа на страната ни като туристическа дестинация.\r\n\tВ новото министерско спецзвено ще бъдат привлечени част от служителите, които в момента са работят в Комисията за защита на потребителите.\r\n\t \r\n\tНе се предвижда повишаване на санкциите заради засилване на контрола, но се въвежда увеличен размер на наказанието в случай, че нарушението бъде извършено повторно. Сега няма отделна санкция за повторно нарушение.\r\n\t \r\n\t\"Етикет за качество\"\r\n\t \r\n\tКато допълнителна гаранция за качеството на туристическите услуги се въвежда доброволен сертификат \"Етикет за качество\". Той ще бъде издаван на тригодишен период и ще се връчва от министъра на туризма, предвиждат промените в закона.\r\n\t \r\n\tТози сертификат ще удостоверява, че предлаганите туристически услуги отговарят на стандартите.\r\n\t \r\n\tРазвитието на националните курорти\r\n\t \r\n\tВъвеждат се изисквания, на които трябва да отговарят националните курорти. Сега има 42 курорта от национално значение: 19 балнеолечебни, 5 планински и 18 морски. От тях обаче само 8 имат статут на национални курорти съгласно дефиницията за \"национален курорт\" в Закона за туризма.\r\n\t \r\n\tПромените дават възможност на онези, които нямат такъв статут, да го получат след изпълнение на определени условия, основно свързани с изграждане на необходимата туристическа инфраструктура. Условията ще бъдат определени от наредба към закона.\r\n\t \r\n\tМеханизъм за обединяването на бранша\r\n\t \r\n\tПредлаганите промени създават механизъм за обединяване на туристическия бранш, който да формира единна позиция в комуникацията с държавата.\r\n\t \r\n\tВ момента в Националния туристически регистър са вписани 9 браншови туристически сдружения. Три от тях са в сектор \"туроператорска и туристическа агентска дейност\", а 6 са в сектор \"хотелиерство и ресторантьорство\". Това са всъщност двата основни сектора в бранша. Отделно съществуват 11 професионални и 11 продуктови сдружения, а общият брой вписани туристически сдружения е 190. Тези данни показват необходимостта от намаляване на техния брой като се предвиди механизъм за обединяването им и създаване на представителни организации на национално ниво. Целта е да се повиши качеството и ефективността на комуникацията между държавата и бизнеса.\r\n\t \r\n\tПромените предвиждат да има местни, регионални и национални сдружения, които се позиционират продуктово и браншово. Те ще имат право да участват само в една национално представителна организация.\r\n\t \r\n\tТуристическото сдружение ще се признава за национално представително с решение на правителството по предложение на министъра на туризма за срок от 4 години.\r\n\t \r\n\tУсловията за вписване на националните туристически сдружения в Националния туристически регистър, както и критериите и редът за установяване на съответствие с критериите за представителност ще се определят с наредба. \r\n\t \r\n\tРазвитие на планинския и ски туризъм\r\n\t \r\n\tЗа развитието на планинския и ски и туризъм се предлагат промени свързани с изграждане на инфраструктура и гарантиране качеството на услуги в ски училищата.\r\n\t \r\n\tВъвежда се нов подход при определянето на видовете ски писти и зони. За целта комисията на министерството ще извършва както първоначална проверка по искане от оператора на ски зоната, така и текущи проверки за обезопасеността и информационна обезпеченост на ски пистите, на детските ски зони и на снежните паркове.\r\n\t \r\n\tВъвеждат се и изисквания за изграждането на ски зона или разширение на съществуваща. Това ще става въз основа на устройствен план по Закона за устройство на територията. Относно изграждането или разширението на ски зона в горски територии или земеделски земи - държавна или общинска собственост, компетентните органи трябва да учредяват възмездно право на строеж и/или съответните ограничени вещни права (сервитути) при спазване на разпоредбите на Закона за горите, Закона за опазване на земеделските земи и Закона за собствеността и ползването на земеделските земи, предвижда законопроекта. \r\n\t \r\n\tЗаложено е още и сертифицирането на ски училищата. В тях може да преподават само ски учители, които имат документ за правоспособност. Процедурата ще е подобна на тази през която минават планинските водачи и екскурзоводите.\r\n\t \r\n\tРегистър на туристическите атракции, фестивали и събития\r\n\t \r\n\tДосегашните два регистъра – на туристическите атракции и на фестивали и събития се обединяват в един, предвиждат още промените. Целта е да бъдат законово регламентирани вписванията в тях. Новият регистър ще бъде част от Националния туристически регистър, воден от Министерството на туризма. По този начин гражданите ще получават нужната им информация от едно място.\r\n\t \r\n\tПромените предвиждат Национален фонд \"Култура\" да финансира и туристически атракции. За целта министърът на туризма ще стане член на Управителния му съвет, предвижда още законопроектът. Бюджетът на фонд \"Култура\" е малък – около 1 – 2 млн. лв. годишно. Единствено тази година заради европредседателството беше увеличен на 17 млн. лв.", "date": "2018.05.23", "title": "Спецзвено ще следи качеството на туристическите услуги"}
{"url": "https://www.mediapool.bg/zukarbarg-se-izvini-na-es-za-falshivite-novini-i-lichnite-danni-news279422.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСобственикът и създател на Фейсбук Марк Зукърбърг се извини пред европейските депутати за изтичането на личните данни на потребителите в социалната мрежа и разпространяването на фалшиви новини, предадоха световните информационни агенции.\r\n\t“Ние не направихме достатъчно да предотвратим инструментите, които вредят. Това се отнася и за фалшивите новини, външната намеса в изборите и използването на информацията на потребителите”, каза Зукурбърг.\r\n\tТой допълни: “Ние нямахме толкова широка представа за нашата отговорност и това беше грешка, аз съжалявам за това“.\r\n\tЗукурбърг обясни, че има подозрения за събиране на потребителски данни от страна на 200 външни приложения в платформата. Фейсбук ще инвестира в проучването на хиляди приложения от началото на скандала с \"Кеймбридж аналитика\".\r\n\t\"От всички изследвания, които правим и в други сфери, аз очаквам, че увеличеното инвестиране в безопасността и сигурността ще бъде това, което ще бъде с най-голяма рентабилност\", каза той и обеща, че “безопасността на хората винаги ще бъде по-важна от увеличаването на приходите\".\n\n\r\n\tДо края на годината Фейсбук ще наеме 20 000 служители, които да работят по сигурността и безопасността в платформата.\r\n\tЗукърбърг се опита да увери европейските депутати, че Фейсбук работи за премахването на вредното съдържание в платформата.\r\n\t“Става въпрос за реч на омразата, терор, насилие, тормоз. Цялото това съдържание няма място при нас“, каза той.\r\n\tКомпанията ще променя правилата за използване на социалната мрежна, както и за развиването на изкуствения интелект в платформата. Изкуственият интелект засича 99% от съдържанието, което се публикува от терористичните организации.", "date": "2018.05.23", "title": "Зукърбърг се извини на ЕС за фалшивите новини и личните данни"}
{"url": "https://www.mediapool.bg/prokuraturata-smyata-che-e-otkrila-chast-ot-podkupite-za-shefa-na-kat-blagoevgrad-news279423.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\t“В касата на шефа на КАТ – Благоевград (Данаил Стоицов) беше открита сума от 5300 лв. и имаме основания да считаме че това са част от подкупите, които е получавал. Открити бяха и огнестрелно оръжие и боеприпаси, които са незаконно държани от него”, каза в сряда говорителят на главния прокурор Румяна Арнаудова пред бТВ.\r\n\t“Не сме действали само по публикации в медиите, сигналът (срещу Стоицов)беше на Дирекция “Вътрешна сигурност” на МВР. При тях е постъпила информация за корупционна схема в КАТ – Благоевград, която е била потвърдена в рамките на няколко месецa, вкл. чрез използване на специални разузнавателни средства“, допълни Арнаудова.\r\n\tСпоред нея намерените досега доказателства “ категорично потвърждават съществуването на корупционна схема – класическо искане и получаване на подкупи“. Подкупите са искани за бърза регистрация на автомобили и за получаване на специална номера. При акцията бяха арестувани четирима души.\r\n\t“Имаме и други линии на разследване, установено е престъпление по служба , което се е изразило в даване на разрешение за конвоиране на извънгабаритен автомобил във време, в което е било забранено придвижването на такива автомобили и без да се заплатят необходимите такси“, допълни прокурорът.\r\n\tИван Хамбарджийски е един от хората, които са подали сигнала срещу шефа на КАТ. Той също говори за корупция, свързана с търговията с номера.\n\n\r\n\t“Имам информация от хора от България и Македония, които разказват как са си плащали за номера; за комплект документи и обслужване – 300 лв. за регистрация на кола – 50 лв., 100 лв. за номер – извън таксите, плащани на гише”, разказва той.\r\n\tСпоред Хамбарджийски арестуваният шеф на КАТ е покровителстван от зам.- директора на МВР в областната дирекция в Благоевград.", "date": "2018.05.23", "title": "Прокуратурата смята, че е открила част от подкупите за шефа на КАТ-Благоевград"}
{"url": "https://www.mediapool.bg/evropeiskite-izbori-shte-badat-v-kraya-na-mai-2019-g-news279421.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСъветът на ЕС реши, че следващите европейски избори ще се проведат в периода 23-26 май 2019 година, пише електронното издание New Europe.\r\n\tСпоред Съвета по общи въпроси на ЕС, всички министри от 28-те страни-членки са се съгласили с датите след консултации с Европейския парламент. Тези дати прекъсват традицията, приета с Изборния закон от 1976 година, според който изборите за ЕП трябва да се проведат от четвъртък до неделя през първата пълна седмица на юни.\r\n\tСъветът на ЕС има право при единодушно решение да насрочи и други дати, ако това бъде прието и от Европейския парламент.\r\n\tБроят на членовете на Европейския парламент ще намалее от 751 до 705 заради напускането на Великобритания. Общо 27 от 73-те депутатски места на Великобритания ще бъдат разпределени между 14 други страни-членки.", "date": "2018.05.23", "title": "Европейските избори ще бъдат в края на май 2019 г."}
{"url": "https://www.mediapool.bg/sreshtata-mezhdu-tramp-i-kim-chen-un-e-pod-vapros-news279424.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tАмериканският президент Доналд Тръмп постави под съмнение изгледите за провеждане на срещата между него и севернокорейския лидер Ким Чен-ун следващия месец въпреки опита на Южна Корея да спаси потенциално историческото събитие, пише британският в. \"Файненшъл таймс\".\r\n\tТръмп, който разговаря вчера с южнокорейския президент Мун Дже-ин в Белия дом, намекна, че планираната за 12 юни среща в Сингапур може да бъде отложена.\r\n\t“Има малка вероятност да не се получи“, заяви Доналд Тръмп, но все пак допусна, че е възможно срещата да се провали.\r\n\t \r\n\tТой даде пример с опита си като бизнесмен, който го е научил, че понякога сигурни сделки се провалят, а друг път наглед невъзможни сделки стават възможни при това лесно.\n\n\r\n\t \r\n\t“Това не значи, че въобще няма да се случи (срещата), но може да не стане на 12 юни“, добави Тръмп.\r\n\t \r\n\tТой обвини Китай в намеса в дипломатическите работи на Северна Корея, като каза, че Китай е виновен за новия по-остър тон на Пхенян след срещата между Ким Чен-ун и китайския президент Си Дзинпин по-рано през май.\r\n\t \r\n\t“Мисля,че тонът се промени след тази среща и не бих казал, че съм доволен от това“, каза Тръмп.\r\n\t \r\n\tНабързо подготвеното посещение на Мун в САЩ имаше за цел да успокои американското правителство, което показа загриженост, че срещата през юни може да пропадне, и раздразнение от представянето на южнокорейския президент като посредник. Мун изрази увереност, че Тръмп може да постигне сделка, макар да призна, че някои хора са скептични по отношение на срещата.\r\n\t \r\n\tЮжна Корея от месеци се поставя в положението на посредник между САЩ и Северна Корея, но през последните дни напрежението се покачва заради въпроса за денуклеаризацията на Пхенян.\r\n\tАмерикански служители, в частност твърдолинейният съветник на Тръмп по националната сигурност Джон Болтън, смятат, че поемането на твърд ангажимент за \"денуклеаризация\" е важна първа стъпка за Северна Корея, но Пхенян продължава да поддържа неясна позиция как може да се освободи от ядрените си оръжия въпреки по-ранните обещания за това, отбелязва \"Файненшъл таймс\".\r\n\t \r\n\tТръмп повтори обещанието си, че ядреното разоръжаване ще бъде възнаградено с икономически растеж и гаранции за сигурността. Той също така намекна, че обединението на Корейския полуостров все пак е възможно. Има информация обаче, че в частни разговори американският президент изразява опасения, че срещата в Сингапур може да се превърне в \"неловка политическа ситуация\", посочва британският \"Таймс\".\r\n\t \r\n\tТръмп допусна възможността за постепенно спиране на севернокорейската програма за ядрени оръжия, отстъпвайки от искането си Ким напълно да се откаже от своя арсенал без ответни американски отстъпки, изтъква \"Ню Йорк таймс\".\r\n\t \r\n\tПрезидентът на САЩ направи този намек за гъвкавост, след като миналата седмица Северна Корея обяви, че никога няма да се съгласи едностранно да се откаже от оръжията си, и дори заплаши да отмени планираната за 12 юни среща на върха в Сингапур.\r\n\t \r\n\tИзказването на Тръмп, изглежда, беше по-скоро опит за запазване на срещата му с Ким, отколкото промяна в политиката. То показва, че американският президент е готов да се откаже от поддържаната месеци наред твърда позиция по отношение на Северна Корея и че три седмици преди планираната за юни среща Белият дом все още се опитва да намери стратегия за преговори с Пхенян, коментира \"Ню Йорк таймс\".", "date": "2018.05.23", "title": "Срещата между Тръмп и Ким Чен-ун е под въпрос"}
{"url": "https://www.mediapool.bg/brendo-vse-oshte-e-neotkrivaem-za-vlastite-news279425.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tОсъденият по две дела в България и Италия Евелин Банев-Брендо продължава да е неоткриваем за властите, става ясно то съобщение на Върховния касационен съд (ВКС) в сряда.\r\n\tОт съда информират, че прокуратурата е предприела действия по изпълнение на 6-годишната присъда на Брендо у нас по обвинението му за пране на пари от наркотрафик. Условна присъда по същото дело получи доведеният му брат Симо Карайчев.\r\n\tОсвен присъдата в България Банев бе осъден на 20 години за наркотрафик в Италия. Той има и още една присъда от 10 години и половина за наркотици в Румъния. Заради това наказание Брендо се издирва от Интерпол.", "date": "2018.05.23", "title": "Брендо все още е неоткриваем за властите"}
{"url": "https://www.mediapool.bg/govoritelyat-na-kremal-putin-i-radev-ne-sa-dogovaryali-gazoprovod-news279426.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПо време на вчерашните си преговори президентът на Русия Владимир Путин и българският му колега Румен Радев не са си поставяли задача да договорят доставки на газ, съобщи в сряда говорителят на Кремъл Дмитрий Песков. \"Вчера нямаше задача да се договорят за газа, всъщност никой не се и опита\", каза той пред журналисти.\r\n\t\"Проявява се предишната заинтересованост на България към това да е съпричастна към крупни енергопроекти, международни. Знаете, че съществуват проекти, които сега в стадий на реализация\", каза Дмитрий Песков, визирайки вероятно \"Турски поток\".\r\n\t\"Българската страна проявява определен интерес, но никакви конкретни разговори на този етап не са водени и не можеше да се водят, такава задача не е стояла\", отбеляза Песков.\r\n\tТемата за възобновяването на спрения газопровод \"Южен поток\" като \"Български поток\" бе повдигната от Радев пред медиите веднага след пристигането му в Русия. При съвместните изявления на двамата държавни глави обаче не бе казана и дума, свързана с газа. Въпреки това възкресяването на подводната тръба от руското крайбрежие на Черно море до Варна стана основен акцент от коментарите на руските медии за визитата на Радев с твърдения колко много е загубила България от прекратяването му.\r\n\t\n\n\r\n\tСайтът \"Вести.ру\", цитиран от руското посолство в София, информира: \"По време на визитата си в Русия президентът на България Румен Радев отделно засегна тема на директните доставки на газ от Русия. Такива бяха плановете в рамките на проекта \"Южен поток\". Русия обаче бе принудена да се откаже от тях заради противодействието на Еврокомисията. Впрочем, Москва не е против възобновяване на проекта.\"\r\n\tРуският енергиен министър Александър Новак коментира, че сега Русия реализира \"Турски поток\", а България проявява интерес за транзит на газ през нейна територия и работи по проект за газов хъб. Русия е готова към по-нататъшното енергийно сътрудничество при условие на стриктни гаранции от страна на ЕС и българските власти, казва Новак.\r\n\t\r\n\tПесков припомни констатацията на двамата лидери, че \"след проточила се пауза е бил подновен контактът на най-високо равнище, който ще бъде продължен\".\r\n\tРусия и България имат \"много общи теми за икономическо сътрудничество, също както преди личи интересът на България да бъде съпричастна към големи международни енергийни проекти, но това е отделна тема, изискваща гаранции от българска страна\", заяви още говорителят на Путин.\r\n\t\r\n\tСрещата на Радев с Путин, която се оказа подгряваща на престроящата визита на българския премиер Бойко Борисов в Русия, бе широко коментирана от руските медии, повечето от които избраха дежурния снизходителен тон към страната ни.\r\n\t\"България много иска пак да се сприятели с Русия\", пише \"Нюз.ру\". \r\n\tБългарският лидер \"пристигна при Путин за тръбопровод - в Сочи бе обсъдено възраждането на газопровода \"Южен поток\". \"Едва-що долетял в Русия\", Румен Радев \"веднага хвърли козовете на масата с изявлението, че много иска да възкреси\" проекта, отбелязва в. \"Комсомолская правда\".\r\n\tИзданието пише още, че \"преди няколко години българите под натиск от ЕС погребаха този проект, крайно изгоден за всички от икономическа гледна точка, като забраниха на Русия да прокара газопровода до техния бряг\". \"В България тъй си останаха да лежат тръбите, докарани, за да започне строежът, а Русия се пренасочи към другия край на Черно море и почти завърши вече \"Турския поток\", посочва се в статията.\r\n\tСпоред \"Комсомолская правда\" Радев е отишъл в Москва да сондира почвата за \"Южен поток\", след като в България започнали да се появяват дописки със заглавия като \"С отказа от газопровода подарихме на Турция 750 милиона долара годишно\".\r\n\tИзданието допълва, че Путин фактически изтъкнал на срещата, че \"през последните години България не полагала особени усилия да се обръща към Русия\". \"Най-интересното е, че въпреки всичко Русия не хлопна вратата пред България. И отговаряйки на журналистически въпроси, Путин каза, че проектът все още е възможен\", коментира вестникът.\r\n\t\"Българските власти направиха сериозна грешка с отказа да строят газопроводи в рамките на проекта \"Южен поток\". Сега е твърде късно той да бъде подновен\", коментира и руският политолог Николай Топорнин пред изданието \"Икономиката днес\", цитирано от БТА. Шансовете за подновяване на този проект според него са \"крайно малки\". \"Според мен влакът вече е заминал, защото Русия строи друг газопровод\", смята Топорнин.\r\n\tСпоред \"Росийская газета\", самият факт, че се е състоял разговорът между Путин и Радев е добър сигнал за подновяване на руско-българските отношения в пълен формат\". Изданието също отбелязва, че макар местните медии да са били заинтересувани от повдигнатия от Радев газов въпрос, двамата не са се спрели на тази тема на пресконференцията си.", "date": "2018.05.23", "title": "Говорителят на Кремъл: Путин и Радев не са договаряли газопровод"}
{"url": "https://www.mediapool.bg/nov-vid-mesechna-pomosht-za-detsa-s-edin-ili-dvama-pochinali-roditeli-news279429.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПредложение за промяна на Закона за семейни помощи за деца (ЗСПД) предвижда да се въведе нов вид месечна помощ за деца с един или двама починали родители. Проектът е публикуван за обществено обсъждане на страницата на Министерството на труда и социалната политика.\r\n\tПрогнозният брой на децата, които ще бъдат подкрепени чрез новата месечна помощ е около 8000.\r\n\tЗаконопроектът отговаря на потребността за специална защита и подкрепа на децата, които не се отглеждат от двамата си родители поради смърт в семейството, се посочва в мотивите на законопроекта, предложен от правителството.\r\n\tНовата месечна помощ е насочена само към децата, които нямат право на наследствена пенсия, тъй като те не могат да получават такава само поради липсата на съответния изискуем осигурителен стаж на починалия родител. Помощта цели гарантиране на равен достъп до финансова помощ за всички деца без право на наследствена пенсия. Като вид семейна помощ, новата месечна помощ ще отговаря и на условията и принципите, на които се основава семейното подпомагане.\r\n\tПрез декември 2017 г. за 11505 деца с един жив родител са били изплатени месечни семейни помощи. От тях 1230 деца са без пенсия, докато останалите 10275 деца получават пенсия. По данни на Националния осигурителен институт към 31 декември миналата година 22099 деца до 20-годишна възраст получават наследствени пенсии, а 2693 деца до 20-годишна възраст получават персонални пенсии. По данни от Единната система за гражданска регистрация и административно обслужване на населението към 23 февруари тази година общият брой на децата до 20-годишна възраст с един жив родител е 29 992, а 664 са с двама починали родители.\n\n\r\n\tМесечната помощ ще се предоставя до навършване на 18-годишна възраст, а ако детето учи - до завършване на средно образование, но не повече от 20-годишна възраст. Ако детето е завършило средното си образование преди навършване на 18-годишна възраст, помощта ще продължи да се предоставя до навършването ѝ.\r\n\tПомощта ще се предоставя без доходен тест.\r\n\tРазмерът на месечната помощ ще се определя всяка година със закона за държавния бюджет, като не може да бъде по-малък от предходната година. Помощта ще се предоставя само в пари. Новата месечна помощ ще може да се получава заедно и с останалите видове помощи по ЗСПД, но няма да може да се получава заедно с персонална пенсия на дете по чл. 92 от Кодекса за социално осигуряване.\r\n\tОтпуснатите до 31 декември 2018 г. персонални пенсии на деца без право на наследствена пенсия от починал родител ще продължават да се изплащат в размерите, определени към тази дата по досегашния ред. Персоналната пенсия на дете, за което е отпусната новата месечна помощ по Закона за семейни помощи за деца, ще се прекратява от датата на отпускането на помощта.\r\n\tПредлага се законопроектът да влезе в сила от 1 януари 2019 г. с цел необходимите допълнителни финансови средства да бъдат осигурени в закона за държавния бюджет.", "date": "2018.05.23", "title": "Нов вид месечна помощ за деца с един или двама починали родители"}
{"url": "https://www.mediapool.bg/ek-predlaga-novi-pravila-za-satrudnichestvo-mezhdu-olaf-i-evropeiskata-prokuratura-news279446.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСъздаването на Европейска прокуратура бележи началото на нов етап в борбата с измамите, засягащи бюджета на ЕС. Затова Европейската комисия предлага да бъде изменен регламентът за разследванията, извършвани от Европейската служба за борба с измамите (ОЛАФ). С изменението се цели ОЛАФ да разполага с необходимите правомощия, за да работи в тясно сътрудничество с Европейската прокуратура за откриването и разследването на измами в ЕС.\r\n\t \r\n\tС предложените промени ще бъдат внесени уточнения по отношение на средствата на ОЛАФ за извършването на административни разследвания. Това се отнася особено до проверките, до достъпа до информация за банкови сметки, както и до средствата за борба с измамите с ДДС, уточни ЕК.\r\n\tЕвропейската прокуратура ще има правомощия да извършва разследвания и да повдига и поддържа обвинения за престъпления, засягащи бюджета на ЕС, като например корупция или измами със средства на ЕС, или трансгранични измами с ДДС.\r\n\tЕвропейската прокуратура и ОЛАФ ще работят в тясно сътрудничество, за да използват всички средства за борба с измамите и за защита на парите на данъкоплатците.\n\n\r\n\tВ държавите от ЕС, които участват в Европейската прокуратура, разследванията на ОЛАФ ще се насочат към улесняването на събирането на средства по административен ред и върху предотвратяването на допълнителни вреди за финансите на ЕС чрез административни мерки.\r\n\t \r\n\tТези разследвания ще допълват наказателноправните мерки на Европейската прокуратура, когато е целесъобразно, в тясно сътрудничество с Европейската прокуратура. Когато ОЛАФ открие възможни престъпления, тя незабавно ще подава данните на Европейската прокуратура и ще подпомага разследванията на Европейската прокуратура по нейно искане.\r\n\tОЛАФ ще продължи да разследва нередности, които не са свързани с измами (за които Европейската прокуратура няма правомощия) във всички държави в ЕС. През 2016 г. тези нередности представляваха 93 на сто от всички съобщени нередности, като финансовото им отражение е приблизително 2,58 милиарда евро. ОЛАФ ще продължи разследванията си на измами и корупция в държавите от ЕС, които не участват в Европейската прокуратура.\r\n\tИзменението включва правила за подобряване на извършването на проверки на място, които са от ключoво значение за откриването на доказателства за наличието или липсата на предполагаемо незаконно поведение. Предвижда се на ОЛАФ да се предостави достъп до данни за банковите сметки, за да може ОЛАФ да установи паричните потоци във все по-сложните видове на измами, както и за да се предоставят на ОЛАФ необходимите средства за изпълнение на правомощията в областта на ДДС.", "date": "2018.05.23", "title": "ЕК предлага нови правила за сътрудничество между ОЛАФ и Европейската прокуратура"}
{"url": "https://www.mediapool.bg/administrativni-reformi-svili-sas-125-mln-lv-godishnite-biznes-razhodi-news279447.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tВ резултат на нови мерки за намаляване на административната тежест, въведени през май 2015 г., бизнесът е икономисвал по близо 125 млн. лв. годишно. Това сочи приетият от правителството в сряда отчет за изпълнението към края на декември 2017 г. на Третия план за действие за намаляване на административната тежест за бизнеса.\r\n\tИзпълнението на набелязаните в документа действия трябваше да свие с 30 на сто или със 144.5 млн. лв. годишните разходи на икономическите субекти, но всъщност постиженията са по-ниски заради това, че не са изпълнени всички планирани мерки.\r\n\tПравителството отчита също така, че има все още непредприети действия за административни реформи, които са били заложени в Първия и Втория план. То си е поставило нов срок за изпълнението им – до края на 2018 г.\r\n\tТретият план за действие съдържа 130 мерки за намаляване на административната тежест за бизнеса, но от него реално са били приложени 97, което е довело до намаление на разходите с 26 на сто вместо с планираните 30% .\r\n\t В периода 1 юли – 31 декември 2017 г. са изпълнени 18 мерки от компетентността на Държавната агенция за метрологичен и технически надзор (ДАМТН), Министерството на транспорта, информационните технологии и съобщенията и Министерството на икономиката. В резултат на това административната тежест за бизнеса е намаляла със 156 хил. лева годишно, посочва се в цитирания от правителствената пресслужба доклад.\n\n\r\n\tВ същото време в отчитания период вече са били изпълнени 43 от забавените мерки във Втория план за административната реформа. Сред тях е планираният портал за информация и електронни услуги на Комисията за енергийно и водно регулиране (КЕВР), който вече е разработен и трябва да стане достъпен за потребителите до края на юли 2018 г.", "date": "2018.05.23", "title": "Административни реформи свили със 125 млн. лв. годишните бизнес разходи"}
{"url": "https://www.mediapool.bg/irlandiya-se-gotvi-za-istoricheski-referendum-za-liberalizirane-na-abortite-news279430.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tИрландците ще се произнесат в петък на референдум за либерализиране на абортите и е възможно да го одобрят със съвсем малко мнозинство, с оглед силните католически традиции в страната, като илюстрация за еволюцията на моралните норми три години след узаконяването на еднополовите бракове, предава агенция Франс прес.\r\n\tПроизвеждането на такова допитване бе сред обещанията на премиера Лио Варадкар, дошъл на власт през юни 2017 г. Той определи сегашния закон за \"прекалено рестриктивен\".\r\n\tРеферендумът ще реши съдбата на 8-ата поправка към ирландската конституция, въведена през 1983 г. и забранила абортите чак до 2013 г., когато бе гласувана реформа, предвиждаща изключения в случаи, при които животът на майката е застрашен.\r\n\tЗаконодателната уредба в тази сфера е сред най-рестриктивните в Европа - изнасилването, кръвосмешението и уврежданията на плода не са легални основания за аборт.\r\n\tВсички скорошни анкети прогнозират победа на лагера \"да\" с 56-58 процента, но 14 до 17 на сто все още се колебаят, което може да промени нещата. \"Резултатът от референдума не е сигурен\", подчертава в. \"Айриш таймс\".\n\n\r\n\tРеферендумът е организиран три години след като Ирландия легализира, също с допитване до народа, хомосексуалните бракове и това предизвика културен трус в страната с 4,7-милионно население.\r\n\tТова отразява намалялото влияние на Църквата, някога изключително могъща, но сега подкопана от икономически и социални катаклизми. Религиозната институция плаща цена и за педофилски афери, в които са замесени свещеници, прикривани понякога от висши духовници.\r\n\tПо думите на професор Дайърмейд Феритър от Университетския колеж в Дъблин годините след 1983 са донесли дълбоки промени в нагласите на обществото.\r\n\t\"В дебатите навремето натежаваше гласът на по-възрастните, на мъжете - и Църквата явно имаше къде по-силни позиции, отколкото днес. Сега активистите и от двете страни са доста по-млади\", каза той.", "date": "2018.05.23", "title": "Ирландия се готви за исторически референдум за либерализиране на абортите"}
{"url": "https://www.mediapool.bg/vse-poveche-britantsi-poluchavat-germansko-grazhdanstvo-zaradi-brekzit-news279448.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tГермания е регистрирала през 2016 и 2017 г. чувствително нарастване на броя на британците, получили германско гражданство, като последица от Брекзита, предаде Франс прес.\r\n\tГерманската статистическа служба съобщи, че ако през 2015 г. само 622-ма британци са се сдобили с германско гражданство, то през 2016 г. те са били 2865, а през 2017 г. - 7493.\r\n\tПрез 2016 и 2017 г. германско гражданство са придобили общо 10 358 британци - два пъти повече от всички такива случаи между 2000 и 2015 г., които са 5092.\r\n\tПо този начин британците се нареждат на второ място след турците (14 984 случая на натурализация през 2017 г.) по сдобиване с германско гражданство.\r\n\tПоданиците на кралица Елизабет Втора освен това са с по-висока средна възраст от натурализираните от други страни - 52,8 години срещу 34,8 години за сдобилите се с германско гражданство от други държави.", "date": "2018.05.23", "title": "Все повече британци получават германско гражданство заради Брекзит"}
{"url": "https://www.mediapool.bg/hamburg-e-parviyat-germanski-grad-zabranyavasht-stari-dizelovi-avtomobili-news279449.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tХамбург ще бъде първият германски град, който ще наложи частична забрана за дизелови автомобили като част от най-коментираната стъпка в страната за подобряване качеството на въздуха, предаде ДПА.\r\n\tПристанищният град ще блокира части от две улици за по-старите дизелови автомобили и камиони от 31 май, съобщи местната агенция за опазване на околната среда, цитирана от ДПА.\r\n\tНатискът върху най-големите германски градове да подобрят качеството на въздуха нараства и дизеловите превозни средства са главната цел на германските власти заради емисиите им от азотен оксид.\r\n\tРепутацията на дизеловите коли пострада допълнително през 2015 година заради скандала с автомобилния гигант Фолксваген (Volkswagen). Компанията призна, че е монтирала софтуер в дизеловите си автомобили, който манипулира показанията за вредните емисии.\r\n\tВсички дизелови превозни средства, които не покриват стандартите за вредни емисии Евро-6, ще бъдат засегнати от забраната в Хамбург.\n\n\r\n\tПо-малко от една трета от регистрираните в града дизелови превозни средства към началото на годината отговарят на стандарта, според Федералната агенция по автомобилен транспорт на Германия.\r\n\tЩе има изключения при въвежданата забраната. Те ще се отнасят до всички линейки, автомобилите на жителите и гостите, боклукчийските коли, а вановете за доставка и такситата ще могат да използват една от засегнатите улици.", "date": "2018.05.23", "title": "Хамбург е първият германски град, забраняващ стари дизелови автомобили"}
{"url": "https://www.mediapool.bg/kabinetat-dade-10-mln-leva-za-nauchna-infrastruktura-news279450.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПравителството отпусна 10.67 млн. лева от държавния бюджет за преструктуриране и модернизиране на научната инфраструктура. Те ще са за част от лабораториите и центровете, посочени в Националната пътна карта за научноизследователска инфраструктура.\r\n\tПарите ще бъдат разпределени между центровете, които имат потенциал да бъдат включени в паневропейски научни мрежи, обясни преди време министърът на образованието Красимир Вълчев. Според него ще бъдат финансирани 14 звена. От съобщението на правителството не е ясно кои точно.\r\n\t\"Изграждането и поддържането на модерна научна инфраструктура осигурява възможност за развитието на учените и за разширяване обхвата на техните компетенции. Подобряването на условията за извършване на научни изследвания се очаква да допринесе и за задържането на младите учени в страната\", обясняват от правителството.\r\n\tЧрез модернизирането на научната инфраструктура се цели да се подобри трансферът на технологии и знания към и от индустрията.", "date": "2018.05.23", "title": "Кабинетът даде 10 млн. лева за научна инфраструктура"}
{"url": "https://www.mediapool.bg/bulgaria-s-dostap-do-113-mln-evro-ot-norvezhkiya-mehanizam-i-evropeiskoto-ikonomichesko-prostranstvo-news279451.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБългария подписа споразумения за достъп до над 113.5 млн. евро за финансиране на проекти в областта на правосъдието, вътрешните работи, културата и местното развитие, както и за намаляване на бедността по Финансовия механизъм на Европейското икономическо пространство и Норвежкия финансов механизъм 2014-2021 г.\r\n\tОт финансирането ще се възползват министерствата на културата, на вътрешните работи, на образованието и на правосъдието. С подписването на споразуменията на практика страната ни стана първата държава, която поставя началото на новия програмен период за проекти, финансирани по двата механизма.\r\n\tПарафирането на документите отбеляза и 10 години от присъствието на  Финансовия механизъм на Европейското икономическо пространство и Норвежкия финансов механизъм в България.\r\n\t\"Двата финансови инструмента направиха възможни почти 1000 проекта в области от ключово значение за цялото общество. Успяхме да фокусираме средствата във важни инициативи, където има недостатъчно финансиране от кохезионната политика.  Имаме възможност да използваме опита и иновативните решения на страните-донори. 230 от реализираните проекти са резултат от съвместна работа и съм уверен, че има още какво да учим.“, акцентира в приветствието си вицепремиерът Томислав Дончев, който присъства на церемонията.\r\n\t\"България е първата от 15-те държави бенефициенти, която ще подпише всичките си програми“, заяви държавният секретар на Норвегия Ингвилд Стуб и отбеляза, че двата инструмента са важни за намаляване на икономическите и социални различия в Евросъюза.\n\n\r\n\tДвата механизма на Исландия, Лихтенщайн и Норвегия, които членуват в единния европейски пазар и имат тясно, са техния принос за европейската солидарност и сближаване, като допринасят за общата цел за намаляване на социалните и икономически различия между европейските региони.\r\n\tСъщо като Кохезионния фонд на ЕС, тези финансови механизми предоставят подкрепа на държавите-членки, чийто брутен национален продукт на глава от населението е под 90% от средния за ЕС. Те отразяват приоритетите на ЕС за зелена, конкурентоспособна и приобщаваща Европа.\r\n\tПо линия на двата механизма през програмния период 2014—2021 г. се предоставят 2.8 млрд. евро за проекти, с което се увеличават инвестициите на ЕС в Централна и Южна Европа. България ще има достъп до безвъзмездно финансиране в размер на 210.1 млн евро, разпределени в десет програми в ключови сектори, припомниха от  правителствената пресслужба..", "date": "2018.05.23", "title": "България с достъп до 113 млн. евро от Норвежкия механизъм и Европейското икономическо пространство"}
{"url": "https://www.mediapool.bg/bivshiyat-makedonski-premier-nikola-gruevski-e-osaden-na-2-godini-zatvor-news279454.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПредишният премиер на Македония Никола Груевски е осъден на първа инстанция на две години затвор по т. нар. дело \"Танк\", съобщават местните медии. Присъдата срещу Груевски беше произнесена за действията му като подбудител за незаконната покупка на лимузина \"Мерцедес\" с всички екстри.\r\n\tПокупката на колата бе спомената в няколко от записаните телефонни разговори, с които сегашният премиер Зоран Заев запозна преди две години македонската общественост за безобразията, вършени по време на управлението на Никола Груевски, напомня БГНЕС.\r\n\tВ един от разговорите със своя министър на вътрешните работи Гордана Янкуловска Груевски казва: \"Искам да бъде последен модел - \"Full Mercedes\" (пълен \"Мерцедес\"). \"На задните седалки искам да има екрани за малките, абе, да бъде Full. И започвай с процедурата за покупката на колата. Да \"разиграем\", че става въпрос за кола на МВР. До изборите колата да се води на МВР”, казва Груевски.\r\n\tНа това Янкуловска отговаря: \"Да, да така ще бъде. Колата ще се води на МВР\".\r\n\tПосле Янкуловска разяснява на тогавашния шеф на спецслужбите Сашо Миялков: \"Ей, нямаш представа каква фантазия е колата - има и масаж на задните седалки. Няма по-хубава кола в Македония от тази. Супер, №1, перфектен\".\n\n\r\n\tПо същото дело на шест и половина години затвор беше осъден и бившият заместник-министър на вътрешните работи Гьоко Поповски. Съдията Добрила Кацарска при произнасянето на присъдата каза, че двамата осъдени трябва в срок от 15 дни след окончателното решение да възстановят щетите, причинени в този случай, освен ако не решат да обжалват.\r\n\tНиколай Груевски не присъства на произнасянето на присъдата, а беше представляван от тримата си адвокати.\r\n\tГлавният обвиняем Поповски беше доведен в съда с белезници от следствения арест в Скопие. Преди ден той беше осъден на девет години затвор за злоупотреба със служебно положение по делото \"Триста\" - за доставката на 300 превозни средства за македонското МВР. Той бе прибран в ареста заради опасност от бягство.\r\n\tЗа третата обвиняема - Гордана Янкуловска - преди един месец процедурата бе отсрочена и заседание на съда е насрочено за 28 юни.\r\n\tЛимузината, която струва около 600 000 евро, беше на разпореждане на вътрешното министерство при предишния кабинет. Преди сградата на наказателния съд се бяха събрали около 30 привърженици на Груевски, между които и предишният кмет на Скопие Коце Траяновски.", "date": "2018.05.23", "title": "Бившият македонски премиер Никола Груевски е осъден на 2 години затвор"}
{"url": "https://www.mediapool.bg/borisov-i-zaev-shte-se-poklonyat-zaedno-na-groba-na-sv-kiril-v-rim-news279456.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЗа първи път тази година официалните делегации на България и Македония ще извършат заедно традиционното поклонение пред гроба на Св. Кирил в Рим. Те ще посетят и базиликата \"Санта Мария Маджоре\", където папа Адриан ІІ благославя славянската азбука и книги. Двете делегации ще участват задно в официалния прием, даван в българското посолство в Италия по случай празника на духовността.\r\n\t\"Съвместното честване на исторически събития, значими за двете държави, и почитането на големи исторически личности, е символ на новия етап в отношенията между София и Скопие след подписването на договора за добросъседство на 1 август 2017 г.\", съобщава пресцентърът на Министерския съвет в сряда.\r\n\tБойко Борисов ще бъде на посещение в Рим на 24 май и на аудиенция при папа Франциск на 25 май. Българската делегация включва представители на вероизповеданията, на академичната общност и дейци на културата. На срещата с папа Франциск ще присъстват Западно и Средноевропейски митрополит Антоний, председателят на БАН акад. Юлиан Ревалски, ректорите на УНСС проф. Стати Статев и на ВТУ \"Св. Св. Кирил и Методий\" проф. Христо Бонджолов, директорът на Института по исторически изследвания към БАН доц. Даниел Вачков, директорът на Софийската филхармония Найден Тодоров и ръководителят на националната школа по приложна математика Теодоси Теодосиев.\r\n\t\"Тяхното участие в аудиенцията е признание за постиженията им и е израз на значението, което българското правителство отдава на образованието, науката и културата\", съобщава правителството.\r\n\tПри посещението си в Рим българската делегация ще поднесе цветя на паметника на патриарха на българската литература Иван Вазов и ще присъства на молебен за здраве и успехи на българския народ, отслужен в храма \"Св. Павел ала Регола\".", "date": "2018.05.23", "title": "Борисов и Заев ще се поклонят заедно на гроба на Св. Кирил в Рим"}
{"url": "https://www.mediapool.bg/70-hil-lv-ot-resto-v-kampaniyata-zhalti-stotinki-otivat-za-detsa-s-uvrezhdaniya-news279452.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСедемдесет хиляди лева са събрани от ресто в осмото издание на националната дарителска кампания \"Жълти стотинки“ и ще бъдат предоставени на деца с множествени увреждания, съобщи организаторът на иницативата \"Виваком\" в сряда.\r\n\tСъс събраните от клиентите на телекома и на неговите партньори, както и малки търговски обекти и офиси в страната, ще бъде подкрепена Фондация И АЗ МОГА / I CAN TOO. Даренията, получени в магазините на \"Виваком\", на 25 партньорски компании и други кафенета, книжарници и дори училища, заявили да сложат \"касички за жълти стотинки\", ще бъдат насочени към \"Център за Надежда“ в София. Парите са предназначени за дългосрочно осигуряване на още рехабилитатори и подобряване на грижата на децата с множествени увреждания, които го посещават.\r\n\t\"Това ще облекчи значително ежедневието им и ще подобри качеството им на живот. Ще донесе повече спокойствие за техните родители, които трудно съчетават сериозните грижи за дете с множествени увреждания и ходенето на работа на пълен работен ден. Средствата ще бъдат разпределени така, че да осигурят ежедневна рехабилитация на място в Центъра за следващите две години. В \"Център за Надежда“ грижа и терапия получават 50 деца\", информира телекомът.\r\n\tПосланици на кампанията и тази година бяха певицата Белослава и легендарният гимнастик Йордан Йовчев, които с личния си пример вдъхновиха стотици хора да оставят своето ресто или да заявят специална касичка за своето работно място, допълва компанията.\r\n\tВсяка година към инициативата се присъединяват нови и нови партньори не само на корпоративно ниво, но и все повече отделни семейства.\n\n\r\n\tВсеки, който иска да помогне на каузата на \"Център за Надежда“ и извън рамките на кампанията, може да направи това с банков превод по специално създадената дарителска сметка: Фондация И АЗ МОГА | IBAN: BG70TTBB94001528002490; с SMS на кратък номер 1415 или обаждане на телефон 0900 5 14 15 (цена 1лв./1.20лв. за предплатени услуги); заявяване на касичка на мейл kasichka@vivacom.bg", "date": "2018.05.23", "title": "70 хил. лв. от ресто в кампанията \"Жълти стотинки\" отиват за деца с увреждания"}
{"url": "https://www.mediapool.bg/evropa-za-chetvarti-pat-otryaza-bulgaria-za-evroto-news279453.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБългария не е готова да приеме еврото, гласи заключението от сряда на  и Европейската комисия (ЕК), които на всеки две години са длъжни да изготвят конвергентни доклади за напредъка към еврозоната на страните, които са извън нея. Подобно на Еврокомисията, ЕЦБ също посочва проблемите с корупцията, настоява за независима и ефикасна съдебна система, както и независимост на централната банка. Макар че тези условия не са сред формалните критерии за присъединяване към еврозоната, очевидно са пречка пред амбициите на българското правителство да осъществи пробив в тази посока по време на европредседателството си.\r\n\tОт докладите става ясно, че София в най-пълна степен изпълнява номиналните критерии за влизане в пространството на единнната валута сред всички 7 оценени държави, но въпреки това оценката е отрицателна.\r\n\tСпоред договора за ЕС формалните критерии за приемане на еврото са пет – дълг под 60% от БВП, дефицит под 3% от БВП, нисък дългосрочен лихвен процент, ниска инфлация и поне 2 г. престой във Валутно-курсовия механизъм II (ERMII), където курсът на валутата не трябва да се отклонява от еврото с повече от +/-15%.\r\n\tВ четвърти пореден доклад, откакто изпълнява номиналните икономически показатели – тоест от 2012 г. насам, София е \"скъсана\" по петия, формален критерий – двугодишен престой в ERM II. Това е т. нар. чакалня за еврото, но за България тя е формалност, защото левът е във фиксиран курс към еврото, който не е мърдал през последните 20 години. Въпреки че България настоява левът да бъде допуснат в ERMII, европейските партньори досега не са постигнали консенсус това да се случи по политически причини.\r\n\tЗаключенията на конвергентните доклади са очаквани и не са формална пречка България да изпълни заявеното си намерение в началото на българското европредседателство – да подаде формална заявка за присъединяване към ERMII. По думите на  това трябва да стане до 30 юни тази година.\n\n\r\n\tОт доклада на ЕЦБ ясно се вижда, че ако България изпусне историческия си шанс да подаде заявка за еврото, има опасност след няколко години това да стане на практика невъзможно заради опасността страната отново да започне да не отговаря на критерия за инфлацията. В първите години от еврочленството България драматично се отклоняваше от референтната стойност за инфлацията, но успя да се вмести в този критерий благодарение на финансовата криза.\r\n\t\r\n\tОт доклада на Европейската комисия се вижда, че тя се опитва все по-упорито да налага допълнителни условия, извън изрично посочените в договора за ЕС, към държавите извън еврозоната. Едно от новите изисквания е страната първо да се присъедини към , а след това да влезе в еврозоната - нещо, което за пръв път бе признато публично в края на април от премиера Бойко Борисов. В сряда думите на Борисов бяха потвърдени и от зам.-председателя на Еврокомисията Валдис Домбровскис.\r\n\tДругото изискване е т. нар. реална конвергенция, т. е. реално сближаване на икономиките, включително на равнището на доходите и цените.\r\n\t\"Днешният доклад е преглед на постигнатия напредък към изпълнението на изискванията за конвергенция - приемният изпит за присъединяване към еврозоната. Засега нито една от седемте оценявани държави не отговаря на всички правни условия за такова присъединяване. В същото време една от ключовите поуки от последните две десетилетия е, че за да има успешното присъединяване на държавите в еврозоната, действителната икономическа конвергенция е също толкова важна, колкото и номиналната\", заяви при представянето еврокомисарят по икономическите и финансовите въпроси Пиер Московиси.\r\n\t\"Затова е важно държавите, които желаят да се присъединят към еврозоната, да работят усилено за повишаване на производителността, увеличаване на инвестициите, подобряване на положението със заетостта и преодоляване на неравенствата. Комисията има готовност да окаже съдействие, включително чрез новия бюджетен инструмент, който ще представим следващата седмица\", добави Московиси.\r\n\t\r\n\tПрез март 2018 г. 12-месечният среден темп на инфлацията в България е бил 1.4%, т. е. под референтната стойност от 1.9% по критерия за ценова стабилност, отчита ЕЦБ. Франкфурт припомня, че през 2008 г., в началото на финансовата криза, показателят достигаше пикови нива – 14.7%, и говореше за прегряване на икономиката.\r\n\t\"През следващите години се очаква инфлацията постепенно да нараства, макар и с умерен темп, но в дългосрочен хоризонт съществуват сериозни опасения за устойчивостта на конвергенцията по отношение на инфлацията в България\", отбелязва ЕЦБ, който според договора за ЕС е длъжна да следи дали спазването на номиналните критерии е \"устойчиво\". ЕЦБ отбелязва, че догонването на българската икономика е възможно да доведе до \"положителен диференциал на инфлацията спрямо тази в еврозоната с оглед на това, че БВП на човек от населението и ценовите равнища в България още са значително под тези в еврозоната\". Затова трябва ръстът на заплатите да съответства на производителността на труда.\r\n\t\r\n\tПодобно на Еврокомисията, ЕЦБ също поставя редица допълнителни условия към България с аргумента, че това е пътят към \"устойчива конвергенция\".\r\n\t\"Структурните реформи за усъвършенстване на институционалната и бизнес среда са от решаващо значение за привличането на преки чуждестранни инвестиции и за повишаването на потенциалния растеж. Това включва значително намаляване на корупцията, осигуряване на независима и ефикасна съдебна система и подобряване на образователната система\", посочва ЕЦБ. Добавени са също проблемите с корпоративната задлъжнялост, насърчаването на конкуренцията, усвояването на еврофондовете, безработицата сред уязвимите групи и т. н.\r\n\tКритикува се още високото ниво на необслужваните кредити в банките. Изтъква се и необходимостта от усъвършенстване на банковия надзор и надзора върху небанковия сектор.\r\n\tЕЦБ отчита, че фискалната политика на България не е рискова, но въпреки ниското равнище на публичния дълг се препоръчва благоразумната политика на Министерството на финансите да продължи.\r\n\tОтчетено е, че текущата и капиталовата сметка на България през последното десетилетие са се подобрили чувствително. Реалният ефективен валутен курс на българския лев като цяло леко се понижава през последните 10 години, посочва още ЕЦБ.\r\n\tСпоред доклада правната рамка в България не е напълно съвместима с тази на икономическия и валутния съюз, като има нужда от засилване на независимостта на централната банка.\r\n\tОсвен България ЕЦБ и ЕК са оценили също Чехия, Хърватия, Унгария, Полша, Румъния и Швеция. Отбелязано е, че и седемте държави отбелязват напредък към изпълняване на критериите за еврото, но нито една от страните не изпълнява напълно изискванията на договора за ЕС.", "date": "2018.05.23", "title": "Европа за четвърти път отряза България за еврото"}
{"url": "https://www.mediapool.bg/kremal-obyavi-borisov-idva-na-30-mai-news279428.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПосещението на премиера на България Бойко Борисов в Русия ще се състои на 30 май, съобщи в сряда руската държавна агенция ТАСС, като се позова на Юрий Ушаков, помощник на руския президент Владимир Путин.\r\n\t\"На 30 май очакваме работно посещение на премиера на България Бойко Борисов\", каза Ушаков пред журналисти.\r\n\tПо-рано същия ден Бойко Борисов държа пространна реч в защита на плана за рестарт на АЕЦ \"Белене\" без да отрони и дума за предстоящата си визита в Москва,  от премиера и президента на Русия по време на срещите им с президента Румен Радев.\r\n\tПо-рано от Министерския съвет потвърдиха, че Борисов ще замине за Москва още до края на месеца, но така и не стана ясно кое налага тази спешност, нито пък коя е точната дата.\r\n\tСамият той спомена в сряда за предстоящото си посещение в Украйна и каза, че е добре, че президентът е бил в Русия, което било признак за балансираната политика на държавата.\n\n\r\n\t\r\n\tИменно възобновяването на проекта АЕЦ \"Белене\" бе една от темите, повдигната от Радев по време на първото му посещение в Русия. Руски медии дори информираха, че президентите на Русия и България са \"поставили срокове\" за АЕЦ \"Белене\". Съгласно документи от преговорите, които се оказаха на разположение на руската държавна агенция ТАСС, до края на юни българското Министерство на енергетиката \"е длъжно да представи варианти за използването на произведеното от руската страна оборудване, включително рестарт на проекта\".\r\n\tПо този повод енергийният министър Теменужка Петкова уточни в сряда пред репортери, че този доклад трябва да бъде представен в Народното събрание, а не в Москва.\r\n\tТя не коментира дали ще придружава премиера в Москва, нито пък дали ще се водят разговори за АЕЦ \"Белене\" или изграждане на пряк газопровод от Русия към България, за какъвто настоя президентът Радев пред руснаците и дори му сложи име - \"Български поток\".\r\n\t\r\n\tМеждувременно Бойко Борисов каза, че към рестарта на АЕЦ \"Белене\" \"има интерес от доста държави, от най-големите им и държавни, и частни компании\". Той демонстрира изненада от \"истерията\" по повод решението на сегашното си правителство да възобнови проекта, който по-предишното му правителство спря като неизгоден, провален и корупционен.\r\n\t\"Само че за да пратя Томислав Дончев или Теменужка Петкова да водят преговори, те първо трябва да имат съответния мандат. Не мога да разбера каква е тази истерия. Ако не ги водим тези преговори, няма ли да имаме обратната истерия?\", попита Борисов в началото на правителственото заседание.\r\n\tТой повтори намерението да се проведе процедура за стратегически инвеститор за АЕЦ \"Белене\" без държавни гаранции и изкупуване на тока. До момента интерес към проекта проявяват Китай и Русия.\r\n\tЖеланието на руската държавна корпорация \"Росатом\" да участва в търга бе заявено във вторник по време на визитата на президента Румен Радев в Русия.\r\n\t\r\n\t\"Не можах да схвана. Президентът е в Москва, а протестът е срещу мен\", коментира Борисов протестната акция срещу рестарта на АЕЦ \"Белене\" във вторник пред Министерския съвет.\r\n\t\"Относно АЕЦ \"Белене\" - какви ли не теории чух. Става въпрос за следното: в момента имаме стока и площадка, в която българският данъкоплатец е вложил над 3.5 млрд. лв. Ако не вземем някакви мерки за тази стока - тя не е домати и краставици, а ядрени ректори - от милиарди ще стане милиони и ще отиде за скрап. Не сме толкова богати, че да можем да си го позволим\", каза Борисов в защита на предложението за рестарт на проекта, което вече е внесено в парламента.\r\n\tТрябва ли да стоим, за да се харесаме политически на едни ли други, а времето да унищожи реакторите?, попита още той.\r\n\t\r\n\tРуската държавна корпорация \"Росатом\", която произведе оборудването за АЕЦ \"Белене\", обяви преди ден, че е готова да участва в каквато и да е процедура за строежа на ядрената централа и чака българското решение. Така изглежда, че в бъдещ търг ще има поне двама кандидати – руснаците и Китайската държавна ядрена корпорация, която на няколко пъти заявява интереса си да участва в търг, без да иска държавни гаранции и договор за задължително изкупуване на тока от атомната централа.\r\n\t\r\n\tСега Борисов отново изтъкна, че няма как да се продаде произведеното вече оборудване за АЕЦ \"Белене\", поради което България ще строи централата.\r\n\t\"Излизането на САЩ от ядреното споразумение и малката възможност, макар че те предлагаха за около 100 млн. да се купи това оборудване, и с Иран не можем да ги продадем. Продажбата става с разрешение на производителя, защото това е специална продукция. Какво сме казали ние, за да се спре да се спекулира и да знаете какво да казвате: първо, държавата си е извела поуките, че когато има задължително изкупуване на тока, произведен от дадена централа, това означава много по-скъпа енергия. Имаме такъв опит негативен и той после струва на данъкоплатците стотици милиони – ТЕЦ 1 и ТЕЦ 3 на \"Марица\", заяви Борисов.\r\n\t\"Затова сме казали – преговори само евентуален купувач или инвеститор, ако той не иска подобен документ. Втори документ, който не можем и няма да позволя да се издава, това е държавна гаранция. Сиреч държавата да се задължава с плащане по тази сделка. Трето, ние можем да участваме в съвместно дружество, след като се отпишат активите от НЕК като държава в рамките на това, което сме похарчили до момента с такъв процент. Колко е – ще го кажат специалистите. При тези условия, аз не мога да разбера дори преговори за продажба или за каквото и да било с наличния мораториум в парламента, ние не можем да провеждаме. Нямаме мандат\", допълни той.\r\n\t\r\n\t\"Трябва ли да стоим, за да се харесаме политически на едни или други, и за милиарди оборудване да го унищожим, защото то времето ще го унищожи? Това е, което правим. Отнасяме се единствено със загриженост за това, което българският данъкоплатец е платил вече\", каза още министър-председателят.\r\n\t\"Тук няма нито Русия, нито Америка, нито Европа\", декларира Борисов.\r\n\tТой защити подновяването на проекта с тезата, че въпреки удължаването на живота на реакторите V и VI на АЕЦ \"Козлодуй, след време може да има натиск да бъдат затворени. Не стана ясно обаче какво му дава повод за такива опасения.\r\n\t\"Представете си днес енергийната система да остане без 2000 мегавата. Да остане само на въглищата и на зелената енергия, може след 10 години да се внася електроенергия\", каза Борисов и заяви, че хипотезата, която самият той дори твърдял - че реакторите не са готови и са много скъпи, се е оказала невярна.\r\n\tОсвен това изтъкна известния факт, че България не може да продаде произведените от руснаците реактори, без тяхно разрешение.\r\n\t\"Ако ще ги пращаме в музей, значи трябва да направим специален музей, където да ги закараме. Това ще е най-скъпият музей за над 3.5 млрд. лв.\", продължи той и припомни, че Русия вече е осъдила България да плати тези реактори.\r\n\t\r\n\tБългария води балансирана политика, каза Борисов, според когото е добре, че президентът Радев е бил на посещение в Русия, а самият той ще замине за Украйна, защото и с Украйна, и с Русия трябва да се поддържат добри отношения.\r\n\tБорисов припомни проведената си във вторник среща с правосъдния министър и главен прокурор на САЩ, чиято първа и основна цел, която ще бъде поставена от целия Европейски съвет, е да отпаднат американските визи. \"Нека да приемем, че всички институции - и президентството, и ние, правим неща, които са в полза на държавата\", обобщи Борисов.\r\n\tТой добави, че и руснаците, и американците, и турците, като основни геостратегически играчи освен Европа, са добре дошли на Балканите, за да бъдат използвани като \"мост на дружбата\".\r\n\tОсвен това изтъкна, че проведената в София среща на върха ЕС -Западни Балкани е била голям успех: \"Не се вкарвайте в тези диалози, обиди, подмятания и крайности дали Съветът в София има успех. Безспорно има успех - цял свят го призна. Това, че президентът е в Москва, пак е добре. Неслучайно Хашим Тачи и Вучич си стиснаха ръцете. Гърция и Македония даваха пресконференции в страната\".\r\n\t\r\n\tПо-късно пред журналисти енергийният министър Теменужка Петкова повтори тезите за търга за АЕЦ \"Белене\" и обеща той да е максимално публичен, прозрачен и с обективни критерии. В рамките на тази процедура ще се провери доколко е реален инвеститорският интерес, допълни министърката и уточни, че не са възможни преговори в тази посока, без да са проведени такива и с конструктора на проекта и производителя на оборудването от \"Росатом\".\r\n\t\"Първо трябва да се види дали ще има зелена светлина от парламента\" и тогава да започне подготовката по разработване на процедура, свързана с избор на стратегически инвеститор, заяви енергийният министър Петкова и добави, че това било доста дълъг процес.\r\n\tНародното събрание се очаква да гласува за рестарта на проекта в началото на юни.\r\n\tВ доклада на Петкова до Народното събрание се иска сваляне на мораториума върху проекта от март 2012 г., но сред ГЕРБ има настроения това да не се прави, докато не бъде избран инвеститор.", "date": "2018.05.23", "title": "Кремъл обяви: Борисов идва на 30 май"}
{"url": "https://www.mediapool.bg/turski-tir-udari-avtobus-i-rani-12-dushi-krai-sofiya-news279420.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\tДванадесет души са пострадали при сблъсък между турски ТИР и автобус на столичния градски транспорт на километър 3 на магистрала \"Тракия“ в посока София. Двама от тях са с опасност за живота.\r\n\tИнцидентът е станал около 7.20 ч. в сряда, когато тежкият камион блъснал отзад автобус, обслужващ линията София-Лозен. В резултат на удара автобусът, в който са пътували 20 пътника, е излязъл от  платното и се е наклонил настрани.\r\n\tЗа 72 часа е задържан шофьорът на камиона. Преценено е, че турският гражданин Гьокхан Кахриман е виновен за инцидента, тъй като е нарушил правилата за движение по пътищата. Така по непредпазливост е причинил телесни повреди на 12 лица, съобщиха от Софийската районна прокуратура, която е образувала досъдебно производство по случая. Взетата проба за алкохол на турския водач е отрицателна..\r\n\tСедем от ранените са настанени в столичната болница \"Св. Ана\", петима – в \"Пирогов\", а трима – в ИСУЛ, съобщиха от спешна помощ, от където са били пратени четири линейни на мястото на катастрофата.\r\n\tСлед извозването на ранените, движението по пътя, което временно бе отклонено, е било възстановено.\n\n\r\n\tДвама от пострадалите при катастрофата - мъж на 60 години и жена на 54 години, са с тежки травми и с опасност за живота, съобщиха от болницата \"Света Анна\". Там са настанени седем от ранените. Мъжът е с тежки черепно-мозъчна и гръдна травми, жената е със сериозна лицева травма. Четирима пациенти са предимно с гръдно-коремни травми и различни травми на долните крайници, а един от пострадалите е освободен за домашно лечение, допълниха то болницата.\r\n\tОт приетите в \"Пирогов\" четирима пострадали двама ще останат за лечение в болницата, съобщи директорът на здравното заведение Асен Балтов, цитиран от БНР.\r\n\tТрима пациенти са настанени в ИСУЛ.", "date": "2018.05.23", "title": "Турски ТИР удари автобус и рани 12 души край София"}
{"url": "https://www.mediapool.bg/bolnitsite-v-lovech-i-vratsa-poluchavat-nad-2-mln-lv-ot-byudzheta-za-zaplati-news279418.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПравителството отпусна от бюджета 2 223 113 лв., които се предоставят на болниците във Враца и Ловеч, за да бъдат изплатени забавените заплати на работещите там. Парите обаче трябва да бъдат върнати от двете лечебни заведения до 10 декември 2019 г.\r\n\tФинансирането се предоставя след поредица протести на работещите в двете болници. След обявяването на транша служителите във врачанската болница обявиха, че се връщат към нормалния ритъм на работа, но ще следят внимателно как правителството ще изпълни поетите си ангажименти. Лекарите в Ловеч обаче продължават с демонстрациите.\r\n\tОще преди началото на правителственото заседание в сряда премиерът се обърна към здравния министър със забележката, че трябва да се правят реформи, но те не бива да са за сметка на служителите в болниците или на пациентите.\r\n\tТой посочи, че разбира финансовите проблеми в тези здравни заведения, но не може да допусне служителите да бъдат лишени от добросъвестно изработените си заплати. Борисов каза на кметовете на двата града да предадат на хората, че болниците ще работят и заплатите ще се получават навреме.\r\n\tПо думите му работата на държавата е да \"хваща тези, които източват парите, предназначени за здравеопазване и да не допуска в двора на държавната болница да има частна болница, която да печели за сметка на държавната болница\".\n\n\r\n\tКато пример за източване на пари, предназначени за здравеопазване, Борисов даде болницата в Пловдив, където чрез фиктивни плащания за лекарства милиони левове са били източени. Премиерът се зарече, че държавата ще спре източването на парите за здравеопазване и ще се справи с този проблем.\r\n\tОтпуснатите пари обаче са само за заплати. Проблем на двете лечебни заведения са обаче и наложените запори от техните кредитори. Затова и протестиращите в двете болници смятат, че предприетите мерки не са достатъчни.\r\n\tПроблемът със закъсалите финансово не само тези болници по-късно през деня бе обект на дискусия по омбудсмана Мая Манолова. Тя призова здравното министерство да отдели пари за всички болници в  тежко финансово състояние. Общественият защитник посочи, че 12 общински болници са пред фалит. Това  още през декември 2017 по време на национален съвет за тристранно сътрудничество.\r\n\tМанолова коментира, че жалбите на пациентите до нея са за липса на достъп до медицинска помощ, до качествена медицинска помощ, до лекарства и до медицински изделия, както и за доплащане на медикаменти и медицински изделия.\r\n\tОмбудсманът призова Националната здравноосигурителна каса да изплати на болниците натрупаните от тях разходи за 150 млн. лв. от надлимитна дейност. Тя поиска от здравния министър най-сетне да представи пред обществеността новия здравен модел за управление. Заместник-министърът Жени Начева обеща това да стане до средата на годината\r\n\tВсички договорни партньори на НЗОК ще получат парите си навреме, каза на свой ред подуправителят на касатаа Йорданка Пенкова.\r\n\tТя определи проблемите в системата на лавина. Искаме да говорим за качество, за оценка на труда на лекарите, но нямаме основополагащите медицински стандарти. Трябва да се изработят стандарти, но не напаснати, а такива, каквито очаква обществото, смята Пенкова.\r\n\tЗдравната каса ще има дефицит и тази година, въпреки увеличените средства, като една от причината е свръхрегулацията, която се налага в тази система, каза Стойчо Кацаров, председател на Центъра за защита правата в здравеопазването. По думите му трябва да се прецени дали негативите от нея не са повече от позитивите. Кацаров препоръча да се премахне монопола на НЗОК, както и приватизиране на болниците.", "date": "2018.05.23", "title": "Болниците в Ловеч и Враца получават над 2 млн. лв. от бюджета за заплати"}
{"url": "https://www.mediapool.bg/spetssadat-otstrani-ot-dlazhnost-kmetitsata-na-mladost-i-zamestnichkata--news279427.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСпецсъдът отстрани в сряда кметицата на столичния район \"Младост\" Десислава Иванчева и заместничката ѝ Биляна Петрова, обвинени за корупция.\r\n\tОсновният довод за това бе, че в Закона за местното самоуправление и местната администрация няма изрична хипотеза, която лишава кметове и зам.-кметовете от служебни правомощия, ако са задържани.\r\n\tЗа това магистратите приеха, че Иванчева съвсем законно може да уволнява и наказва дисциплинарно служители в районната администрация, които са свидетели по делото ѝ. Тази възможност обаче се явява и реална предпоставка за оказване на натиск над свидетели, които биха се чувствали застрашени от уволнение или наказание, ако съдействат на разследването в ущърб на двете обвиняеми, прие спецсъдът. Решението може да се обжалва.\r\n\tПрокуратурата поиска отстраняването на Иванчева по-рано в сряда заради това, че подписва документи от ареста и така продължава да ръководи администрацията. Става въпрос за заповед за освобождаване от поста зам.-кмета на района арх. Румен Русев и за назначаването на пиара си Петър Кърджилов на негово място. Кърджилов трябвало да заеме мястото на Петрова, призна самата обвиняема преди заседанието на спецсъда.\r\n\t\"Не би могло да се гарантира обективно разследване, ако обвиняемата има законово правомощие да уволнява и наказва дисциплинарно свидетели по същото дело\", аргументира се спецсъдът.\n\n\r\n\tВъпреки че Биляна Петрова не е подписвала никакви заповеди в случая, а само е подала молба за отпуск, магистратите посочиха, че ако ѝ бъде признато правото да кадрува в общината, това означава да ѝ бъде призната и възможността да упражнява натиск над свидетели. За да се елиминира тази предпоставка, спецсъдът отстрани и нея.\r\n\t\r\n\tТези заповеди обаче на практика не се изпълняват от администрацията, тъй като служителите не знаят дали са легитимни. Кърджилов, който потвърди, че се е съгласил да бъде назначен за зам.-кмет, е един от ревностните защитници на Иванчева и Петрова. \"Освободеният\" Русев пък беше посочен от кметицата като автор на заговор срещу нея с цел да заеме мястото ѝ.\r\n\tСпоред председателя на Столичния общински съвет Елен Герджиков (ГЕРБ) разпорежданията на Иванчева за това кой да е зам.-кмет в района и кой не, могат да станат факт само, ако бъдат \"претворени в заповеди\" от изпълняващия длъжността кмет на \"Младост\" Владимир Клисуров.\r\n\tНа свой ред Клисуров обясни пред Mediapool, че към момента не е подписал такива заповеди, тъй като не е ясно дали издадените от Иванчева са легитимни. Той каза, че търси правни съвети по казуса, тъй като в писмо, изпратено му от Герджиков на 4 май се казва, че действащ кмет на района е Иванчева.\r\n\t\r\n\tПо-късно от район \"Младост\" обясниха пред Mediapool, че пристигналите при тях документи имат най-малкото технически пропуски - не са на бланка на администрацията. Те на практика не се изпълняват. Така арх. Румен Русев в момента е в болничен, но не е отстранен.\r\n\tКърджилов пък още не е зам.-кмет, тъй като това изисква промяна на трудовия му договор, която се прави от отдел \"Човешки ресурси\" в общината, а в момента двете му служителки не били на работа.\r\n\t\"В момента единственият зам.-кмет съм аз\", каза Клисуров, имайки предвид, че колегата му Русев е в болничен. Каза, че се е консултирал с много юристи дали заповедите на Иванчева от ареста са легитимни, но единно становище няма.\r\n\tКлисуров в момента ръководи администрацията, след като беше назначен за временно изпълняващ длъжността от СОС против волята си. В същото време подаде оставка като зам.-кмет и в момента тече предизвестието му за напускане. Не е ясно обаче кой ще подпише прекратяването на договора му, тъй като това може да направи само назначилата го Иванчева.\r\n\tКлисуров излезе няколко дни в отпуск, а след това беше в болничен. През това време администрацията се ръководеше от Русев. Междувременно с казуса се е заела и Общинската избирателна комисия, но все още няма решение.\r\n\t\r\n\tАко съдът уважи искането на прокуратурата и отстрани Иванчева преди есента, жителите на район \"Младост\" би трябвало да изберат нов кмет за остатъка от мандата - а именно до края на октомври догодина.\r\n\tОт ареста Иванчева е изпратила и искане до главния прокурор Сотир Цацаров да разреши на нея и на Петрова да говорят пред медиите. То е написано на ръка и в него Иванчева се позовава на законовия текст за право на отговор. Той е по пресконференцията на специализираната прокуратура по случая \"Иванчева\".\r\n\tДокато се точи сагата с това кой управлява районната администрация, по-мащабните проекти като ремонт на детски градини и училища реално са спрени. Работи се основно по текущи задачи. Отделът на главния архитект на района, който се състои от трима души, пък е залят с около 800 преписки, забавени от Иванчева.", "date": "2018.05.23", "title": "Спецсъдът отстрани от длъжност кметицата на \"Младост\" и заместничката ѝ"}
{"url": "https://www.mediapool.bg/20-ot-obshtestvenite-porachki-sa-sas-sashtestveni-narusheniya-news279458.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПри 20% от проверените от Агенцията за държавна финансова инспекция (АДФИ) през 2017 г. са открити съществени нарушения, става ясно от отчета на институцията за миналата година, одобрен в сряда от правителството. При други 19% от търговете има нарушения от процедурен характер.\r\n\tПрез миналата година АДФИ е проверила 1138 обществени поръчки на стойност над 1.26 млрд. лв.\r\n\tСъществени нарушения, свързани с неспазване на принципите на Закона за обществените поръчки, са констатирани при 229 поръчки, представляващи 20% от проверените. При 216 или при 19% от общо проверените търгове са констатирани нарушения от процедурен характер. \"Дейността по възлагане и изпълнение на обществените поръчки продължава да е високорискова, но с тенденция към понижение\", е заключението на инспекцията.\r\n\tПрез 2017 г. агенцията е извършила 428 финансови инспекции, от които 152 са планови. Контролната дейност на АДФИ допринася както за своевременно отстраняване на причинени вреди, така и за реално възстановяване на средства и недопускане на незаконосъобразно разходване на публичен ресурс.\r\n\tУстановените през 2017 г. вреди са в размер на 10 624 403 лв., което е с 2 213 189 лв. повече спрямо 2016 г. Предотвратените вреди на бюджета са в размер на 4 486 766 лв., което е четири пъти повече в сравнение с предходния отчетен период.\n\n\r\n\tЗа вреди на стойност 1 093 418 лв. финансовите инспектори са образували начетно производство. Съставени са 23 акта за начет срещу 39 длъжностни лица. За установени вреди в размер на 4 904 956 лв., за които не са налице законовите основания за търсене на пълна имуществена отговорност, са дадени указания за уреждане на финансовите отношения с получателите на средствата в случаите, когато не е изтекъл давностният срок за имуществената отговорност.\r\n\tДокладите от финансови инспекции, при които са установени данни за извършено престъпление, както и всички доклади от извършени финансови инспекции, възложени с прокурорско постановление, са 134.", "date": "2018.05.23", "title": "20% от обществените поръчки са със съществени нарушения"}
{"url": "https://www.mediapool.bg/boiko-borisov-ne-shvashtam-prezidentat-e-v-moskva-a-protestat-sreshtu-men-news279459.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\t\r\n\tТова коментира в сряда премиерът Бойко Борисов по повод протестната акция срещу рестарта на АЕЦ \"Белене\" във вторник пред Министерския съвет.", "date": "2018.05.23", "title": "Бойко Борисов: Не схващам, президентът е в Москва, а протестът – срещу мен"}
{"url": "https://www.mediapool.bg/ochertava-se-priyatelsko-sporazumenie-na-es-s-gazprom-news279460.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЕС се кани да приеме тази седмица отстъпките, предложени от руския гигант \"Газпром\", с които той се ангажира, за да отклони критиките, които му бяха отправени заради злоупотреба с доминиращо положение в осем страни в Източна Европа, сред които е и България. Това съобщи АФП, позовавайки се информирани източници, цитирана от БТА в сряда.\r\n\t\"Ще има приятелско споразумение между Европейската комисия и \"Газпром\". Това означава, че компанията ще избегне глоба (която би могла да бъде до 10 процента от годишния ѝ световен оборот - бел. ред.)\", уточни първият източник, пожелал анонимност.\r\n\tСамото решение се очаква да бъде съобщено в четвъртък в Брюксел, допълни АФП.\r\n\tВтори източник от Брюксел потвърди, че \"Газпром\" няма да плаща глоба. Съобщението на Европейската комисия е предвидено за четвъртък\".\r\n\tАФП е потърсила контакт с \"Газпром\" и с ЕК, но не е могла да открие техни представители за коментар на тези информации.\n\n\r\n\tСлед като започна разследване през 2011 година, ЕК, която защитава свободната конкуренция в ЕС, през 2015 година обвини \"Газпром\" в злоупотреба с доминиращо положение на редица пазари в Централна и Източна Европа. Става дума за България, Чехия, Естония, Латвия, Литва, Полша, Унгария и Словакия.\r\n\tПрез март 2017 година Брюксел изрази задоволство от ангажиментите, които \"Газпром\" е предложил да поеме, и покани всички негови клиенти и всички засегнати страни по този казус да дадат оценките си по тези ангажименти, припомня АФП.", "date": "2018.05.23", "title": "Очертава се приятелско споразумение на ЕС с \"Газпром\""}
