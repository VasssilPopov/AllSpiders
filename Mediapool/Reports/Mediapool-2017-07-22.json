{"url": "http://www.mediapool.bg/i-senatat-v-polsha-odobri-skandalnite-sadebni-promeni-news266972.html", "text": "Горната камара на полския парламент – Сенатът, одобри през изминалата нощ спорната реформа на Върховния съд, въпреки предупрежденията на ЕС, призивите на Вашингтон и масовите улични протести, съобщи Франс прес.\r\n\t \r\n\tЗаконопроектът, засилващ политическия контрол над Върховния съд, беше подкрепен от 55-има сенатори срещу 23 гласа против. Двама сенатори се въздържаха.\r\n\t \r\n\tСенатът е доминиран от управляващата консервативна партия \"Право и справедливост“, а в сряда текстът беше приет и от долната камара на парламента.\n\n\r\n\t \r\n\tПо време на дебатите вчера, които продължиха 15 часа, из цялата страна имаше протести с десетки хиляди демонстранти.\r\n\t \r\n\tСлед вота протестиращите пред парламента започнаха да скандират: ”Позор“, ”Предатели“ и ”Демокрация!“. Около 200 души се бяха събрали и пред лятната вила на президента Анджей Дуда в Юрата на Балтийско море, за да го призоват да не подписва закона. Те скандираха: ”Свободна европейска Полша“ и \"Искаме вето“.\r\n\t \r\n\tЗа да влезе в сила, текстът трябва да бъде подписан от Дуда.\r\n\t \r\n\tТой прие да се срещне с председателката на Върховния съд Малгожата Герсдорф в понеделник, 24 юли. В писмо до президента съдия Герсдорф призова за обективна и спокойна дискусия относно планираната реорганизация на съдебната система на страната. \r\n\t \r\n\tДържавният глава разполага с 21 дена, за да сложи подписа си, да наложи вето на закона или, ако има съмнения, да го прати в Конституционния съд.\r\n\t \r\n\tАко влезе в сила, законът ще позволи на парламента да назначава съдиите във Върховния съд.\r\n\t \r\n\tМиналата седмица двете камари на полския парламент одобриха още два спорни законопроекта, които според опозицията ще засилят контрола на управляващите консерватори върху съдебната система и ще отслабят разделението на властите. \r\n\t \r\n\tПървият нормативен акт предвижда членовете на Националния съвет на магистратурата (Висшия съдебен съвет) вече да бъдат избирани от парламента. Вторият проект предвижда председателите на общите съдилища да бъдат назначавани от министъра на правосъдието.\r\n\t \r\n\tНовите закони предизвикаха критики от страна на ЕС и улични протести в Полша. Европейската комисия прикани полското правителство да спре новите закони и да поднови започналия диалог по тях, като наред с това заплаши с безпрецедентни санкции, в това число отнемане на правото на глас, ако Варшава не сложи край на \"очевидните рискове\" за правовата държава.\r\n\t \r\n\t\"Право и справедливост\", която е на власт от края на 2015 г. казва, че всички промени, които прави, са необходими, за да се подобри работата на съдебната система и да се води борба срещу корупцията. \r\n\t \r\n\tОпозицията обаче обвинява управляващите в опит да поставят съдебната система под свой пълен контрол и заявява, че реформите им са посегателство срещу принципа за разделение на властите.", "date": "10:37 | 22 юли 2017 | ", "title": "И Сенатът в Полша одобри скандалните съдебни промени"}
{"url": "http://www.mediapool.bg/klas-prosluzheno-vreme-zavinagi-news266955.html", "text": "Една отдавна сготвена манджа се притопли тази седмица – клас прослужено време. Всъщност инициатор за появата ѝ „на масата” бе вицепремиерът Валери Симеонов. Тази отживелица от социалистическо време бе премахната за държавните служители още през май 2012 г. Тогава, за кратко, икономическата логика възтържествува с промени в Закона за държавния служител.\r\n\tЗа кратко, защото 5 години по-късно, клас \"прослужено време\"; продължава да съществува и дa се прилага за всички останали категории работещи; тези в частния сектор; тези по висшите етажи на изпълнителната власт и всички останали, които не се водят държавни служители; депутатите; работещите в съдебната власт; служителите на държавните компании.\r\n\tКлас прослужено време, всъщност, вече не се нарича така, но както и други „термини” е останал в речта от социалистическо време. Същото, между другото, е и с т.нар. детски надбавки, които вече се наричат „семейни помощи за отглеждане на дете” и не се дават на всички деца, както това беше едно време – за недоумение или гняв на голяма част от народонаселението, която очевидно не разбира смисъла на социалните помощи.\r\n\tНо въпросът тук е за клас прослужено време или както вече се нарича, „допълнително трудово възнаграждение за трудов стаж и професионален опит”. Това възнаграждение е минимум 0,6% според постановление на МС от 2007 г., но може и да е повече – например, за депутатите е 1%, както е разписано в Правилника за организацията и дейността на НС, а в съдебната власт по неофициална информация е 2%.\r\n\tДопълнителното възнаграждение се начислява годишно, т.е. като %, с който задължително се увеличава заплатата всяка година. За трудов стаж и професионален опит се зачита не само времето, в което наетият е работил при настоящия си работодател, но и всички предходни години стаж на същата или сходна длъжност, работа или професия. Т.е. за по-възрастните служители с по-голям трудов стаж клас прослужено време може да бъде сериозна сума. Например, за човек с основна заплата 1000 лева и 20 години трудов стаж, това означава допълнителни 120 лева на месец или 1440 лева на година.\r\n\tТова правно задължение за автоматично, ежегодно увеличение на заплатите не само противоречи на принципите на пазарната икономика, в която заплащането на труда зависи само от състоянието на пазара на труда (т.е. търсене и предлагане на кадри), финансовото състояние на фирмата и оценката за работата на работещите. То страда и от редица други пороци, основните от които съм се опитала да откроя по-долу:\r\n\t\r\n\tВъпреки всички проблеми за пазара на труда, светлата икономика и стимулите за работа, клас прослужено време вероятно ще остане да битува още дълго време в страната. Колкото бързо темата се появи на масата след несъгласуваното изказване на В. Симеонов, толкова бързо тя беше снета от дневния ред след спешна среща между премиера и синдикатите. Очевидно докато тези синдикати и този премиер определят регулациите на пазара на труда, тази социалистическа реликва в трудовите норми ще пребъде. Както, между другото, и редица други – но за тях друг път.", "date": " | 08:00 | 22 юли 2017 | ", "title": "Клас прослужено време завинаги"}
{"url": "http://www.mediapool.bg/kitai-zabrani-dzhastin-biybar-news266964.html", "text": "Певецът Джъстин Бийбър ще трябва да \"порасне\" още малко и да коригира държанието си, ако иска да пее в Китай. Заради минали прояви на \"лошо поведение\" канадският поп идол тази година няма да бъде допуснат да в страната в рамките на азиатската част от световното си турне \"Purpose\", съобщиха световните агенции.\r\n\t \r\n\tВ отговор на запитване от страна на почитатели защо няма дати за концерти на Бийбър в Китай по време на концертната му обиколка в Азия през септември, от Бюрото по култура към кметството на Пекин са отговорили, че на 23-годишния певец е наложена забрана да пее в страната.\r\n\t \r\n\tКато причина са изтъкнати \"проблеми с поведението\" на \"талантливия, но предизвикващ противоречия млад чуждестранен изпълнител\".\n\n\r\n\t \r\n\t\"Надяваме се, че Джъстин Бийбър ще порасне на думи и дела, ще подобри поведение си и ще стане певец, наистина обичан от хората\", отговарят от службата.", "date": "08:12 | 22 юли 2017 | ", "title": "Kитай ”забрани” Джъстин Бийбър"}
{"url": "http://www.mediapool.bg/palestinskiyat-prezident-zamrazyava-kontaktite-s-izrael-news266965.html", "text": "Палестинският президент Махмуд Абас нареди да бъдат замразени всички официални контакти с Израел, докато новите мерки за сигурност, въведени от еврейската държава на Храмовия хълм в Ерусалим, не бъдат анулирани.\r\n\t \r\n\tОбявявам прекратяване на всички контакти с израелската страна на всички равнища, докато Израел не отмени мерките в Ал Акса и възстанови статуквото, заяви пред медиите Абас, цитиран от световните агенции.\r\n\t \r\n\tАбас осъди Израел за поставянето на детектори за метал в района на Храмовия хълм. Според него това се прави , ”за да се наложи суверенитет над Ал-Акса“\n\n\r\n\t \r\n\tВ петък трима палестинци бяха убити и 400 - ранени при сблъсъци с израелската полиция в и около Ерусалим и из Западния бряг.\r\n\t \r\n\tПалестинците са гневни заради турникетите и детекторите за метал, инсталирани на контролни пунктове на входовете към Храмовия хълм в Стария град на Ерусалим - свещено за мюсюлмани и юдеи място. \r\n\t \r\n\tПревантивната мярка за сигурност бе наложена, след като миналата седмица там въоръжени палестинци убиха двама израелски полицаи, преди да бъдат ликвидирани. \r\n\tОттогава в района и на други места по Западния бряг има съпроводени с насилие протести.\r\n\t \r\n\tРайонът е под властта на Израел от 1967 г. насам. Оттогава насам се поддържа деликатно статукво. Всякакви промени по комплекса предизвикват гнева на палестинците, според които Източен Йерусалим е столица на желаната от тях държава.", "date": "08:34 | 22 юли 2017 | ", "title": "Палестинският президент замразява контактите с Израел"}
{"url": "http://www.mediapool.bg/prints-dzhordzh-na-4-godini-galeriya-news266966.html", "text": "Принц Джордж, първородният син на херцозите на Кеймбридж Уилям и Катрин, навършва в събота 4 години.\r\n\tТой се роди на 22 юли 2013 година в Лондон. Джордж Аликзандър Луи или принц Джордж от Кеймбридж е третият подред в линията за наследяване на британския престол. По популярност принцът е не само равен, но дори изпреварва някои членове на британското кралско семейство въпреки крехката си възраст.\r\n\tОт малък той е любимец на медиите и обществото и дори се превърна в детска модна икона.\r\n\tПрез 2015 година принц Джордж стана по-голямото дете в семейството, след като на 2 май същата година се роди принцеса Шарлот.\r\n\tПринц Джордж е във фокуса на вниманието винаги когато се появява не само у дома, но и по света.\n\n\r\n\tДни преди да навърши четири години принц Джордж бе на обиколка в Полша и Германия с родителите си и малката си сестричка.\r\n\tВъв Федералната република Джордж разгледа хеликоптери Ербъс. Малкият принц изглеждаше впечатлен и развълнуван да се качи в машина, каквато баща му принц Уилям управляваше като пилот на хеликоптер за спасителни операции.\r\n\tЕдва на осем месеца той бе с родителите си при посещението им в Австралия и Нова Зеландия през 2014 година.\r\n\tПрез 2016 година той посети и Канада заедно с херцозите на Кеймбридж. Отказът му да поздрави премиера на страната Джъстин Трюдо се превърна в един от най-запомнящите се епизоди от визитата.\r\n\tПринцът може да се похвали и с това, че се е срещал с държавен глава по пижама.\r\n\tПрез 2016 година той бе заснет, облечен с пижама и халат, да се ръкува с тогавашния американски президент Барак Обама и съпругата му Мишел при посещението на първото семейство на САЩ във Великобритания.", "date": "09:02 | 22 юли 2017 | ", "title": "Принц Джордж на 4 години (Галерия)"}
{"url": "http://www.mediapool.bg/zamestnichka-na-spaisar-stava-pressekretar-na-beliya-dom-news266967.html", "text": "Мястото на подалия оставка прессекретар на Белия дом Шон Спайсър ще бъде заето от неговия заместник Сара Хъкъби Сандърс, съобщи Fox News.\r\n\t”Заместник прессекретарят на Белия дом Сара Хъкаби Сандърс ще поеме неговите задължения“, заяви новоназначеният директор-комуникации на Белия дом Антъни Скарамучи.\r\n\tСпайсър подаде оставка в знак на протест срещу назначаването на Скарамучи.\r\n\tШон Спайсър сподели пред ABC News, че се чувства ”облекчен“, след като подаде оставка от поста на прессекретар на Белия Дом. На въпрос за причините за оттеглянето си той отговори, че ”организационно Белият дом има нужда от ново начало”.\r\n\tСпайсър беше много популярен сред журналистите в Съединените щати, които често му се подиграваха. Прочу се още в самото начало на работата си, когато преувеличи броя на хората, дошли на встъпването в длъжност на президента Тръмп.\n\n\r\n\tПресконфренциите му бяха осмивани от комедийните програми в Америка, а в отговор Спайсър започна да се появява все по-рядко пред телевизионните камери.", "date": "09:21 | 22 юли 2017 | ", "title": "Заместничка на Спайсър става прессекретар на Белия дом"}
{"url": "http://www.mediapool.bg/uvolnen-e-shef-v-aets-kozlodui-zaplashval-politsai-news266968.html", "text": "Началникът на отдел ”Физическа защита“ в АЕЦ ”Козлодуй“ Пешко Караджов е освободен от поста си, съобщиха от Министерството на енергетиката.\r\n\tПреди дни в социалните мрежи беше публикувано видео, показващо възмутителното отношение на Караджов към полицай, който пише акт на негов приятел, шофирал след употреба на сериозно количество алкохол. Действието се развива през февруари в полицейското управление в Козолдуй. Самият Караджов говори видимо афектиран и вероятно – също след употреба на алкохол. Чуват се реплики като: ”Утре ще те увòлна, щото си педе**с голем!“, съобщи бТВ.\r\n\tОт полицията в петък заявиха, че всички материали по случая са предадени на прокуратурата. От държавното обвинение през април пък са преценили, че няма данни за извършено престъпление. Един от мотивитебил, че арогантното поведение е проявено в късен час на денонощието и не е скандализирало много хора, а само полицаите в управлението.\r\n\tТогава не е последвало наказание за Караджов. След инцидента обаче съпругата и синът на ръководителя на Областната дирекция на МВР са поучили работа в системата атомната централа, а тогавашният началник на управлението в АЕЦ ”Козлодуй” в момента е редови инспектор.\r\n\tВъв връзка с разпространения клип премиерът Бойко Борисов е разпореди на министъра на енергетиката Теменужка Петкова да извърши проверка по случая, става ясно от съобщението на министерството.\n\n\r\n\tПроверката е извършена вчера и ”след докладване на премиера, бе взето решение за отстраняване на г-н Пешко Караджов от поста началник на отдел ”Физическа защита“ в атомната централа“, се казва в текста.\r\n\t”До това решение се стигна заради проявено от него неприемливо поведение към служител на МВР в град Козлодуй“, пише още в съобщението.", "date": "09:26 | 22 юли 2017 | ", "title": "Уволнен е шеф в АЕЦ \"Козлодуй“, заплашвал полицай"}
{"url": "http://www.mediapool.bg/1300-i-13-spirali-ot-tyah-news266962.html", "text": "Тези дни, виждайки как корозиралата спирала на паметника \"1300 години България\" вече не се извисява над София, реших, че му е дошло времето да се включа в пламналата – буквално и преносно – това лято дискусия. Отлагах тези редове, тъй като съм писал по темата и съответно не намирах за необходимо да преповтарям аргументите си за спорната руина пред НДК, замислена да затвори \"цикъла\" на българската история, свеждащи се, най-общо, до следното:( , 20.09.2012 г.).\r\n\tПет години по-късно се оказахме в ситуацията на демонтаж, която пък активира различни по формата си негодувания, фейсбук-реакции и декларации от инициативни комитети, в това число и на творчески съюзи (СБХ, САБ, КАБ), че се унищожава \"национален символ\" на българското културно наследство. Последваха пространни възхвали на \"творбата на Старчев\", която дотолкова се била откъснала от архитектониката на реалния социализъм, че се явявала едва ли не \"закъсняло модернистично дисидентство\"; както и че всички ние сме в огромен дълг пред него заради \"облагородяването на средата\" по времето на тоталитаризма.\r\n\tИ все пак признавам, че бях доста стъписан от един пасаж в попаднало пред очите ми \"Отворено писмо до Столична община\", подписано от известни имена в културните среди, в което, черно на бяло, се заявяваше следното:\r\n\tПростете, но това изобщо не отговаря на истината. И хората, сложили подписа си под подобни твърдения, или не са наясно с фактите, или поради някакви причина умишлено ги преиначават.\r\n\tПоради което се чувствам длъжен да направя кратък историко-идеологически анализ на монумента, наричан в смеховата култура на софиянци с различни и то не съвсем пристойни наименования (интересно защо, вероятно в следствие на културната назадничавост на столичани, които така и не се изградиха като нови \"леонардовци\" или \"всестранно-развити\" социалистически личности).\r\n\tРедно е покрай демонтирането на паметника да сме наясно и какво си отива със стоманобетонния символ, \"мащабен като реализация“.\r\n\tА истината е следната: още от средата на 70-те години на ХХ в. – и то под личното ръководство на др. Людмила Живкова – всички идеологически институти на БКП на пълни обороти започнаха подготовка за .\r\n\tКакво да си говорим, че става дума за чисто идеологическа измишльотина – нито годишнината е кръгла (1000, 1500 или 2000 години), нито историята \"свършва\", за да е необходимо да се фиксира (както върху герба на НРБ: 681-1944 г.), нито пък дори е имало консенсус по датата 681 г. като условно начало на българската държава (още тогава историци изтъкваха, че по-точната дата е 680 г., но им бе наредено да замълчат от \"най-високо място\").\r\n\tЩом датата е била фиксирана от др. Людмила Живкова, значи е така. Нали тя провидчески съчетаваше комплексния подход в социалистическото строителство със \"законите на красотата\" (творчество, творчество и пак творчество, както гласеше нейният девиз), които пък доразгръщаха идеята на Маркс за \"развитието на човека като самоцел\". Междувременно хората се подсетиха, че през есента на 1981 г. Тодор Живков навършва 70 г., което хвърля допълнителна светлина върху връзката между честването на Вожда и нарочения юбилей на България.\r\n\tА за онези, които все още таят съмнения в идеологическия контекст на идеята за \"1300 България\", специално привеждам следния цитат от самата първомайсторка на юбилея: (Л. Живкова. С априлско вдъхновение в борбата за мир и социализъм, за единство, творчество и красота. София, 1982, Т. 2, с.509).\r\n\tВсеки, живял по онова време, си спомня вълната от фалшив патос, обляла страната. Никой не бе пощаден, включително и трудовите колективи. Така например промишлените предприятия от Варненски окръг се задължиха да изпълнят плана за VIII петилетка за ; заводът за изолирани проводници в Смолян поде почина \"Всеки работник с  годишна икономия на материали, суровини и горива\"; съответно предприятията от автотранспорта ги удариха в земята с инициативата \" (икономия на с \"мултиплицирано покачване\"). Учащите пък откликнаха с движението \"пионерска и комсомолска гора\" и утринни кросове по  из училища и казарми (някой спомня ли си за тях?), а отделните градове бяха задължени да се впуснат в юбилейни начинания от вида – \"Всеки гражданин на Шумен – строител\" (примерите са от изключително прецизното изследване на Иван Еленков \", София, ИИБМ, 2008, на което ще се опирам и по-нататък).\r\n\tПропагандната машина дотолкова пресоли манджата с 1300-годишнината, че човек просто не знаеше какви ли биха могли да бъдат следващите инициативи, свързани със заветното , оттук насетне:\r\n\t– да се сдъвква храната на 1300 хапки в юбилейната година?\r\n\t– да се извървяват задължително по 1300 стъпки до училище или до работа?\r\n\t– да се посветят 1300 рисунки или 1300 целувки на Партията (и лично на др. Живкова или на др. Живков)?\r\n\t– или да се ударят по 1300 пръчки на дръзналите да изразят несъгласие?\r\n\tВъображението в такива случаи е безсилно. Спомням си как на няколко пъти тогава – в 7-и или 8-и клас – ми се налагаше с пот на чело да се упражнявам по темата \"1300 години и социалистическа България\" в съчинения и реферати, без да постигна особен успех. Как едно дете да си изсмуче от пръстите подобна идеологическа боза?\r\n\tОт документите се вижда, че и др. Людмила Живкова е останала доста недоволна от профанизацията на Голямото събитие. Затова, за да се повиши \"социалната функция\" на честването, тя спуска важен идеологически документ – \"Програма за ознаменуване на 1300-годишнината от основаването на българската държава\", допълнена, забележете, с \"\" (28 март 1979 г.). В същото време от протокол от заседанието на председателството на Комитета за култура научаваме, че \"творческите съюзи не са заели подобаващо място в авангарда на всенародното юбилейно движение\". Поради което по предложение на председателя на Националната координационна комисия по честването Тодор Рибаров се приема \"рязка промяна в хонорарната политика и стимулирането на художествено-творческата интелигенция\".\r\n\tИ о, чудо, нещата се променят сякаш с магическа пръчица. Наблюдава се ненадеен \", които рязко преосмислят \" и с един скок преодоляват \" (Протокол номер 6 от заседанието на председателството на Комитета за култура, 1980 г.).\r\n\tОттогава, че и до наши дни.\r\n\tТе бързо проумяват, че опасността историческата тематика да надделее, рискува да застраши откроилата се дотук принципна линия. С възторг и преклонение е приета идеята на др. Людмила Живкова за , подсказана от проф. Александър Фол, друг първожрец на юбилея. Опасенията са, че \"една неконтролирана \"историческа вълна\" постепенно може да се превърне в\" (цитираният Протокол номер 6).\r\n\tСъжалявам за протяжната \"идеологическа увертюра\", но без нея няма как да стане ясна появата на Юбилейния паметник, който видимо липсва в пейзажа. Споменатият Тодор Рибаров потресено си обяснява тази отново с хонорарни причини, недоумява \"как историята ще оправдае това бездушие\".\r\n\tИ творците си взимат бележка.\r\n\tТогава именно се поставя на дневен ред и обсъждането на \"социалистическата жизнена среда\" и на социалистическия архитектурен \"синтез\", обърнат към новите материали и конструкции, довел до \"истински постижения на социалистическата монументална архитектура\". Изброяват се резиденция \"Бояна\", паметниците \"Априлци\" в Панагюрище и \"Бранителите\" в Стара Загора, оформлението на партийния дом във Велико Търново, българските посолства в Москва и Бон и т.н. (доклад на Пейо Бербенлиев \"За красотата в жизнената среда\", четен пред V пленум на Комитета за култура, 29 декември 1980 г.). Обърнете само внимание как откриваме същите тези примери и същата терминология в някои изложения на творчески съюзи близо четири десетилетия по-късно.\r\n\tТъкмо по това време – на – от др. Людмила Живкова е формулирано и \"идейното задание\" на Символа на Голямото събитие – на бъдещия паметник пред НДК. На кръгла маса по предюбилейното честване тя устно и спонтанно развива постановките, гениално и буквално залегнали в бъдещия монумент, пораждащ и днес толкова напразни спорове. А всичко е кристално ясно. Думите на др. Живкова, записани от направление\r\n\t\"Оперативен анализ за обслужване на управлението на културата\", директно чертаят плана на бъдещия бетонен архитектурно-монументален комплекс (цитирам го по книгата на Иван Еленков):\r\n\tСимвол на 1300-годишнината! Утвърждаване символа на единичната спирала като израз на вечното и непрекъснато развитие на процесите и явленията в безпределността, на вечната трансформация и изменение.\r\n\tЗаключение: реализацията на единичната спирала е в контекста на триадата минало-настояще-бъдеще, в съчетание с непоколебимия стремеж на народа ни към комунистическото бъдеще.\r\n\tКакво да се добави повече към това, освен да констатираме, че и най-добре хоноруваните блянове търпят известно крушение в сблъсък с реалността. На възложения от Комитета за култура конкурс по темата \"Минало, настояще и бъде­ще“ за Символа на 1300-годишнината, зададена от Людмила Живкова, се явяват скулпторите: з. х. Валентин Старчев, н. х. Величко Ми­неков и з. х. Борис Гондов. Журито стига до извода, че идейният проект на Валентин Старчев най-близко и буквално се препокрива с идеята на др. Людмила Живкова. Трите му преплетени бетонирани \"структури\" синтезират връзката минало-настояще-бъдеще. Уви, 13-те спирали се оказват неосъществими, затова се залага на главното – на \"единната спирала\" – основополагаща във вижданията на др. Живкова, както се убеждаваме и от друг програмен документ, изясняващ структурата на паметника: \r\n\tНещо, което обяснява и крилото, завършващо 35-метровия монумент – крилото на Партията, както ни обясняваха пропагандисти от Комитета за култура при задължителните училищни посещения на Символа. Напоследък в интервюта на Валентин Старчев чувам, че това било крилото на Победата, без да става ясно за коя (чия) победа точно става дума.\r\n\tИдеологически подплатени са и трите 7-метрови композиции, пак дело на Старчев, които тепърва ще бъдат експонирани в двора на НИМ в Бояна.\r\n\tПластиката \"Цар Симеон и книжовниците\" е подсказана от проф. Александър Фол, който лансира идеята за приемственост между Симеоновия век и времето на Людмила Живкова – втори Златен век на българската култура в неговия соц-вариант.\r\n\tВтората скулптурна фигура – наричана днес \"Пиета\", а пък навремето \"Българската майка\" – е горещо одобрена от Людмила Живкова, доколкото в нея придворните ласкатели виждат мястото, което самата тя е заела в сърцето на България.\r\n\tИ накрая идва Работникът или Съзидателят – творец на културни блага в етапа \"Единство, творчество, красота\".\r\n\tА и да не забравяме друго: на бетонна козирка на равнището на парка са отбелязани годините 681-1944-1981. Има ги на старите снимки, ако ценителите на \"безпартийния характер на паметника\" проявяват специален интерес към този факт.\r\n\tПитам тогава: чие е идейното авторство на монумента, за който се разгоряха толкова спорове? На Людмила Живкова или на Валентин Старчев?\r\n\tИначе по изпълнението и по огромния хонорар, измъкнат от Профсъюзите, спор няма. Там нещата са кристално ясни. Както впрочем би трябвало да изглежда според проф. Валентин Старчев и облицовката на монумента, замислена да създава усещането за \"планински кристал\".\r\n\tНе знам какво е било неговото субективно усещане, но определено става дума за един от най-некадърно изработените паметници в най-новата ни история.\r\n\tДобре си спомням как още 2-3 години след откриването му бе заграден достъпа до \"дупката\", от която трябваше да се следи разгръщането на \"единната спирала\". Според документи първите плочи на паметника падат още през 1985 г. и той става опасен. Сигурно това обяснява и отнемането на Акт 16 още от Григор Стоичков.\r\n\tНа практика самата БКП е принудена да \"затвори\" собственото си творение, без да го ремонтира, но и без да може да го пипне – заради \"идейното наследство\" на покойната \"червена принцеса\".\r\n\tА истината е, че този монумент е може би най-големият идеологически буламач, забъркван някога.\r\n\tКакво ли нямаше в него: комунизъм и езотеризъм, цар Симеон Велики и Рьорих, Агни Йога (с така и незапаления на върха факел), Ботев и петте въстания (това на Ивайло, Априлското, Войнишкото, Септемврийското и Деветосептемврийското, ако следваме жаргона на идеологията). И още: синтез на съзидаващ работник между Роден и Вера Мухина, ориентация спрямо слънцето на фасадата на НДК; нищо чудно вътре да са и някои задгробни видения на Ванга.\r\n\tИ все пак най-стряскащото, което открих по случая, са последните изказвания на Людмила Живкова на заседания в Комитета за култура, отразени в стенограми от 1981 г., тъкмо докато се работи над паметника.\r\n\tИ накрая:(ЦДА, ф.405, цитирано в книгата на Иван Еленков).\r\n\tСпирам дотук, защото цитатите са болезнено потискащи. Те ясно свидетелстват за влошеното душевно състояние на една жена, озовала се на върха на държавната и партийна пирамида, чиито ментални проблеми са безскрупулно използвани от камарила придворни душеприказчици заради тяхна лична изгода.\r\n\tТова е  – както Вера Мутафчиева остроумно кръсти този езотеричен финал на соцепохата.\r\n\tЕпоха, която според нейните жреци трябваше да е вторият златен век на българската култура, а се оказа един бетониран фалш, който продължава да се разпада пред очите ни.\r\n\tНякъде по-бързо, другаде по-бавно, а в нечии души, както личи от споровете това лято, процесите още не са започнали.", "date": " | 08:01 | 22 юли 2017 | ", "title": "1300 и 13 спирали от тях"}
{"url": "http://www.mediapool.bg/zemetresenie-razlyulya-tsentralna-italiya-news266969.html", "text": "Земетресение с магнитуд 4.2 по Рихтер разлюля Централна Италия в ранните часове на събота, съобщиха от Националния институт по геофизика и вулканология на Италия.\r\n\t \r\n\t\r\n\t\tКъм момента няма данни за жертви и разрушения.\r\n\t\r\n\t\t \r\n\t\r\n\t\tПо данни на института трусът е бил усетен в 05:13 ч. българско време, а епицентърът му се намира на 14 км дълбочина на границата между провинциите Аквила, Риети и Терамо.\n\n\r\n\t\r\n\t\t \r\n\t\r\n\t\t\r\n\t\t\tРайоните в близост до град Аматриче, който беше почти изцяло сринат със земята след миналогодишните земетресения от 6.0 по Рихтер.", "date": "09:37 | 22 юли 2017 | ", "title": "Земетресение разлюля Централна Италия"}
{"url": "http://www.mediapool.bg/interpol-ima-spisak-ot-173-teroristi-gotveshti-ataki-v-evropa-news266970.html", "text": "Международната организация \"Интерпол\" е съставила списък със 173-ма атентатори самоубийци от \"Ислямска държава\", които се готвят да извършат нападения в Европа, съобщи британският в. \"Гардиън\", цитиран от БГНЕС.\r\n\t \r\n\tПо информация на медията списъкът е бил разпространен още на 27 май и включва в себе си серия от лица, за които се смята, че \"са били обучени да създават и управляват самоделни бомби за нанасяне на сериозни травми и смърт\".\r\n\t \r\n\tИма вероятност въпросните хора да са в състояние и да участват в терористични дейности в чужбина. Следва да се отбележи, че данните първоначално са били събрани с помощта на американското разузнаване \"чрез надеждни канали\" по време на операции в Сирия и Ирак.\n\n\r\n\t \r\n\tПо-късно те са били прехвърлени на Федералното бюро за разследване (ФБР), а след това и на \"Интерпол\" за по-всеобхватен глобален мащаб", "date": "09:43 | 22 юли 2017 | ", "title": "\"Интерпол\" има списък от 173 терористи, готвещи атаки в Европа"}
{"url": "http://www.mediapool.bg/turtsiya-balgarskite-mitnitsi-zabavyat-iznosa-ni-news266971.html", "text": "Турският министър на храните, земеделието и животновъдството Ахмет Ешреф Факъбаба се оплака от забавянето на износа на българските граници. Той посочи, че турската страна има проблеми с България във връзка с износа на пресни плодове и зеленчуци. \r\n\t \r\n\tМинистърът заяви това пред журналисти след срещата, която се проведе с българския министър на земеделието, храните и горите Румен Порожанов и придружаващата го делегация в турската столица Анкара.\r\n\t \r\n\tПо време на срещата са били обсъдени проблеми, свързани с турския износ през България, а също и с вноса на месо и месни продукти от Европа. \n\n\r\n\t \r\n\t\"90 процента от нашия износ на пресни плодове и зеленчуци се осъществsва през българските граници. Но имаме големи притеснения, произтичащи от контролите, осъществявани от българската страна. Вносът на живо месо от европейските държави също се осъществява през българските граници. Забавянето поради контролите на българската митница създава големи проблеми на нашата страна\", заяви турският министър, цитиран от вестник \"Хюриет\". \r\n\t \r\n\tНо съм убеден, че министри като нас двамата - юрист и финансист, със съвместни усилия ще успеем да разрешим тези проблеми и двустранните отношения ще станат още по-активни, допълни той.", "date": "10:18 | 22 юли 2017 | ", "title": "Турция: Българските митници забавят износа ни"}
{"url": "http://www.mediapool.bg/protest-v-nova-zagora-sreshtu-romskoto-nasilie-news266986.html", "text": "Жители на Нова Загора протестираха срещу  убийството на 17-годишно момче от група роми, съобщи БНР. \r\n\t \r\n\tВ града има силно полицейско присъствие. \r\n\t \r\n\tУченикът беше ударен с бокс в главата, след като отказал да даде цигара. \n\n\r\n\t \r\n\tОбщинският съвет вече поиска от МВР да открие 20 нови щата за полицаи в града.", "date": "20:13 | 22 юли 2017 | ", "title": "Протест в Нова Загора срещу ромското насилие"}
{"url": "http://www.mediapool.bg/shestnaiset-afganistanski-politsai-sa-ubiti-ot-amerikanski-priyatelski-ogan-news266974.html", "text": "Шестнайсет афганистански полицаи бяха убити вчера при злополучна американска бомбардировка в провинция Хелманд, предаде Франс прес, като се позова на полицейски източници. \r\n\t \r\n\tПо-рано в събота Пентагонът потвърди, че при американски въздушен удар срещу мишена в афганистанската провинция Хелманд са убити по грешка дванайсет афганистански полицаи и двама са ранени, предаде Асошиейтед прес.\r\n\t \r\n\tВ декларация на Пентагона се казва, че злополучният въздушен удар вчера е ударил сграда на полицията при операция с подкрепата на САЩ срещу талибански бунтовници в района. В декларацията се изказват съболезнования на близките на убитите полицаи.\n\n\r\n\t \r\n\tПо-голямата част от провинция Хелманд е под контрола на талибаните, с които афганистанската армия и полиция водят ожесточени боеве, за да си възвърнат територията. НАТО и САЩ имат военно присъствие в Хелманд в подкрепа на афганистанските сили.\r\n\t \r\n\tНачалникът на полицията в областта Герешк Абдул Гафар Сафи заяви за Асошиейтед прес, че убитите полицейски офицери са участвали заедно с афганистански военни в операции срещу талибаните в района. Те не са били в униформи, поради което вероятно са били взети по грешка за талибански бойци, добавя АП.", "date": "11:13 | 22 юли 2017 | ", "title": "Шестнайсет афганистански полицаи са убити от американски \"приятелски огън\""}
{"url": "http://www.mediapool.bg/otpadaneto-na-klas-prosluzheno-vreme-nikoga-ne-e-bilo-v-dnevniya-red-na-kabineta-news266975.html", "text": "Отмяната на клас \"прослужено време\" никога не е била в дневния ред на правителството, заяви министърът на труда и социалната политика Бисер Петков в събота в потвърждение на заявката, която беше дадена в четвъртък след срещата на синдикатите с премиера Бойко Борисов, че добавката за стаж остава.\r\n\tИдеята за отпадането на добавката беше лансирана от вицепремиера Валери Симеонов и получи широк обществен отзвук, като бяха изразени както мнения в нейна подкрепя, така и заплахи за протести от страна на синдикатите, ако тя се реализира. След срещата при премиера в четвъртък обаче Сименов се извини, че е изразил лично мнение по въпроса, а синдикатите заявиха, че Борисов ги е уверил, че отпадането на класа ”не е тема в момента”.\r\n\t”Не съм участвал на срещата, която се проведе с работодателските организации, поне от моя гледна точка този въпрос не е стоял в дневния ред на правителството”, заяви Петков в събота пред Нова телевизия. Той допълни, че въпросът не веднъж е поставян от работодателите и от синдикатите, но на този етап няма съгласие.\r\n\tПетков коментира, че преди тази добавка е била свързана с продължителна работа на едно лице при един работодател, сега смяната на работодатели е доста честа.\r\n\t”Реалностите на трудовия пазар се промениха, динамиката е много по-голяма. Много честа е смяната на работодателите от страна на работещите”, каза той. Попитан дали и той обмисля модифициране на тази добавка, Петков отговори, че ако този диалог се води в правилния формат – Националния съвет за тристранно сътрудничество, може да се намери взаимно приемливо решение.\n\n\r\n\t”Въпросът настоятелно се поставя от работодателите не от вчера”, заяви Петков.", "date": "11:59 | 22 юли 2017 | ", "title": "Отпадането на клас ”прослужено време” никога не е било в дневния ред на кабинета"}
{"url": "http://www.mediapool.bg/emirat-na-katar-prizova-za-dialog-no-pri-opredeleni-usloviya-news266973.html", "text": "Емирът на Катар шейх Тамим бин Хамад Ал Тани призова за диалог за уреждане на дипломатическата криза в Персийския залив, но подчерта, че всяко евентуално решение трябва да зачита суверенитета на емирството, предаде Ройтерс, цитирана от БТА.\r\n\t \r\n\tНадяваме се споровете да бъдат решени чрез диалог и преговори, каза емирът снощи в първата си телевизионна реч от началото на кризата през юни.\r\n\t \r\n\t\"Време е да пощадим нашите народи от разногласията между правителствата\", каза емирът, приканвайки към диалог, но подчерта, че всяко решение \"трябва да зачита суверенитета и волята на всяка една държава\". \n\n\r\n\t \r\n\tМиналия месец Саудитска Арабия, Обединените арабски емирства, Бахрейн и Египет скъсаха отношенията с Катар и му наложиха санкции, като го обвиниха във финансиране на екстремистки групировки и подкрепа на тероризма - обвинение, което емирът отхвърли.\r\n\t \r\n\tКатар се бори с тероризма непоколебимо и безкомпромисно и международната общност трябва да признае това, заяви шейх Тамим, цитиран от ДПА. Той подчерта, че Катар се бори срещу тероризма, защото го смята за отвратително престъпление срещу човечеството.\r\n\t \r\n\tТой похвали Кувейт за посредническите му усилия и заклейми \"злобната клеветническа кампания\" срещу неговата страна, но подчерта, че въпреки блокадата животът в страната продължава нормално. Според емира Катар трябва да стане по-самодостатъчен.\r\n\t \r\n\tТой отправи призив за отваряне на икономиката за чуждестранни инвестиции и съобщи, че е дал нареждания за диверсификацията й.", "date": "11:11 | 22 юли 2017 | ", "title": "Емирът на Катар призова за диалог, но при определени условия"}
{"url": "http://www.mediapool.bg/orban-polsha-e-podlozhena-na-evropeiska-inkvizitsiya-news266980.html", "text": "Унгарският премиер Виктор Орбан заяви, че страната му ще се бори, за да защити Полша, заплашвана от Европейския съюз със санкции заради намерението й да наложи правителствен контрол над съдебната система, съобщи Ройтерс.\r\n\t \r\n\t\"Инквизиционната офанзива срещу Полша никога няма да постигне успех, защото Унгария ще използва всички законови възможности в Европейския съюз, за да прояви солидарност с поляците\", каза Орбан в реч, предавана по телевизията от Бъйле Тушнад, в Румъния.\r\n\t \r\n\tПодобно на полския лидер Ярослав Качински, Орбан е от години в конфронтация с Брюксел, който обвинява Унгария в незачитане на демократичните свободи. Унгарският премиер се представя като борец за свобода от хватката на ЕС, добавя Ройтерс.", "date": "14:30 | 22 юли 2017 | ", "title": "Орбан: Полша е подложена на \"европейска инквизиция\""}
{"url": "http://www.mediapool.bg/dvama-dushi-leko-postradaha-pri-pozhar-v-hotel-marinela-news266977.html", "text": "Пожар горя в столичния хотел \"Маринела\" в събота преди обяд. Двама души са откарани в ”Пирогов” с леко обгазяване, но в добро общо състояние.\r\n\t \r\n\tДруги пострадали няма. \r\n\t \r\n\tСигналът е подаден малко след 11 часа в събота. По информация от полицията огънят е тръгнал от подземно помещение. Според очевидци пожарът е тръгнал от фитнес и сауна, които са били отдадени под наем. \n\n\r\n\t \r\n\tНа мястото са били изпратени осем пожарни коли и две линейки.\r\n\t \r\n\tВ хотела в момента са настанени около 250 гости, но не се е наложило тяхното извеждане, съобщи бТВ. \r\n\t \r\n\tСпоред служител на хотела ситуацията е под контрол и няма опасност за хората.\r\n\t \r\n\tПричините за инцидента са в процес на установяване. Вероятно става въпрос за човешка грешка, но предстои това да се уточни, след като огнеборците приключат работата си.", "date": "13:50 | 22 юли 2017 | ", "title": "Двама души леко пострадаха при пожар в хотел ”Маринела”"}
{"url": "http://www.mediapool.bg/peevski-e-prekaleno-korpulenten-za-da-izchezne-ot-istoriyata-s-ktb-news266978.html", "text": "В обвинението за КТБ отсъстват най-големите виновници. Присъстват само обслужващите. Няма ги политиците, няма го Пеевски, няма го Доган, няма ги факторите, които наредиха на държавните предприятия да преместят парите си в КТБ, няма го самият Цацаров, който без да има легитимна и проверима информация за състоянието на банката, изпраща ”войските“ си в офисите на КТБ, привиква на разпит целия УС на БНБ, докато не сменят позицията си, че банката е проблемна, и дава ход на провокацията със заплаха за убийство от страна на Пеевски.\r\n\tПитам и това е най-важният въпрос: въз основа на каква информация прокуратурата решава да действа през юни 2014 година? Кой е я предоставил, верифицирана ли е от независими източници? Правени ли са им проверки?\r\n\tЗащото ”много хора си мислят“ или ”загрижени граждани ни казаха“ не е отговор. Ако прокуратурата се самосезира по сигнал на Пеевски и това е основанието, то България гърми с много милиарди тутакси. Защото Пеевски вече е бил страна в спора. И вече е било установено, че той лъже за заплаха за убийство от Цветан Василев.\r\n\tНяма грам за политиците, които са получили облаги от КТБ срещу услуги – включително съдии, прокурори, политици и ченгета.\r\n\tНяма как да докажат тезата си, че КТБ мирише само и единствено около виновния Цветан Василев и приближени, без да засегнат и схемите, които самите политици са предлагали на принципа ”или го правиш, или страдаш“. И то не само срещу КТБ.\r\n\tОбвинението цели да създаде и лансира предпочетената от Пеевски и Доган версия за КТБ като пирамида, дупка и т.н.\n\n\r\n\tНали бяха 3.5 милиарда лева дупка, нещо са ги смалили в обвинителния акт – само вижте в какви граници варират. Само това е достатъчно за да ви светне, че нямат и понятие колко са в действителност. Не е ясно как ще удостоверят тази постоянно променяща се ”дупка“ във времето, и то прокурори, при това без помощта на експертни и независими оценки.\r\n\tОсвен да засекретят делото, не виждам как ще си спестят публичното унижение при разпита от адвокатите на ”свидетелите“ на обвинението.\r\n\tПродължавам да питам: прокурорите могат да имат всякакви тези, но как ще докажат, че през юни 2014 банката е била в състоянието, което изнася на тезата на обвинението?\r\n\tС пиар не става – трябва обективни доказателства на оторизирани органи. Постфактум също не става. Защото и първокурсниците по право ще ви зададат ”дребния“ въпрос за причина и следствие и по-точно: кой провокира атаката на вложителите срещу КТБ въз основа на атаката за дискредитация на банката, несвързана към онзи момент с нейното състояние.\r\n\tДокато Цветан Василев безропотно е давал кредити, не е имал проблем. До момента, в който от ЕК през БНБ затягат режима и той няма ход освен да спре раздаването на кредити, включително и на себе си – и главният прокурор Цацаров се намесва.\r\n\tПита се в задачата – къде са обезпеченията по кредитите на Пеевски в КТБ, включително по исканата от него и недадена от Цветан Василев гаранция за изпълнение по проекта ”Южен поток“? Защото те играят съществено значение за критичната оценка на активите на банката пост фактум.\r\n\tПрекалено е корпулентен нашият ДПС депутат, за да изчезне от историята с КТБ.\r\n\tСмешно е дори.", "date": " | 14:05 | 22 юли 2017 | ", "title": "Пеевски е прекалено корпулентен, за да изчезне от историята с КТБ"}
{"url": "http://www.mediapool.bg/svetlozar-lazarov-mvr-e-edna-ot-nai-potarpevshite-ot-prehoda-institutsii-news266976.html", "text": "В последните 27 години МВР е една от най-потърпевшите от прехода институции. Така бившият главен секретар на вътрешното министерство и настоящ национален координатор на ”Aтака“ Светлозар Лазаров коментира полицейските протести.\r\n\t”Ако преброим колко са реформите в последните 27 години, сигурно всяка година се извършват различни такива, които дори противоречат и навсякъде има допуснати слабости, което е видно от резултата”, заяви той в събота пред бТВ.\r\n\tПо думите му проблемите са комплексни, затова и трябва да се търсят комплексни решения. Трябва да има политически консенсус за краткосрочна и дългосрочна програма за изправяне на крана на МВР. Ако се работи на парче и се влезе в сферата на популизма, няма да се постигне нищо, смята Лазаров.\r\n\tПо негови сметки в системата на МВР има 3500 незаети щата, но на първо място трябва да се работи по това да се спрат напускащите.\r\n\tЗа искането на полицаите за увеличение на заплатите Лазаров каза: ”Многократно съм призовавал да се влезе в диалог в интерес на българските граждани и на МВР – с ясна пътна карта, ясни, конкретни решения. Решаване на въпроса в сектор ”Сигурност“ ще допринесе и за подобряване на жизнените процеси в България“, заяви той.\n\n\r\n\tЗа случая в Асеновград, при който младежи биха деца от спортен клуб и последваха протести и събаряне на незаконни ромски постройки Лазаров коментира, че ”проблемът с циганските гета започва много назад в годините на прехода. За да бъде решен този казус, каквото и да се прави, няма да е достатъчно, ако не се отвори кутията на Пандора – за да бъде постигнато ясно решение на въпроса, трябва да се започне от политическо ниво. Като първа стъпка нека извадим резултатите от изборите в гетата и да си дадем сметка кой, на какво основание и по какъв начин е свързан с тези хора“.\r\n\tСпоред Лазаров докато не се спре с бизнеса с гегата, ”няма да мръднем нито крачка напред”. ”Давате ли си сметка с какви пари се купуват тези гласове? На всички ни е ясно, че това не става с пари от заплати, на мен ми мирише на политическа корупция“, коментира той.", "date": "12:11 | 22 юли 2017 | ", "title": "Светлозар Лазаров: МВР е една от най-потърпевшите от прехода институции"}
{"url": "http://www.mediapool.bg/sofiya-e-poiskala-informatsiya-ot-turtsiya-za-svarzanite-s-teroristi-balgari-news266979.html", "text": "Българското посолство в Анкара е поискало информация от Турция за 77-те българи, за които югоизточната ни съседка смята, че имат връзки терористични организации, съобщи посланикът ни Надежда Нейнски. \r\n\t \r\n\tВ   не са посочени имената на българските граждани, на които е забранено да влизат в Турция, а българските институции обявиха, че нямат информация за тях. Нейнски съобщи, че Анкара взе още не е отговорила.\r\n\t \r\n\tМного се надявам да се изясни този казус. Винаги стои въпросът дали става дума за хора с двойно гражданство, каза посланик Нейнски пред бТВ.\n\n\r\n\t \r\n\tТя припомни, че списъкът е много по-голям и най-много хора има от Русия, Франция, Германия и Белгия. Според нея се визират конкретно връзки с ИДИЛ.\r\n\t \r\n\t”Теми свързани с националната сигурност са много деликатни. Счита се, че щом е свързано с националната сигурност не изисква допълнителни подробности”, добави Нейнски.\r\n\t \r\n\tТя коментира, че отношенията между Турция и ЕС има своите пикове и спадове. \r\n\t \r\n\t”Имаше едно замразяване на отношенията, което се счита, че се размрази на срещата на върха на НАТО в Брюксел. Най-важното е да не бъде прекъснат диалога”, категоричен е посланикът.\r\n\t \r\n\tВ момента отношенията София –Анкара са много добри, може да имаме различия, но имаме добър регулярен диалог на различни нива, коментира още тя.\r\n\t \r\n\tИмаше няколко примера на вмешателство на Турция в българските работи, заяви Нейнски с уточнението, че посланиците могат да са наблюдатели, но не и участници в процесите в страната, в която са акредитирани.  \r\n\t \r\n\tТя визира турския посланик у нас Сюлейман Гьокче, който в предизборната кампания агитира в полза на партията на Лютви Местан ДОСТ.", "date": "14:26 | 22 юли 2017 | ", "title": "София е поискала информация от Турция за свързаните с терористи българи"}
{"url": "http://www.mediapool.bg/mon-shte-se-bori-sreshtu-osvobozhdavaneto-na-uchiteli-v-kraya-na-godinata-news266984.html", "text": "Министърът на образованието и науката Красимир Вълчев заяви в отговор на журналистически въпрос в Русе, че е порочна практиката да се освобождават учители в края на учебната година и да се назначават отново на работа през новата, за да се пестят средства от бюджета на училището. \r\n\t \r\n\tПо думите му учителската работа не е с такъв характер, който да предполага краткосрочен договор по Кодекса на труда. \r\n\t \r\n\t\"В тази връзка още през юни тази година съм изпратил писмо до всички директори на образователни институции, с което съм обърнал внимание, че това не е добра практика, не е в съответствие с Кодекса на труда и не е желателно от гледна точка на политиката за задържане на млади преподаватели. При проверките, които ще правим, ние ще констатираме това като нарушение. Ще използвам и други случаи да им кажа, че това не е желателно и не е законосъобразно\", заяви министърът. \n\n\r\n\t \r\n\tВълчев коментира още, че държавата трябва да направи всичко възможно да обхване всяко едно дете в задължителна предучилищна и училищна възраст. Анализите показват, че редица деца, чийто родители са с ниско образование, не са обхванати в предучилищна възраст. Това е основна предпоставка след това те да бъдат успешно интегрирани и социализирани в училищна възраст. \r\n\t \r\n\tМинистърът каза още, че мотивираните учители са най-важният фактор за подобряване на образователните резултати. \r\n\t \r\n\t\"Ние имаме ясен ангажимент за удвояване на учителските заплати в четиригодишния период и вече го изпълняваме\", заяви Вълчев, цитиран от БТА.", "date": "18:06 | 22 юли 2017 | ", "title": "МОН ще се бори срещу освобождаването на учители в края на годината"}
{"url": "http://www.mediapool.bg/izdirvaniyat-kristiyan-e-otkrit-martav-krai-trigrad-news266981.html", "text": "16-годишният Кристиян от Триград, когото доброволци и полицаи издирваха в продължение на две седмици, е открит мъртъв, съобщи кметът на Триград Цветан Славков. \r\n\tТялото е открито от баща му под висока скала в района на пещерата Дяволското гърло в Триградското ждрело.\r\n\t \r\n\tНа място се прави оглед от органите на МВР. Предположенията са, че момчето или е паднало, или се е хвърлило от скалата.\r\n\t \n\n\r\n\tМладежът изчезна на 9 юли след като блъсна с колата на баща си група туристи на пътя. След инцидента непълнолетният шофьор остави колата и побягна в гората, а преди това си хвърли телефона.\r\n\t \r\n\tВ продължение на близо две седмици доброволци и служители на МВР обхождаха района на Триград и близките населени места.\r\n\t \r\n\tСпоред местни хора, които познават Кристиян, той е изживял много голям стрес заради стореното от него, съобщи бТВ.\r\n\t \r\n\tВ гората бяха разлепени листовки с актуалната информация на пострадалите с надеждата, че Кристиян ще ги види и ще се предаде в полицията, като разбере, че инцидентът се е разминал без жертви.", "date": "15:22 | 22 юли 2017 | ", "title": "Издирваният Кристиян е открит мъртъв край Триград"}
{"url": "http://www.mediapool.bg/bulgaria-shte-ima-reklamni-bilbordove-v-nyu-york-news266982.html", "text": "България ще има рекламни билбордове в Ню Йорк, съобщи във Варна министърът на туризма Николина Ангелкова, която участва в изнесено заседание на Националния съвет по туризъм в комплекс \"Златни пясъци\".\r\n\t \r\n\tПо думите й паната ще бъдат позиционирани на знакови за американския мегаполис места. На билбордовете, чието поставяне ще стане през октомври-ноември, ще бъдат представени български културно-исторически забележителности. Ангелкова каза още, че с общината в Ню Йорк ще бъдат договорени и други инициативи за рекламиране на нашата страна.\r\n\t \r\n\tОсвен в този град България ще бъде представена и в Бостън, Вашингтон, Лос Анжелис и Лас Вегас.\n\n\r\n\t \r\n\tПрез септември трябва да бъде окончателно готова програмата за националната туристическа реклама през 2018 г., допълни Ангелкова, цититана от БТА.\r\n\t \r\n\tПо думите й по предварителни данни ще бъдат необходими 30 милиона лева, за да бъдат изпълнени планираните инициативи. Дали ще бъде осигурен този бюджет, ще стане ясно след предстоящите разговори с министерството на финансирате.\r\n\t \r\n\tАкцент в националната реклама на България догодина ще бъдат основните целеви пазари за страната ни, от които посрещаме най-много гости, посочи Ангелкова.\r\n\t \r\n\tПо думите й страната ни ще се рекламира и в перспективни пазари като Китай, Япония, Индия, Близкия Изток, САЩ и Канада.\r\n\t \r\n\tАнгелкова посочи, че ще се залага основно на дигиталния маркетинг и реклама и различни онлайн активности. Основният фокус ще бъде върху удължаването на сезоните, развитието на културно-историческия и балнео- и СПА-туризма. Министърът посочи, че предстои да бъдат представени за обществено обсъждане нови маршрути, които ще представят балнео- и СПА възможностите на страната ни.\r\n\t \r\n\tС разработката им са ангажирани експерти от министерството, туристическия бранш в партньорство със здравното министерство. \r\n\t \r\n\tПрез ноември на туристическото изложение в Лондон за пръв път България ще представи 3D-виртуално изображение на част от културно-историческото си наследство, допълни Ангелкова.\r\n\t \r\n\tТя уточни, че министерството работи по пилотен проект за пространствено дигитализиране на популярни обекти, на първо време ще бъдат представени 20 забележителности, сред които Рилският манастир, Царевец, Варненската катедрала, крепостта Червен.\r\n\t \r\n\tНа изложението в Лондон ще се предлагат миникопия на тези обекти, които ще бъдат отпечатвани от 3D принтер, като сувенири за посетителите на българския кът.\r\n\t \r\n\tПрез тази година освен увеличение на гостите, имаме и ръст на приходите, допълни министърът. Тя посочи, че за периода януари-май приходите в сектора са над 1.5 милиарда лева, с 15 процента повече в сравнение с 2016 г.\r\n\t \r\n\tТази тенденция за увеличение на средствата показва, че макар и с малки стъпки, у нас започват да идват по-заможни туристи, каза министърът. Тя каза още, че за това лято очакванията са за ръст между 7 и 10 процента в броя на туристите и между 8 и 11 на сто увеличение на приходите.", "date": "16:14 | 22 юли 2017 | ", "title": "България ще има рекламни билбордове в Ню Йорк"}
{"url": "http://www.mediapool.bg/primirieto-mezhdu-buntovnitsite-i-silite-na-asad-se-razshiryava-news266983.html", "text": "Сирийската армия обяви спиране на бойните действия в района Източна Гута край Дамаск, съобщиха Ройтерс и Франс прес.  \r\n\t \r\n\tПримирието е започнало в 12 часа местно време (9 часа по Гринуич), информира днес сирийската държавна телевизия. \r\n\t \r\n\t\"Спиране на бойните действия в няколко зони на Източна Гута. . .на всяко нарушение ще бъде отговорено по съответния начин\", се посочва в съобщението.  \n\n\r\n\t \r\n\tИзточна Гута, която се простира от източните до североизточните предградия на Дамаск, отдавна е под контрола на опозицията в продължаващия вече шест години конфликт, макар бунтовниците да загубиха позициите си в западните райони. \r\n\t \r\n\tБунтовническата група \"Файлак ар Рахман\", която действа в зоната, приветства спирането на боевете и заяви, че примирията са първата стъпка към разрешаване на конфликта. \r\n\t \r\n\tВ Западна Сирия, където бунтовниците отстъпиха пред силите на режима миналата година, са правени множество опити за трайно примирие. Регионалните примирия често се провалят, за което двете страни взаимно се обвиняват. \r\n\t \r\n\tСпоред Сирийския център за наблюдение на човешките права от влизане в сила на примирието има отделни случаи на артилерийски обстрел, но не и големи сблъсъци. \r\n\t \r\n\tСАЩ, Русия и Йордания постигнаха споразумение за примирие и деескалация на напрежението в Югозападна Сирия по-рано този месец, което доведе до отслабване на насилието. Боевете обаче продължават на други фронтови линии като Източна Гута, където според опозицията режимът е извършил газова атака през 2013 година. Сирийското правителство отхвърля обвиненията.", "date": "16:54 | 22 юли 2017 | ", "title": "Примирието между бунтовниците и силите на Асад се разширява"}
{"url": "http://www.mediapool.bg/pochina-aktyorat-dzhon-hard-news266985.html", "text": "Американският актьор Джон Хърд е намерен мъртъв в хотелската си стая в Пало Алто, Калифорния, съобщиха световните агенции.\r\n\t \r\n\t72-годишният актьор е претърпял гръбначна операция ден преди смъртта си.\r\n\t \r\n\tПричината за смъртта му все още не е ясна.\n\n\r\n\t \r\n\tХърд е най-известен с ролята си в комедията \"Сам вкъщи\", където играе бащата на забравения сам вкъщи Кевин.\r\n\t \r\n\tТой бе номиниран за наградата \"Еми\" за ролята си на детектив в \"Семейство Сопрано\".\r\n\t \r\n\tУчаствал е и в \"Гладиатор\", \"Версия пеликан\", \"Пробуждане\" и др.\r\n\t \r\n\tДжон Хърд е баща на три деца.", "date": "19:44 | 22 юли 2017 | ", "title": "Почина актьорът Джон Хърд"}
