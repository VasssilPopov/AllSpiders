{"url": "http://www.mediapool.bg/otnovo-v-parlamenta-zaklinaniya-za-borba-s-koruptsiyata-bednostta-negramotnostta-news268722.html", "text": "Популистко-националистически заклинания, подплатени с традиционните заявки за борба с бедността и корупцията прозвучаха от парламентарната трибуна в първия ден на новата парламентарна сесия след едномесечната депутатска ваканция. Двете най-големи партии – ГЕРБ и БСП - си разменяха взаимни обвинения за злоупотреби и корупция на задочни пресконференции по време на отпускарския август, като дори се стигна дотам премиерът Бойко Борисов да се възмути, че БСП и ДПС искат да му \"пришият\" Пеевски, а те да изглеждат \"чисти\".\r\n\tИ двете партии подготвиха конкурентни проектозакони за борба с корупцията, които срещат изключително остри критики от магистратски и неправителствени организации, а президентът Румен Радев даде да се разбере, че иска да има активна роля по отношение на бъдещия антикорупционен орган. Ето защо политическата схватка кой е най-голям борец срещу корупцията ще доминира публичния дебат, докато актуални скандали като този с опита на държавата да обслужи интереси на политика от ДПС Делян Пеевски във военно-промишления комплекс, ще си останат грижливо избягвана тема.\r\n\tСамият Пеевски, който не е стъпвал в Народното събрание от деня на заклеването му на 19 април, не беше забелязан и сега.\r\n\tПредстоящото председателство на България на Съвета на ЕС, антикорупционният закон, съдебната реформа и бюджетната процедура са основните приоритети в работата на Народното събрание през есента, каза председателят му Димитър Главчев (ГЕРБ).\n\n\r\n\t\r\n\tВ декларация от името на ГЕРБ парламентарният групата Цветан Цветанов обяви: \"Нашата отговорност пред бъдещите поколения ще бъде да работим за повишаване националното самочувствие на българите. Младите ще се чувстват отново добре дошли в България, когато страната ни покаже, че ги уважава, че цени успехите им и че е готова да им предложи достоен живот\".\r\n\t\"Заявяваме категоричното си желание да участваме в реализирането на политики за засилване на интеграционните процеси в Европа\", каза още Цветанов и допълни, че \"присъединяването на България към Шенген и еврозоната остават наши приоритети, както и засилването на връзките със страните от Западните Балкани\".\r\n\t\"Няма да отстъпим от политиките за ликвидиране на неграмотността и за налагане на задължително образование\", заяви Цветанов, говорейки за вътрешнополитическите приоритети на ГЕРБ.\r\n\t\"Ще подкрепяме възпитанието в дух на родолюбие, а учебните програми ще гарантират познаването на българската история и достиженията на българската култура. Качеството на образованието ще се повиши, когато то е практически ориентирано и когато учителите са подготвени, финансово обезпечени и обществено подкрепяни. Ще се работи за превенция на агресията и повишаване сигурността на учащите\", допълни той.\r\n\t\r\n\t\r\n\tЦветанов отбеляза, че най-масови са обществените очаквания за добро антикорупционно законодателство и за работещ антикорупционен регламент: \"Ето защо сме длъжни до края на годината да приемем новия антикорупционен закон... Отсега сме наясно обаче, че контролът по изпълнението му става все по-голямо предизвикателство пред законодателя\".\r\n\tОт името на ГЕРБ Цветанов се ангажира, че \"различни елементи от правната система ще бъдат подобрени, ще се изпълняват препоръките, направени с доклада по Механизма на сътрудничество и оценка\". Той обеща нов Наказателен кодекс, както и в края на 2018 г. да е факт работещо електронно правителство. \"Ще търсим трайни и добри решения за недопускане и връщане на незаконно пребиваващи чужденци у нас\", обяви Цветанов.\r\n\t\r\n\tВолен Сидеров, шеф на парламентарната група на съупревляващата коалиция \"Обединени патриоти\", заяви,че по време на българското председателство на цяла Европа ще стане ясно, че \"патриотите\" в България не са безотговорни или такива, които търсят конфликти и скандали, а хора, които могат да работят за доброто на страната си и могат да оказват натиск България да взема по-суверенни решения. Той подчерта, че само 3 месеца са били достатъчни да се види, че \"патриотите\" са коректен, лоялен и отговорен политически партньор. Сидеров благодари на ГЕРБ, че се отнасят отговорно към всички техни предложения.\r\n\t\"Обединени патриоти\" ще предложат законодателни мерки, засягащи вероизповеданията и социалната система, но \"всичко това трябва да става внимателно, без да предизвиква социални катаклизми\".\r\n\t\"Точно тук ние сме гарантите, че може да става това, защото по време на нашето кратко управление областният управител на София област, излъчен от \"Обединени патриоти\", направи нещо, което 27 години не беше направено - върна имоти на Българската православна църква в Елешница, които няколко областни управи не бяха направили. Но това показва как могат да се вършат нещата, ако има решителност\", обяви Сидеров, завършвайки с думите:\r\n\t\"Пожелавам ви здраве и спасение! Бог да пази България\".\r\n\t\r\n\t\r\n\tЛидерът на БСП Корнелия Нинова оповести, че партията й навлиза в \"сезон на алтернативата\", след като \"през първия сезон на този парламент показахме, че сме ясна и аргументирана опозиция\".\r\n\t\"Поставяме си една стратегическа цел - това е намаляване на бедността и увеличаване на доходите\", декларира Нинова и обяви, че близо 2 млн. българи живеят на прага на бедността.\r\n\t\"Нека, като държавници, а не като едномандатни политици, да прозрем, че това са проблеми не само на настоящето, не само актуални днес. Това е огромен проблем за бъдещето на нацията ни, защото неграмотна, бедна и болна нация няма такова. Ето защо ще изработим алтернативен бюджет, в който ще предложим сериозни, аргументирани мерки за преодоляване на тези три проблема – неграмотността, бедността и здравословния статус на населението\", каза Нинова.\r\n\t\r\n\t\r\n\tПредседателят на ДПС Мустафа Карадайъ заяви, че вместо управление на страната чрез работещи институции и администрация, ставаме свидетели на дейности, характерни за клуб по самодейност. Според него управляващата коалиция губи позиция и опитите за вдигане на рейтинга изглеждат смешни.\r\n\tПламен Христов от \"Воля\" отправи призив към всички политически сили да потиснат партийното си его, да работят приоритетно за висок стандарт на живот на хората, за подкрепа на малкия и средния бизнес, за повече инвестиции, особено в изоставащите райони на страната.", "date": "2017.09.01", "title": "Отново в парламента: Заклинания за борба с корупцията, бедността, неграмотността"}
{"url": "http://www.mediapool.bg/s-avtobusi-shte-prevozvat-patuvashtite-s-vlak-mezhdu-plovdiv-i-stara-zagora-news268723.html", "text": "От 4 септември до 20 октомври предстоят временни промени в организацията на движението на всички влакове, които преминават в участъка между гарите Пловдив и Стара Загора, съобщи БДЖ.\r\n\tПрез този период всички бързи влакове, които преминават в участъка между Пловдив и Стара Загора, ще се движат през Димитровград. Тези влакове пътуват по направленията София – Варна -София, София – Бургас - София и Пловдив – Варна - Пловдив.\r\n\tЗа клиентите на националния железопътен превозвач ще бъдат осигурени автобуси за превоз на пътниците между гарите Пловдив и Оризово.\r\n\tПоради пътуването с автобуси няма да бъде възможен превозът на велосипеди и домашни любимци, посочват от БДЖ.\r\n\tВъведени ще бъдат и промени в разписанията на влакове, които се движат в съседни направления на ремонтирания участък. Целта е да се осигури регулярно придвижване и осъществяване на връзки с други влакове.\n\n\r\n\tВременната реорганизация на движението е свързана със строителните дейности за изпълнението на проекта за рехабилитация на железопътната линия Пловдив - Бургас, който се осъществява с европейски средства.\r\n\tИнформация за промените в разписанията на влаковете, както и за разписанията на автобусите, ще бъде поставена във всички гари и спирки по този маршрут, както и в електронния пътеводител на официалната интернет страница на \"Холдинг БДЖ\".\r\n\tЗа подробна информация клиентите на \"БДЖ – Пътнически превози\" могат да се обръщат към гишетата \"Информация\" и билетните каси в съответните железопътни гари, както и на националния информационен телефон 0700 10 200.", "date": "2017.09.01", "title": "С автобуси ще превозват пътуващите с влак между Пловдив и Стара Загора"}
{"url": "http://www.mediapool.bg/pohititelite-na-otvlecheniya-mazh-oshte-ne-sa-poiskali-otkup-kaza-vatreshniyat-ministar-news268724.html", "text": "МВР не разполага с информация за искан откуп от похитителите на 25-годишния Адриан Златков. Това съобщи вътрешният министър Валентин Радев.\r\n\t\"До момента нямаме информация да е искан откуп, нито дали похитителите да са се свързали със семейството на Адриан\", каза Радев пред бТВ.\r\n\tИнцидентът стана в  и до момента мъжът не е открит.\r\n\tАвтомобилът, с който се предполага, че е отвлечен, е открит опожарен в близост до село Герман, каза още вътрешният министър. По първоначална информация става въпрос за лека кола марка \"Шкода\".\r\n\tВ момента се установява дали наистина това е автомобилът, с който е извършено престъплението, уточни Радев.\n\n\r\n\tСпоред източници на бТВ леката кола е била запалена още преди Тони Златков, баща на отвлечения Адриан, да подаде сигнал в полицията за изчезването му. Възможно е похитителите да са инсценирали полицейска акция или катастрофа, като по този начин да са извели Адриан от личния му автомобил – схема, позната и от други организирани престъпни групи, свързани с отвличания.\r\n\tСлед като автомобилът е бил запален, вероятно похитителите са се прехвърлили на друго превозно средство и са избягали.\r\n\tВътрешният министър отказа да даде повече информация по случая, защото ако отговори на въпросите, похитителите ще разберат докъде е стигнало разследването.", "date": "2017.09.01", "title": "Похитителите на отвлечения мъж още не са поискали откуп, каза вътрешният министър"}
{"url": "http://www.mediapool.bg/bulgaria-pobedi-shvetsiya-s-32-na-futbol-sled-50-godini-v-svetovna-kvalifikatsiya-news268720.html", "text": "Българският национален отбор по футбол постигна историческа победа над най-големия си кошмар през последните пет десетилетия Швеция. \"Лъвовете\" победиха скандинавците с 3:2 в София в световна квалификация от група \"А\" за Мондиал 2018 в Русия.\r\n\tТова беше първи успех над Щвеция от ноември 1967 година, когато българите спечелиха с 3:0 европейската квалификация отново в София.\r\n\tЕдва около 11 000 зрители бяха на националния стадион \"Васил Левски\" при победата на трикольорите в този изключително драматичен сблъсък.\r\n\tПопаденията вкараха Станислав Манолев (12), Георги Костадинов (33) и Ивайло Чочев (79). Вратарят Пламен Илиев пък спаси дузпа в 16-ата минута. Точни за шведите бяха Лустиг (29) и Берг (44).\r\n\tВ другите два мача от нашата група Франция разгроми Холандия с 4:0, а Люксембург се справи с Беларус с 1:0.\r\n\tТака Франция се утвърди като лидер с 16 точки. Швеция запази второто си място с 13 точки. България е трета с 12 точки, спечелени от 4-те домакински победи.\r\n\tЧетвърти са Холандия с 10 точки, следвана от Беларус с 5 точки и Люксембург с 4 точки.\r\n\tСледващите срещи в групата са на 3 септември. България гостува на Холандия, Беларус излиза срещу Швеция, а Франция ще играе с Люксембург.\n\n\r\n\t\r\n\tВ двубоя срещу Швеция селекционерът на \"лъвовете\" Петър Хубчев заложи на схемата 4-3-2-1. Дебют направи вратарят Пламен Илиев, а пред него като централни защитници действаха Божидар Чорбаджийски и Васил Божиков. На левия бек беше Петър Занев, а на десния - Страхил Попов.\r\n\tПред тях тройката дефанзивни полузащитници бяха Симеон Славчев, Георги Костадинов и Ивайло Чочев. На лявото крило действа Георги Миланов, а на дясното - Станислав Манолев. На върха на атаката беше капитанът на отбора Ивелин Попов.\r\n\tСрещата започна силно за българите, като още в 6-ата минута Чочев пропусна. Халфът получи топката зад защитата, но не успя да я поеме добре и вратарят Олсен излезе и изби в корнер.\r\n\tБългарите продължиха да атакуват и попадението не закъсня. Станислав Манолев беше точен с глава в 12-ата минута. Той вкара петто си попадения с националната фланелка,  след като засече отлично центриране на Георги Миланов. Играчът на московския ЦСКА беше изведен отлично от Попов. Голът бе първи за България във вратата на Швеция от 8 септември 1993 година, когато отново в световна квалификация, и отново на \"Васил Левски\", Христо Стоичков се разписа от дузпа за крайното 1:1. След това \"Тре крунур\" записа седем поредни победи срещу нас с голова-разлика 20:0, превръщайки се в най-големия кошмар на \"лъвовете\" през последния четвърт век.\r\n\tВ 16-ата минута Пламен Илиев спаси дузпа на Форсберг, която беше отсъдена за нарушение на Костадинов. Вратарят се справи и при добавката, когато парира удар на Аугустинсон. Секунди по-късно Петър Хубчев бе изгонен от рефера Паоло Талявенто заради оспорване на негово решение.\r\n\tВ 29-ата минута Лустиг изравни с глава след центриране от корнер. Бранителят беше оставен непокрит в центъра на отбраната, като без проблем прати топката в мрежата на Илиев.\r\n\tБившият халф на \"Левски\" Георги Костадинов върна преднината на България в 33-ата минута. Той също се разписа с глава, засичайки центриране от фаул на Ивелин Попов. Попадението е второ поред за играча на \"Макаби\" Хайфа, който се разписа и при загубата от Беларус с 1:2.\r\n\tВ 40-тата минута капитанът Ивелин Попов проби отляво, стреля силно, но шведският вратар Олсен изби. Четири минути след това Берг изравни с глава. Нападателят засече центриране отдясно на Лустинг, като защитата на \"трикольорите\" отново остави играча в жълто безпроблемно да насочи топката във вратата.\r\n\tТака двата отбора се оттеглиха на почивката при резултат 2:2.\r\n\t\r\n\tВторото полувреме започна с по-активна игра на Швеция, които в рамките на две минути можеха да стигнат до пълен обрат, но Пламен Илиев беше на висота. Вратарят първо изби в корнер бомбен удар на Форсберг от фаул на границата на наказателното полев 56-ата минута, а три минути по-късно се справи и с изстрел на Форсберг от 11 метра.\r\n\tВъв втората част Тодор Неделев замени Миланов. Играчът на \"Ботев\" беше близо до гол с глава, но защитник изби пред него центрирането на изигралия страхотен мач Манолев. Последва ново спасяване на Илиев след удар отдалеч.\r\n\tМладият Божидар Краев смени Манолев, който получи заслужени аплодисменти от публиката. С първото си докосване бившият играч на \"Левски\" центрира към Попов, който чакаше да се разпише, но защитник изби пред него.\r\n\tТри минути по-късно в 79-ата минута българските фенове отново изригнаха. Ивелин Попов тръгна през центъра фронтално срещу вратата на Олсен, после десетката намери Чочев, който с майсторско изпълнение от 20 метра вкара за победата с 3:2.\r\n\t\r\n\tСлед историческата победа треньорът Петър Хубчев поздрави футболистите и гарантира, че няма да ги остави да изпаднат в излишна еуфория.\r\n\t\"Този отбор може да живее само при пълно себераздаване и здрави единоборства. Тази победа е по-сладка, защото точно с тези неща победихме Швеция. Ще кажем, че имаме отбор едва тогава, когато успеем да направим поредица от подобни силни мачове. Въпрос на манталитет е да започнем да побеждаваме и навън. Не ви обещавам успех срещу Холандия. Големите ни проблеми са точно в такива ситуации - когато имаме два поредни мача срещу силни съперници”, каза Петър Хубчев след срещата.\r\n\tТреньорът гарантира, че няма да остави футболистите да бъдат завладяни от еуфорията след победата. “Еуфорията няма как да ги обземе, гаранция. Там ми е силата. Няма да им позволя просто. Сега ще ни бъде трудно срещу Холандия - възстановяване, пътуване, противник, мач”, коментира Хубчев.\r\n\tТой си позволи да коментира и действията на рефера – италианецът Талиаванто, когото нарече \"безобразен\". \"Който ще да е, какъвто ще да е. Кои сме ние, че да имаме претенции, но чак така да се подиграват с нас… На 20-ата минута вече беше казал на двама души, че ги гони, даде дузпа и други 2-3 фаула. Въпреки съдията обаче постигнахме тази победа”, каза Петър Хубчев.\r\n\t“Не правим никакви сметки. Колкото и клиширано да е, играем мач за мач. Не съм дошъл със задача класиране, друга ми е целта. Започнем ли да изпълняваме замислените неща, ще дойдат и точките, и класиранията. Чух обидни скандирания по адрес на БФС, но ние трябва да бъдем обединени. Все по-малко обиди и все повече хора ще идват на стадиона с такива мачове”, каза още легендарният защитник от златното поколение от 1994 г.\r\n\t“Радвам се, че победихме точно отбора на Швеция. От 50 години не бяхме правили това. Беше много важно за нас да променим тази негативна тенденция. Добър домакин сме, казах го още вчера и днес го доказахме. Имаше натиск от страна на шведите, но издържахме“, каза капитанът на отбора Ивелин Попов след срещата.", "date": "2017.09.01", "title": "България победи Швеция с 3:2 на футбол след 50 години в световна квалификация"}
{"url": "http://www.mediapool.bg/nov-istoricheski-transfer-vav-futbola-news268726.html", "text": "В последните часове на трансферния прозорец, докато вървяха световните квалификации по футбол в четвъртък вечерта, \"Пари Сен Жермен\" осъществи още една мащабна историческа сделка.\r\n\tФренският клуб купува 18-годишния нападател Килиан Мбапе за 180 млн. евро. Нападателят на \"Монако\" е преотстъпен за един сезон на ПСЖ, а в договора му е записано, че догодина парижкият клуб трябва да плати рекордната цена за да го има.\r\n\tСделката става месец след ПСЖ купи от \"Барселона\" срещу рекордните 222 млн. евро.\r\n\tПокупката на 18-годишният талант Мбапе за 180 млн. евро е вторият най-скъп трансфер в исторята на футбола.\r\n\tДвете нови придобивки са в актива на клуба на катарския милиардер Насър Ал Хелайфи. Причината да не се плати сумата за Килиан Мбапе сега не е от спестовност, а заради правилото за финансов феърплей на УЕФА.\n\n\r\n\tА докато се уреждаха последните детайли по споразумението, Мбапе игра с екипа на Франция срещу Холандия в световната квалификация и се разписа за впечатляващата победа на \"петлите\" над \"лалетата\" с 4:0.\r\n\tВ четвъртък вечерта трансферният прозорец беше затворен в повечето европейски страни. В Испания обаче е отворен още един ден, поради което е рано да се тегли чертата и да се правят сметки. Със сигурност е ясно, че ще има рекорди и като общи стойности.\r\n\tСега погледите са насочени към \"Барселона\". Каталунците вярват, че до полунощ в петък ще се подсилят с още звезди.", "date": "2017.09.01", "title": "Нов исторически трансфер във футбола"}
{"url": "http://www.mediapool.bg/ekshan-s-buhalki-v-restoranta-na-shef-viktor-angelov-v-stolichniya-kvartal-lozenets-news268721.html", "text": "Двама маскирани мъже с бухалки са нападнали около 40-годишен мъж пред ресторанта на известния шеф-готвач Виктор Ангелов в столичния квартал \"Лозенец\".\r\n\tЕкшънът се е разиграл в четвъртък вечерта пред заведението и е продължил и в ресторанта.\r\n\tДо момента няма официална информация от МВР по случая. Двамата нападатели се издирват, не е ясно и кой е потърпевшият, нито мотивите за нападението.\r\n\tВ четвъртък вечерта двама маскирани мъже, въоръжени с бухалки, гонят друг мъж по улица в кв. \"Лозенец\" в София.\r\n\t\"Господинът е наш комшия, живее в сградата, под която е ресторантът. В паниката той хуква към сградата, насочва се по инстинкт към ресторанта, тъй като там очаквано има хора, влиза през странична врата, прави кръг между масите и излиза\", разказа Виктор Ангелов, който стана популярен с участието си в готварското шоу \"Мастър шеф” пред бТВ в петък сутринта.\r\n\tПо думите му един от двамата нападатели, който останал \"арогантен и смел\", го преследвал в салона на ресторанта. След реакция на персонала, нападателите  решили, че нямат място там и са избягали. Той подчерта, че благодарение на адекватната намеса на служителите му, нападнатият се е отървал с леки наранявания.\r\n\tЧасове след инцидента полицията прави оглед на мястото и разпитва свидетели. Иззети са и записите от видеокамерите на сградата.\r\n\tВсе още не са ясни мотивите на побоя, нито кой е бил мишената. Нападателите се издирват.\r\n\tПо повод невярна информация в някои медии, че самият той е участвал в екшъна, Ангелов коментира: \"Редно е хората да започнат да черпят информация от сериозните медии, каквито сме ние. Не знам по какъв начин се измислят новините и пълнежа за подобен род списания и преса, но призовавам хората да не черпят информация от такива места\".", "date": "2017.09.01", "title": "Екшън с бухалки в ресторанта на шеф Виктор Ангелов в столичния квартал \"Лозенец\""}
{"url": "http://www.mediapool.bg/grigor-dimitrov-iznenada-vsichki-sas-zaguba-na-otkritoto-parvenstvo-po-tenis-na-sasht-news268727.html", "text": "Григор Димитров изненада всички и отпадна още във втория кръг на Откритото първенство по тенис на САЩ.\r\n\tБългаринът, който беше поставен под номер седем в схемата на турнира, загуби с 5:7, 6:7 (3), 3:6 от руснака Андрей Рубльов, 53-ти в световната ранглиста след 2 часа и 30 минути игра.\r\n\tГригор Димитров игра колебливо, без вдъхновение и емоции и остана далеч от тениса, който го доведе до най-големия му успех преди седмица – титлата от \r\n\tТака българинът се представи далеч под очакванията и въпреки че беше поставен сред фаворитите от букмейкърите, отпадна още след втория си двубой на кортовете в Ню Йорк, където най-доброто му класиране остава осминафинал през 2016 и през 2014 година.\r\n\tНа другия полюс беше Андрей Рубльов, който не се смути от Димитров, игра уверено и съсредоточено, използвайки всичките си възможности за да спечели двубоя. За 20-годишния руснак това е първа победа над тенисит от топ 10. В следващия кръг той ще се изправи срещу босненеца Дамир Джумхур.\n\n\r\n\tЕдин от големите проблеми пред Григор Димитров се оказа сервисът му. Той направи 11 непредизвикани грешки, част от които в ключови моменти, с които даде инициативата на съперника си. На втори сервис българинът записа едва 36% (спечели 16 от 42 разигравания).\r\n\tДвамата имаха по 35 печеливши удара и по десет възможности за пробив, като Димитров се възползва два пъти, а руснакът – четири пъти. Непредизвиканите грешки бяха 39 на българина срещу 36 на съперника му.\r\n\tМачът се развиваше отлично за седмия в схемата. Българският тенисист водеше с 5:2 в първия сет и не изглеждаше, че ще има някакви проблеми. Вместо да приключи сета бързо в своя полза, той допусна срив и след серия от пет поредни спечелени гейма Рубльов направи обрат за 7:5.\r\n\tКартината се повтори и във втория сет. Димитров направи пробив след оспорван четвърти гейм и след това поведе с 4:1.Последва един от решителните моменти в мача. Най-напред руснакът върна пробива за 3:4, а веднага след това се защити след 15:40 на свой сервис и затвърди пробива, за да изравни. Сетът стигна до тайбрек, в който Рубльов поведе с 5:1. Димитров имаше възможност да се доближи максимално, но поредната двойна грешка му попречи да мисли за обрат.\r\n\tРуснакът продължи да играе уверено, а с поведението си българинът не показваше, че е способен да промени хода на мача в третия сет.  Рубльов направи решителна крачка към победата и след пробив поведе с 4:1. Той пропусна отлична възможност за нов пробив, но въпреки това не беше притеснен и стигна до успеха в срещата след два часа и половина игра.\r\n\tС участието си във втория кръг 26-годишният Григор Димитров си осигури 86 000 долара и 45 точки за световната ранглиста, в която заема деветото място в момента.", "date": "2017.09.01", "title": "Григор Димитров изненада всички със загуба на Откритото първенство по тенис на САЩ"}
{"url": "http://www.mediapool.bg/shestgodishno-dete-nevolno-zastrelya-sobstvenik-na-zavedenie-news268728.html", "text": "Шестгодишно момче неволно застреля собственик на заведение в пазарджишкото село Виноградец. Както съобщи областната полиция в Пазарджик, нелепата трагедия се е разиграла късно вечетра в четвъртък в заведение, където компания е празнувала рождения ден на детето.\r\n\t\r\n\tСлед употреба на алкохол, чичото на момчето Лазар Влайков, който е председател на общинския съвет на Септември, извадил законно притежавания си боен пистолет и започнала размяна на оръжието сред присъстващите.\r\n\t \r\n\tТака пистолетът стигнал до детето, което произвело неволен изстрел, който убил собственика на заведението.\r\n\t \r\n\tТялото на мъжа е откарано за аутопсия в Пазарджик.\r\n\t \n\n\r\n\tПритежателят на огнестрелното оръжие е задържан за срок от 24 часа, а пистолетът е иззет.\r\n\t \r\n\tС детето работят психолог и инспектор от Детска педагогическа стая.", "date": "2017.09.01", "title": "Шестгодишно дете неволно застреля собственик на заведение"}
{"url": "http://www.mediapool.bg/prezidentat-nastoya-toi-da-naznachava-shefa-na-antikoruptsiya-news268730.html", "text": "Президентът Румен Радев за пръв път заяви позицията си, че той трябва да назначава председателя на бъдещия антикорупционен орган, каквото предложение направи БСП, влизайки в пряка конфронтация с ГЕРБ, чийто поректозакон предвижда председателят да се избира от парламента. \r\n\t \r\n\t\"Здравата институционална логика наистина диктува той да бъде назначаван с участието на президента. Как можем да си представим, че парламентарното мнозинство ще избере този човек и ще бъде ли в състояние той да разследва правителството, ако то е излъчено от същото това парламентарно мнозинство. Няма логика\", посочи Радев в петък, когато парламентът откри новата си сесия, в която един от приоритетите е приемането на антикорупционен закон.  \r\n\t \r\n\tРумен Радев обаче не подкрепи изцяло нито закопроекта на ГЕРБ, нито алтернативния на БСП. По думите му \"единият е фокусиран върху превенция и профилактика, а другият повече върху разследване по обвинение\". \n\n\r\n\t \r\n\t\"За мен трябва да има такива мерки, които да обхващат всичко това и в един закон, и да има и съответните структури, които да го извършат. Консултативният съвет по национална сигурност (КСНС) е една платформа, където се търси съгласие. Мисля, че има достатъчно аргументи и огромни обществени очаквания, така че нещата да се случат\", каза Радев.\r\n\t \r\n\tСъздаването на поредната институция за борба с корупцията по високите етажи бе обявено за основен за приоритет и от  ГЕРБ, и от БСП, като и двете партии подготвиха собствени законопроекти. Магистратски и неправителствени организации  и двата проекта, които се очаква да бъдат обсъдени и на свиканото от президента Румен Радев заседание на  за борбата с корупцията през октомври. \r\n\t \r\n\t\"Корупцията е изключително важна тема за България. Борбата с корупцията не може да става само с превенция, тя е важна разбира се, но не по-малко важни са разследването, обвинението и наказанието. Очаквам един комплексен подход, който да включва всички необходими мерки\", каза Радев. \r\n\t \r\n\tТой коментира, че все още не се е произнесъл какъв трябва да бъде този подход, тъй като това е въпрос на дебати. \r\n\t \r\n\tПроектът на ГЕРБ предвижда обединяване в комисия на няколко съществуващи и доказали се като неефективни антикорупционни структури. Комисията би трябвало да извършва проверки и при данни за извършено престъпление следва незабавно да уведоми прокуратурата. Проектът на БСП предвижда създаването на антикорупционна агенция, базирана на дирекция от ДАНС и звено от Сметната палата, която да може да разследва. \r\n\t \r\n\tИ в двата варианта проверките и разследванията на антикорупционния орган стигат до прокуратурата, за която има сериозни подозрения, че е част от корупционния модел в държавата, но пък началникът й има неограничена власт и практически никой не може да го разследва.\r\n\t \r\n\tВ отговор на въпрос дали свикването на КСНС за корупцията е контрамярка от негова страна, след като управляващите не изпълниха , Радев призна, че е имал подобно изказване, но коментира, че не иска да свързва двете неща по никакъв начин. \r\n\t \r\n\t\"Чакам наистина поне едно практическо решение в сферата на отбраната, за да можем наистина да обсъждаме нещо на този Съвет. Не искам да звучи така, че виждате ли - обсъждането на антикорупционните мерки е резултат от това, че нищо не се предприема в сферата на отбраната. Антикорупционното законодателство, създаването на необходимите структури, са изключително важни стъпки и те са безспорен приоритет на дневния ред“, заяви Радев. \r\n\t \r\n\tПо повод започващия нов политически сезон президентът посочи, че са много нещата, накъдето политиците да насочат вниманието си. \r\n\t \r\n\t\"Във всички сфери очакваме наистина едно законодателство, което да отговаря на обществените очаквания и да се прави така, че да има време обществото да се запознава с това какво се предлага, да има обществено обсъждане и дебати, каза Радев, след като откри новата учебна година във Военната академия в София.", "date": "2017.09.01", "title": "Президентът настоя той да назначава шефа на \"Антикорупция\""}
{"url": "http://www.mediapool.bg/zdravnoto-ministerstvo-sistemno-e-zhertva-na-falshivi-saitove-i-novini-news268729.html", "text": "Министерството на здравеопазването системно се оказва жертва сайтове, фалшифициращи интернет страницата му и тиражиращи фалшиви интервюта с министър Николай Петров с цел продажба на продукти срещу паразити.\r\n\tСамо в последните две седмици се е наложило Министерство на здравеопазването два пъти да изпрати сигнали до директора на Главна дирекция “Борба с организираната престъпност“ Главен комисар Ивайло Спиридонов и до комисар Явор Колев, началник на отдел „Компютърни престъпления“ към ГДБОП за фалшифициране на електронната страница на министерството. Сигнал е подаден и до главния прокурор.\r\n\t“Имаме уверението на компетентните институции, че своевременно са предприети всички законови действия за идентифициране на източниците и подвеждането им под отговорност“, заявиха от здравното министерство.\r\n\t\"МЗ призовава гражданите да бъдат особено бдителни към интернет страници - “двойници“ на официалния сайт на институцията.\r\n\tСайтове като ; ; \r\n\tсъдържат категорично невярна информация и правят внушения, които са подвеждащи за потребителите и опасни за здравето на гражданите. Министерството, политическият кабинет на министър Николай Петров и служители на ведомството не промотират и рекламират каквито и да било продукти и стоки\", заявиха от министерството.\r\n\tВ едно от фалшивите интервюта с министър Петров например се внушава, че София заема водеща позиция в класацията по заразени с паразити, които водят до сериозни заболявания, след което се препоръчва конкретен продукт за унищожаването им. Следват и фалшиви коментари от хора, които уж са използвали продукта и са доволни от него.\n\n\r\n\t\r\n\tОт здравното министерство напомнят, че официалният сайт на институцията се намира на интернет адрес  и призовават всеки гражданин, натъкнал се на фалшив сайт на институцията, да подаде сигнал на имейл адрес: delovodstvo@mh.government.bg или да се обърне към компетентните органи.\r\n\tТова не е първият път, в който министерството става жертва на фалшиви сайтове и новини. През януари подобен сайт  уж с ръководителя на Националния център по заразни и паразитни болести, кръстен от авторите на фалшивата страница Евгени Николаев Морозов и в него отново се плашеха хората със смъртоносни паразити.", "date": "2017.09.01", "title": "Здравното министерство системно е жертва на фалшиви сайтове и новини"}
{"url": "http://www.mediapool.bg/petgodishnata-alena-ot-moskva-vze-200-000-ata-viza-za-2017-godina-news268733.html", "text": "Консулската служба при посолството на България в Руската федерация издаде 200 000-ата виза за 2017 година. Щастливият притежател е петгодишната Алена от Москва, която ще почива с роднини в курортния комплекс \"Св. Влас\", съобщи пресцентърът на Министерството на външните работи.\r\n\t \r\n\tМалката Алена получава и подаръчен ваучер от туроператора \"Морская звезда\" и от комплекса \"Посейдон\" в Несебър за осемдневна почивка за двама. Тя ще може да използва подаръка си между септември 2017 и юни 2018 година.\r\n\t \r\n\tПосолството на България в Руската федерация и Националното туристическо представителство и през тази година продължават традиционната практика с връчване на подаръчен ваучер на получателя на юбилейната виза като част от кампанията за популяризирането на България на руския пазар като привлекателно туристическо направление. \n\n\r\n\t \r\n\tПосланикът на България в Русия Бойко Коцев ще връчи подаръчния ваучер на Алена на 1 септември 2017 г. в присъствието на нейните близки, информират от МВнР.", "date": "2017.09.01", "title": "Петгодишната Алена от Москва взе 200 000-ата виза за 2017 година"}
{"url": "http://www.mediapool.bg/vedomosti-kremal-tarsi-zhena-za-sparing-partnyor-na-putin-news268732.html", "text": "Кремъл търси достоен съперник на Владимир Путин на предстоящите през март президентски избори в Русия. Администрацията мисли да подбере жена за спаринг партньор на главния претендент, пише руският вестник \"Ведомости\", като се позовава на източници от Кремъл и близки до него експерти.\r\n\t \r\n\tСпоред тях се разглеждат 5 до 7 женски кандидатури, включително 3 от партията \"Справедлива Русия\", четвърта сила в парламента. Това са Наталия Великая, оглавяваща Социалдемократическия съюз на жените, лидерът на Националния родителски комитет Ирина Волинец и Ирина Петеляева от ръководството на партията.\r\n\t \r\n\tДруг източник, близък до президентската администрация, твърди, че е подбрана вече безпартийна жена. \"Идеалният вариант\" според него е радио и телевизионната журналистка Ксения Собчак, \"демонстрираща образа на модерна млада жена с желание да се впусне в политиката\".\n\n\r\n\t \r\n\tСобчак е \"умна, ярка, интересна, но не отговаря изцяло на образа на типичната руска жена; въпросът е дали тя ще се реши\" на такава стъпка, пише \"Ведомости\", цитиран от Би Би Си.\r\n\t \r\n\tУчастието на жена кандидат в руските избори от 2018 г. \"ще разнообрази сценария и ще изгради поне някаква драматургия\", разсъждава политологът Константин Калачов, цитиран от БТА.\r\n\t \r\n\tЗасега сред най-реалните варианти е в кампанията да участва старата гвардия - лидерите на партиите от Държавната дума. Всеки друг кандидат би развил вече някаква дейност, смята обаче социологът Андрей Колядин.\r\n\t \r\n\tНо евентуалното участие на жена кандидат ще привлече вниманието към президентските избори и ще покаже, че кампанията няма да има женомразки уклон, добавя той.", "date": "2017.09.01", "title": "\"Ведомости\": Кремъл търси жена за спаринг партньор на Путин"}
{"url": "http://www.mediapool.bg/dps-shte-podkrepi-antikoruptsionniya-zakon-na-gerb-news268736.html", "text": "ДПС ще подкрепи законопроекта на ГЕРБ за създаване на самостоятелна комисия \"Антикорупция\", която да обедини досегашните комисии за отнемане на незаконно имущество и конфликт на интереси, съответната дирекция в Сметната палата и БОРКОР.\r\n\tТова обяви в петък депутатът от движението Хамид Хамид по време на обсъждането на идеите на управляващите, организирано от парламентарната правна комисия и правосъдното министерство.\r\n\tСпоред законопроекта на ГЕРБ председателят на бъдещата антикорупционна комисия ще се избира от парламента по предложение на депутати и след това сам ще номинира останалите членове на ръководството.избора председател и заместниците му в изпълнителната власт.\r\n\tГлавният прокурор Сотир Цацаров повтори забележката си, изразена преди ден по отношение на законопроекта на БСП – че новият антикорупционен орган не трябва да има техническата възможност сам да прилага специални разузнавателни средства (СРС), а само да иска използването им. Същата позиция изрази и шефът на ДАНС Димитър Георгиев.\r\n\tПравосъдният министър Цецка Цачева впоследствие увери, че бъдещата комисия ще бъде само заявител на СРС-та, но няма да може сама да ги прилага.", "date": "2017.09.01", "title": "ДПС ще подкрепи антикорупционния закон на ГЕРБ"}
{"url": "http://www.mediapool.bg/lavrov-kongresat-natrapva-na-tramp-antiruski-sanktsii-za-da-go-prepane-news268737.html", "text": "Конгресът на САЩ натрапва на президента Доналд Тръмп антируски санкции, за да \"подложи крак\" на администрацията му. Това заяви руският външен министър Сергей Лавров пред студенти и преподаватели от Московския държавен институт за международни отношения, съобщи ТАСС.\r\n\t \r\n\tСлед срещата между президентите на Русия и на САЩ \"стана по-ясно, че президентът Тръмп, както сам е заявявал неведнъж - и след срещата, и съвсем скоро - търси нормализация на отношенията с Русия. Това е насрещно желание, точно такава е и нашата позиция. Готови сме да се движим със същата скорост и до същата дълбочина, които ще са комфортни за администрацията на Тръмп\", каза Лавров.\r\n\t \r\n\tРазбираме, че тях (администрацията на Тръмп, бел. ТАСС) сега се опитват \"да ги прецакат по всеки повод, извинете за жаргона\", и не смятаме за необходимо да развиваме нещо по американското направление. Но схващаме, че някой просто иска \"да подложи крак\" на администрацията. И в този контекст разглеждаме санкционните действия, които Конгресът натрапва на Доналд Тръмп, добави руският външен министър.", "date": "2017.09.01", "title": "Лавров: Конгресът натрапва на Тръмп антируски санкции, за да го препъне"}
{"url": "http://www.mediapool.bg/broyat-na-zhertvite-ot-buryata-harvi-dostigna-44-10-dushi-sa-v-neizvestnost-news268734.html", "text": "Броят на загиналите в резултат на бурята Харви в САЩ достигна най-малко 44, а още най-малко 10 души са в неизвестност. Всички жертви са в южния щат Тексас. \r\n\t \r\n\tНад 1.7 милиона човека в Тексас, в района на Мексиканския залив, напуснаха домовете си, посочва Ройтерс. Около 779 000 тексасци бяха евакуирани принудително, а 980 000 сами потърсиха подслон на други места.\r\n\t \r\n\tОколо 7000 пациенти на здравни заведения бяха евакуирани от тексаския град Бомонт, където бе спряно водоснабдяването заради наводнени помпени станции.\n\n\r\n\t \r\n\tОколо 100 000 домове са пострадали от тропическата буря, съобщи президентският съветник по вътрешната сигурност Том Босърт, цитиран от световните агенции.\r\n\t \r\n\tТой допълни, че Белият дом планира да поиска от Конгреса допълнително финансиране за справяне с щетите от бедствието. \r\n\t \r\n\tЩе бъде поискан първоначален пакет от 5.9 милиарда долара за възстановяване на засегнатите от урагана Харви райони, съобщи Асошиейтед прес.\r\n\t \r\n\tПредложението на Тръмп, което е било обсъдено в Белия дом с ключови представители на Републиканската партия, ще е само част от целия пакет, който може да се конкурира по размер с този от 2005 г. за подпомагане на жертвите на урагана Катрина. Той бе за над 100 милиарда долара.\r\n\t \r\n\tВисокопоставен представител на администрацията каза, че планът ще бъде изпратен днес в Конгреса, чиито камари вероятно ще го гласуват следващата седмица.\r\n\t \r\n\tПрезидентът Доналд Тръмп обеща да дари един милион долара от личните си средства за тази цел, съобщи говорителката на Белия дом Сара Сандърс.\r\n\t \r\n\tХарви достигна до сушата в Тексас преди седмица като ураган от четвърта категория и причини тежки наводнения в големи части на Хюстън и други райони в щата.\r\n\t \r\n\tТова е най-мощният ураган в САЩ за последните 12 години - от 2005 г., когато ураганът от максималната (пета) категория Катрина удари крайбрежието на щата Луизиана и практически унищожи Ню Орлиънс.\r\n\t \r\n\tХарви отслабна и вече е тропическа депресия, като се движи на около 130 километра югоизточно от град Мемфис, щата Тенеси. Скоростта на съпътстващите ветрове достига малко повече от 48 км/ч.", "date": "2017.09.01", "title": "Броят на жертвите от бурята Харви достигна 44, 10 души са в неизвестност"}
{"url": "http://www.mediapool.bg/nad-400-sa-veche-zhertvite-ot-sblasatsite-mezhdu-budisti-i-myusyulmani-v-mianma-news268735.html", "text": "Броят на жертвите от сблъсъците между будисти и мюсюлмани в западните райони на Мианма достигна 402 души за тази седмица, предаде ТАСС, като се позова на правителствени данни.\r\n\t \r\n\tПредишната информация бе за 109 загинали. Военните са убили 370 бунтовници рохинги - мюсюлманско малцинство в Мианма. Бунтовниците пък са убили 17 мирни жители и 15 полицаи и войници.\r\n\t \r\n\tВ западната провинция Рахин неведнъж е имало сблъсъци между представители на будисткото мнозинство в Мианма и на мюсюлманското малцинство рохинги. Хиляди хора загинаха при такива изблици на насилие през последните години.\r\n\t \r\n\tПоложението рязко се изостри на 25 август, когато стотици мюсюлмански бунтовници от движението \"Араканска армия за солидарност на рохингите\", което властите смятат за терористична организация, извършиха нападения срещу 30 полицейски и гранични постове.\r\n\t \n\n\r\n\tНовите атаки съвпадат с публикуването на 24 август на окончателния доклад на международна комисия, ръководена от бившия генерален секретар на ООН Кофи Анан, за ситуацията в провинция Рахин. В доклада комисията призова Мианма да даде повече права на рохингите, по-специално повече свобода на движение, защото в противен случай има риск те да се радикализират.\r\n\t \r\n\tВластите отвърнаха с военна контраофанзива. Това предизвика бежански поток на хиляди рохинги, бягащи от размирните райони. Мнозина от тях твърдят, че са били подложени на ужасяващи жестокости от армията на Мианма след нападенията. Те разказват за групови изнасилвания, мъчения, кланета.\r\n\t \r\n\tОколо 38 000 рохинги са преминали от Мианма в Бангладеш, съобщи днес Ройтерс. Агенцията цитира източници от ООН, извършващи хуманитарна дейност в южната част на Бангладеш.", "date": "2017.09.01", "title": "Над 400 са вече жертвите от сблъсъците между будисти и мюсюлмани в Мианма"}
{"url": "http://www.mediapool.bg/rumanski-romi-vav-frenski-zatvor-za-organizirano-dzhebchiystvo-v-raiona-na-parizh-news268738.html", "text": "Двама румънски роми бяха осъдени на пет и шест години затвор във Франция, защото са принуждавали децата си да крадат, съобщи Франс прес.\r\n\t \r\n\tСъд в град Мо, на петдесетина километра източно от Париж, осъди на шест години затвор патриарха на клана, 57-годишния Мариан Тинка, а бившата му съпруга Мария Ямандита - на пет години лишаване от свобода.\r\n\t \r\n\tОще седем членове на клана - четирите пълнолетни деца на двойката и брачните им партньори - участващи в голяма мрежа за джебчийство, действаща в района на \"Дисниленд\" в Париж, във влаковете и метрото в района на столицата, получиха присъди от две до четири години.\r\n\t \r\n\tШефката на китайски ресторант в Париж, където децата криели откраднатите пари, бе осъдена на пет месеца условно лишаване от свобода за укривателство.", "date": "2017.09.01", "title": "Румънски роми във френски затвор за организирано джебчийство в района на Париж"}
{"url": "http://www.mediapool.bg/liderat-na-islyamska-darzhava-e-oshte-zhiv-news268739.html", "text": "Лидерът на \"Ислямска държава\" Абу Бакр ал Багдади е още жив и вероятно се крие в долината на р. Ефрат, заяви генерал-лейтенант Стивън Таунзенд, който командва коалиционните сили срещу джихадистката групировка в Ирак и Сирия, предаде Франс прес.\r\n\t \r\n\t\"Издирваме го всеки ден. Не мисля, че е мъртъв\", каза той.\r\n\t \r\n\tГенерал Таунзенд призна, че няма \"никаква представа\" за точното място, където може да се намира Багдади, но смята, че може да е избягал с други джихадисти в долината на Ефрат - регион, простиращ се приблизително от град Дейр аз Зур в Източна Сирия до град Рауа в Западен Ирак - след офанзивата на коалицията и местни съюзници срещу Мосул, Ракка и Тал Афар.\r\n\t \r\n\t\"Когато го намерим, смятам, че ще опитаме първо да го убием. Няма смисъл да опитваме да го заловим\", заяви той.\r\n\t \r\n\tСирийският център за наблюдение на човешките права каза в началото на юли, че Багдади може би е мъртъв, като се позова на думите на ръководители на групировката в провинция Дейр аз Зур.\n\n\r\n\t \r\n\tРуската армия обяви на 22 юни, че е много вероятно да е убила Багдади, но не успя да потвърди това твърдение.", "date": "2017.09.01", "title": "Лидерът на \"Ислямска държава\" е още жив"}
{"url": "http://www.mediapool.bg/nova-silna-burya-zastrashava-ostrovite-v-karibsko-more-i-yugoiztochnata-chast-na-sasht-news268740.html", "text": "Нова силна буря застрашава островите в Карибско море и югоизточната част на САЩ. Националният център за ураганите, съобщи, че ураганът Ирма е станал от трета категория, предаде ДПА.\r\n\t \r\n\tС постоянни ветрове от около 185 км/ч, бурята все още е далеч от сушата, на близо 1200 км западно от островите Кабо Верде и се движи на запад-северозапад с 19 км/ч.\r\n\t \r\n\t\"Очаква се Ирма да остане мощен ураган още няколко дни\", съобщи базираната в Маями агенция.\r\n\t \r\n\tБурята може да започне да доближава източната част на Карибско море след вторник. Тя може да застраши карибските острови, както и югоизточното американско крайбрежие, но такива дългосрочни прогнози са много несигурни, посочи ДПА.", "date": "2017.09.01", "title": "Нова силна буря застрашава островите в Карибско море и югоизточната част на САЩ"}
{"url": "http://www.mediapool.bg/tsenite-na-benzina-v-sasht-skochiha-zaradi-uragana-harvi-news268741.html", "text": "Цените на бензина в САЩ скочиха заради последиците от урагана Харви, съобщи Франс прес.\r\n\t \r\n\tГалон бензин (3,8 литра) с доставка през септември, търгуван на нюйоркската борса, поскъпна вчера с 13,5 процента до 2,1399 долара в края на търговията. От миналия петък цената е скочила с почти 30 на сто.\r\n\t \r\n\tБлизо една трета от петрола в САЩ се обработва в рафинериите по крайбрежието на Тексас, но няколко от тях се наложи да спрат дейността си заради наводнения и спирания на тока.\r\n\t \r\n\tПо данни на американското министерство на енергетиката вчера сутринта не са работили десет рафинерии. Още шест опитват да подновят дейността си, но това може да отнеме няколко дни. Две рафинерии работят частично.", "date": "2017.09.01", "title": "Цените на бензина в САЩ скочиха заради урагана Харви"}
{"url": "http://www.mediapool.bg/radev-v-sblasak-s-pravitelstvoto-armiyata-ne-mozhe-da-se-lekuva-sas-samovnushenie-news268725.html", "text": "Президентът и върховен главнокомандващ Румен Радев разкритикува приетия от правителството доклад за състоянието на армията, който смекчи оценките за тежкото състояние на сектора, и коментира, че в него се предлага \"да лекуваме армията със самовнушение\".\r\n\t \r\n\t\"Това, че болният ще си скъса диагнозата, не означава, че ще оздравее. Мисля, че докладът на служебното правителство беше реалистичен. Този доклад за състоянието на отбраната и Въоръжените сили предлага да лекуваме армията със самовнушение“, каза президентът в петък.\r\n\t \r\n\tПреди два дни Министерският съвет , след като по искане от военния министър Красимир Каракачанов от него бе извадена констатацията на служебния кабинет, че въоръжените ни сили вече само \"частично\" са в състояние да изпълнява задачите си по гарантиране на суверенитета, независимостта и териториалната цялост на страната.\n\n\r\n\t \r\n\t\"Тук не говорим за вина, а за реалната обстановка, за моментното състояние. Как можем да се движим напред, ако не знаем какво е реалното ни състояние“, каза президентът Радев, който по-рано сподели оценката на назначения от него служебен кабинет.\r\n\t \r\n\tПрезидентът припомни, че не се изпълнява и решението на Консултативния съвет за национална сигурност за ускоряване на модернизацията на армията.\r\n\t \r\n\tНяма розови очила\r\n\t \r\n\tВоенният министър Красимир Каракачанов коментира в петък, че не се гледа на армията с \"розови очила\".\r\n\t \r\n\t\"Армията беше мачкана и унижавана 25 години. Реалното й състояние е такова, каквото го направят политиците. В политически доклад да напишеш, че \"армията частично е в състояние...\" означава, че ти хвърляш вината върху армията\", каза Каракачанов пред бТВ.\r\n\t \r\n\tВ същото време той каза, че служебният кабинет не е излъгал, но в желанието си да \"светне червената лампичка\" са написали неща, които не са справедливи по отношение на армията.\r\n\t \r\n\tНай-сериозните проблеми на армията са липсата на войници и остарялата техника. Вече близо 6000 от длъжностите са незаети, като основната причина за това са ниските заплати.\r\n\t \r\n\tВоенният министър периодично повдига темата за вдигането на заплатите на военните, за да се преодолее кадровият колапс, но засега не среща разбиране от финансовия министър Владислав Горанов.\r\n\t \r\n\tПублична тайна е, че част от поделенията съществуват само на хартия, а военните открито се оплакват, че заради недостига на хора вече рискуват живота си при изпълнение на задълженията си.\r\n\t \r\n\tВойниците да взимат колкото учителите\r\n\t \r\n\tВ момента в армията има 20% празни щатове, но парите за тях ги няма, каза Каракачанов.\r\n\t \r\n\tЕдин професионален войник започва със 608 лв. заплата и 120 лв. за храна. Който може да си намери по-добра работа, го прави, коментира още Каракачанов.\r\n\t \r\n\tСпоред него заплатата на войник трябва да бъде поне като на учителя.\r\n\t \r\n\tПравителството обяви образованието за приоритет и  до края на мандата му заплатите на учителите да стигнат 1700 лева.\r\n\t \r\n\tКаракачанов обясни, че бюджетът не е осигурен за списъчния състав, който е необходим на армията, а е на база на щатния.\r\n\t \r\n\t\"Работата на финансовия министър Владислав Горанов не е лесна, защото той разпределя това, което има. Трудно се разбираме, защото имаш един обем пари, който не може да го разтеглиш\", каза Каракачанов.\r\n\t \r\n\t\"Трябва да се покаже на армията, че държавата има отношение, а армията не е декорация, която виждаме само на Гергьовден\", коментира военният министър.", "date": "2017.09.01", "title": "Радев в сблъсък с правителството: Армията не може да се лекува със самовнушение"}
{"url": "http://www.mediapool.bg/sasht-narediha-na-rusiya-da-zatvori-konsulstvoto-si-v-san-frantsisko-news268742.html", "text": "САЩ дадоха на Русия срок до събота да затвори генералното си консулство в Сан Франциско и два свои дипломатически отдела в Ню Йорк и Вашингтон. Решението е взето в отговор на драстичното съкращаване на дипломатическия персонал на САЩ в Русия, предаде Франс прес.\r\n\t \r\n\tВ изявление от снощи Държавният департамент уверява, че иска \"да сложи край на порочния кръг\" на влошаване на отношенията между Вашингтон и Москва и изразява надежда, че днешното му решение няма да доведе до \"нови ответни мерки\".\r\n\t \r\n\tМиналия месец Русия нареди на САЩ да съкратят своя дипломатически и технически персонал в дипломатическите си мисии в Русия повече от наполовина до 455 души, след като Конгресът на САЩ с голямо мнозинство одобри нови санкции срещу Русия, припомня Ройтерс.\r\n\t \r\n\t\"Смятаме, че това действие (на Русия) бе непредизвикано и вредно за отношенията между двете ни страни. В духа на паритета, на който се позовават руснаците, молим руското правителство да затвори генералното си консулство в Сан Франциско и две помощни дипломатически сгради във Вашингтон и Ню Йорк. Тези затваряния трябва да се извършат до 2 септември\", заяви говорителката на Държавния департамент Хедър Науърт.\r\n\t \n\n\r\n\tРуският външен министър Сергей Лавров в телефонен разговор с американския си колега Рекс Тилърсън изрази съжаление от решението на САЩ, предаде Ройтерс.\r\n\t \r\n\t\"Москва ще проучи внимателно обявените от американците нови мерки, след което ще бъде съобщено за реакцията ни\", се казва в изявление на руското външно министерство.\r\n\t \r\n\t\"Държавният секретар (на САЩ) специално се обади да информира, че в близко време ще бъдат обявени допълнителни ограничения на дейността на руските дипломатически представителства на територията на САЩ и изложи основното им съдържание\", се казва в изявлението на руското дипломатическо ведомство, цитирано от ТАСС.\r\n\t \r\n\tДържавният департамент уточни, че засега не се експулсират руски дипломати и Русия е била уведомена, че може да ги преразпредели в други свои дипломатически мисии в САЩ.\r\n\t \r\n\t\"С новите мерки двете страни ще имат по три консулства всяка, но решихме да позволим на руското правителство да запази някои помощни дипломатически сгради, за да се сложи край на порочния кръг в отношенията ни\", обяви Държавният департамент и отново призова за подобряване на американско-руските отношения, които според Вашингтон сега са в най-лошото си състояние от Студената война насам.\r\n\t \r\n\tРуският външен министър Сергей Лавров заяви, че \"цялата история с размяната, със санкционните атаки\" е замислена не от Русия, а от администрацията на Барак Обама, за да се навреди на руско-американските отношения и да не се позволи на президента на САЩ Доналд Тръмп да направи \"конструктивни предложения\" в тази област.\r\n\t \r\n\tРусия не иска да се кара със САЩ и остава \"отворена за конструктивно взаимодействие там, където това отговаря на руските интереси\", каза Лавров. \"Но както знаете, за танго са нужни двама - подчерта той. - Засега нашите американски партньори всеки път изпълняват според мен индивидуален брейк денс.\"", "date": "2017.09.01", "title": "САЩ наредиха на Русия да затвори консулството си в Сан Франциско"}
{"url": "http://www.mediapool.bg/folksvagen-spesti-miliardi-sled-kato-isk-na-amerikanski-shtat-be-othvarlen-ot-sada-news268743.html", "text": "Американски съдия отхвърли съдебен иск срещу Фолксваген (Volkswagen), което може да спести на германския автомобилен концерн милиарди долари обезщетения, предаде ДПА.\r\n\t \r\n\tСъдебното решение може да възпрепятства няколко американски щата да предявят подобни претенции срещу Фолксваген, свързани със замърсяването на околната среда заради дизелгейт.\r\n\t \r\n\tФедералният съдия Чарлс Брейър отхвърли иска на щата Уайоминг в съд в Сан Франциско, тъй като т. нар. Закон за чистия въздух се регулира от американската агенция за защита на околната среда, а не от 50-те американски щата.\r\n\t \r\n\tФолксваген вече е уредил иск, подаден от агенцията, като автомобилният гигант вече е натрупал 22,6 милиарда евро (26,9 милиарда долара) юридически разходи в Северна Америка.\r\n\t \r\n\tЧаст от тази сума отива за американските щати, където Фолксваген е продавал дизелови автомобили със софтуер, манипулиращ данните от тестовете за отделени вредни газове.\r\n\t \n\n\r\n\tРазходите за уреждане на правните спорове с всеки отделен щат биха били огромни - само Уайоминг поиска 37 000 долара за всеки ден, в който всяка кола с незаконни равнища отделяни вредни газове е била по пътищата на щата.\r\n\t \r\n\tПри около 2000 автомобила това би струвало на Фолксваген 44,9 милиона долара за всеки ден, а засегнатите коли са били в движение няколко години.\r\n\t \r\n\tПрез септември 2015 година Фолксваген призна, че е инсталирал софтуер за манипулиране на данните за отделените вредни газове при над 11 милиона автомобила в света.", "date": "2017.09.01", "title": "Фолксваген спести милиарди, след като иск на американски щат бе отхвърлен от съда"}
{"url": "http://www.mediapool.bg/vashington-i-otava-se-nadyavat-da-se-razberat-za-nafta-do-kraya-na-godinata-news268744.html", "text": "Американският президент Доналд Тръмп и канадският премиер Джъстин Трюдо са изразили намерение да сключат до края на годината ново споразумение по договора за свободна търговия между Канада, Мексико и САЩ, известен със съкращението НАФТА, съобщи Белият дом, цитиран от Франс прес.\r\n\t\r\n\tДвамата лидери са се чули по телефона в навечерието на подновяването на дискусиите в Мексико по предоговарянето на НАФТА. Първият кръг от преговорите бе преди петнайсетина дни във Вашингтон.\r\n\t \r\n\tТръмп заплаши преди няколко дни да напусне споразумението, ако резултатът от обсъжданията не го задоволи.\r\n\t \r\n\tМинистърът на икономиката на Мексико Илдефонсо Гуахардо Виляреал заяви вчера, че дори САЩ да решат да излязат от договора, отношенията между Мексико и Канада ще продължат да се подчиняват на неговите разпоредби.\r\n\t \r\n\tСпоразумението за северноамериканска зона за свободна търговия между трите страни бе подписано през 1992 г. и влезе в сила през 1994 година.\r\n\t \n\n\r\n\tТръмп иска да го предоговори, защото, по негово мнение, заради НАФТА Съединените щати са изгубили повече от една четвърт от всичките си работни места в промишлеността.", "date": "2017.09.01", "title": "Вашингтон и Отава се надяват да се разберат за НАФТА до края на годината"}
{"url": "http://www.mediapool.bg/mrachni-prognozi-na-britanskite-vestnitsi-za-brekzit-news268745.html", "text": "Ден, след като стана ясно, че и третият кръг от преговорите за британския \"развод\" с Европейския съюз е завършил безплодно, британски вестници бият тревога, обвиняват правителството в Лондон и не пестят мрачните прогнози: че е възможно някоя от страните в преговорите да ги напусне, че Великобритания може да се окаже по-далече от \"сърцето на Европа\", отколкото страни като Турция, Украйна, Канада или Япония и че след 2019 година страната я чака остра икономическа рецесия.\r\n\tВ редакционна статия лондонският електронен вестник \"Индипендънт\" с безпокойство отбелязва суровата \"присъда\" на главния преговарящ от ЕС - французина Мишел Барние, съдържаща се само в три думи: \"Няма решаващ напредък!\"\r\n\t \r\n\tОтрезвяващи думи, и всеки би трябвало да разбере значението им, отбелязва изданието, защото без такъв напредък по съгласуваните три предварителни теми - контролът по сухоземната граница с Ирландия, задълженията, които Лондон трябва да изплати при развода, и правата на гражданите - съответно на ЕС и на Обединеното кралство, не може да има никакъв прогрес по ново споразумение за свободна търговия, което правителство на Тереза Мей така отчаяно желае.\r\n\t \r\n\t\"Индипендънт\" цитира и думите на Барние, че британците били \"перверзно носталгични\" относно облагите от членството в ЕС, вместо да гледат за глобалното бъдеще, което са си избрали.\r\n\t \r\n\tСтатията стига до извода, че не би било изненада за никого на този етап, ако една от двете страни напусне преговорите, независимо дали като театрален жест или по съществени причини.\n\n\r\n\t \r\n\t\"Провалът на досегашните преговори - и това не е никак силна дума, тъй като повече от година след референдума не е решен нито един въпрос - едва ли може да бъде вменяван като вина на участниците в тези преговори\", отбелязва редакцията.\r\n\t \r\n\t\"Британците все още на инат се придържат към самозаблудата, че могат да се радват на \"свободна търговия\" и на другите икономически облаги от членството в ЕС, избягвайки по-обременителните задължения, свързани с него, включително и финансови, както и политическите ангажименти, произтичащи от тях. Докато се придържаме към тази илюзия, няма да постигнем нищо\", пише \"Индипендънт\".\r\n\t \r\n\tТака Великобритания може да се окаже по-далече от \"сърцето на Европа\" и от нейния портфейл, отколкото страни като Турция, Украйна, Канада или Япония, които имат търговски споразумения с ЕС, да не говорим за Швейцария и Норвегия, които се ползват с права на получленове, което ни се представя и на нас като възможен модел за бъдещето.\r\n\t \r\n\tВестникът задава въпроса кой би искал да бъде премиер на Великобритания след тези унижения и след очакваната през 2019 г. остра икономическа рецесия в страната. \"Кой би искал да излезе пред британците и да им каже, че Брекзит означава, че те ще бъдат по-бедни, ще страдат от по-висока инфлация, от девалвиран паунд, по-висока безработица, жилищна криза, масово съкращение на работни места и отлив на квалифицирана работна ръка (което вече се случва)\", заключава \"Индипендънт\".\r\n\t \r\n\tВ кореспонденция от Брюксел за края на преговорния кръг същият вестник отбелязва думите на Мишел Барние, че Великобритания иска \"невъзможно\" споразумение за Брекзит и не разбира същността на единния пазар.\r\n\t \r\n\tСякаш говорят на различни езици\r\n\t \r\n\tДруг лондонски вестник, \"Гардиън\", пише от Брюксел, че двамата преговарящи - Дейвид Дейвис и Мишел Барние, са изглеждали на пресконференцията след края на преговорния кръг, сякаш говорят на различни езици. Британският представител твърдял за постигнат \"конкретен напредък\", отбелязвайки някои незначителни теми, свързани с правата на гражданите, докато Барние предупредил за липсата на какъвто и да е напредък по основните теми.\r\n\t \r\n\tВестникът цитира Барние, който казал, че Лондон \"иска да си върне контрола, да възприеме собствени норми и правила, които след това автоматично да да бъдат признати в ЕС\".\r\n\t \r\n\t\"Подобно нещо е просто невъзможно, - подчертал представителят на ЕС. - Не можеш да бъдеш извън единния пазар и да искаш да формираш правния му ред\".\r\n\t \r\n\tПривържениците на Брекзит са все по-объркани\r\n\t \r\n\tАвторитетният \"Файненшъл таймс\" пък излага резултатите от собствено проучване на настроенията относно Брекзита в градчето Стейнс на река Темза, което на референдума преди година подкрепи развода с ЕС в съотношение 60 към 40. Хората там сега са объркани и се питат защо Брекзитът се точи толкова дълго. Те мислели, че излизането от ЕС е въпрос на няколко седмици или максимум половин година, и смятат, че правителството води преговорите много мудно и се представя много слабо в тях.\r\n\t \r\n\tТърпението на онези, които гласуваха за Брекзит, вече се изчерпва, отбелязва вестникът. Обърканите послания, идващи от правителството, не помагат хората да се ориентират какво става и какво всъщност споразумение с ЕС иска то. Дори привърженици на правителството смятат, че то няма стратегия за Брекзита и винят за това премиерката и нейните министри.\r\n\t\"Ако министрите не успеят за изложат ясно послание пред избирателите, каквото и споразумение да бъде постигнато, то ще бъде заклеймено от страстните привърженици на Брекзита като проява на слабост и капитулация\", отбелязва \"Файненшъл таймс\".", "date": "2017.09.01", "title": "Мрачни прогнози на британските вестници за Брекзит"}
{"url": "http://www.mediapool.bg/ivo-prokopiev-osadi-bivshiya-shef-na-kfn-stoyan-mavrodiev-news268753.html", "text": "Бизнесменът и издател на в. \"Капитал\" Иво Прокопиев спечели на първа инстанция в Софийски градски съд гражданско дело срещу бившия председател на Комисията за финансов надзор (КФН) Стоян Мавродиев за неимуществени вреди, причинени с разпространението на неистински и позорни твърдения.\r\n\tМавродиев е осъден да заплати 6000 лева обезщетение плюс законови лихви.\r\n\tПовод за делото са редица интервюта на Стоян Мавродиев от 2013 г., в които той твърди, че Иво Прокопиев \"лъже и манипулира\", че \"използва контактите си с български политици, за да назначава свои приближени в държавната администрация, от което да се облагодетелства\", че е \"престъпник\" и че \"нарушава обществения интерес\". Съдът приема, че въпросните твърдения са неистински, позорни и причиняват вреди.\r\n\tСтоян Мавродиев започна масирана кампания срещу Иво Прокопиев и бизнеса му след публикации от февруари 2013-та във вестник \"Капитал\" и новинарския сайт \"Дневник”, на които Прокопиев е основател и съиздател, в които се посочва фактът, че Мавродиев е призован за свидетел по делото за пране на пари, придобити от трафик на наркотици, срещу Ивелин Банев – Брендо, тъй като неговият подпис е положен върху някои от документите на фирмите, през които е извършвано прането на пари.\r\n\tОт офиса на Прокопиев припомнят, че оглавяваната в миналото от Мавродиев Комисия за финансов надзор (КФН) е подложила издателя на \"Капитал” и \"Дневник” - \"Икономедиа” АД, както и други компании, в които Иво Прокопиев има участие, поднадзорни на КФН, на административен натиск чрез непрекъснати проверки, стотици административни актове и глоби за няколкостотин хиляди лева. Огромната част от тях вече са отменени от съда, а останалите са в процес на обжалване.\r\n\tНякои от глобите са отбелязани и като нарушения на свободата на словото в международни доклади, например в годишния доклад на Държавния департамент на САЩ за правата на човека.\r\n\tБившият депутат и зам.-председател на ГЕРБ Стоян Мавродиев беше назначен за шеф на КФН по време на първия мандат на правителството на Бойко Борисов. Въпреки всички конфликти и скандали, разразили във финансовия регулатор под ръководството на Мавродиев, ГЕРБ отказа да го отстрани предсрочно и той довърши мандата си, преди да се стигне до избора на ново ръководство в средата на 2016 г.\r\n\tПрез годините Мавродиев се замеси в куп скандали – като се започне от начина, по който бе издигнат за председател на КФН, през появата на името му в списъка на свидетелите по делото срещу осъдения за наркотрафик Евелин Банев–Брендо, до отказа му да пусне финансови инспектори да проверят КФН след сблъсък с бившия финансов министър Симеон Дянков.\r\n\tБившият шеф на КФН бе критикуван и за едноличния му и конфликтен стил на управление, довел до оставките на трима зам.-председатели – Димана Ранкова, Борислав Богоев и Николай Попов, и обезкръвяване на финансовия надзор от експертния му потенциал чрез мащабна подмяна на професионалния състав на институцията.\r\n\tВ средата на август Мавродиев  като участник в официална среща на премиера Бойко Борисов с крупни китайски инвеститори в Бургас. Самият той обясни, че е участвал в сбирката като \"професионалист и експерт\".\r\n\tСпоред запознати обаче се подготвя средата за връщането на Мавродиев в държавните структури чрез назначаването му за изпълнителен директор на Българската банка за развитие (ББР), за което в последно време има силно лобиране от страна на \"Обединените патриоти\".\r\n\tМеждувременно, преди няколко дни прокуратурата обвинителен акт срещу Иво Прокопиев и бившите министри Трайчо Трайков и Симеон Дянков по подаден през 2013 г. от Мавродиев сигнал във връзка с продажбата на миноритарния пакет от акциите на ЕВН. Прокопиев твърди, че делото е скалъпено.", "date": "2017.09.01", "title": "Иво Прокопиев осъди бившия шеф на КФН Стоян Мавродиев"}
{"url": "http://www.mediapool.bg/edna-treta-ot-sadiite-vav-vas-propusnaha-izslushvaneto-na-kandidatite-za-shef-na-sada-news268746.html", "text": "Една трета от съдиите във Върховния административен съд (ВАС) пропуснаха Общото събрание в петък, на което бяха изслушани двамата номинирани за следващ председател на съда – Георги Чолаков и Соня Янкулова.\r\n\tОт общо 91 магистрати на Пленума се явиха 61, оправдавайки опасенията на част от членовете на Висшия съдебен съвет (ВСС), че ако процедурата за избор на наследник на Георги Колев се изтегли за началото на септември, голяма част от съдиите нямат да участват, защото ще се в отпуск.\r\n\tИзборът на председател на ВАС ще се проведе на 11 септември по изричното настояване на самия Колев. Желанието му очаквано бе подкрепено от мнозинството в съвета около главния прокурор Сотир Цацаров, което по традиция гласува монолитно. Алтернативният вариант, предложен от Комисията по атестирането и конкурсите във ВСС, беше изборът да се проведе на 21 септември, но той не бе приет.\r\n\tСъгласно приетите от мнозинството съдии във ВАС правила за изслушване на двамата кандидати номинациите им бяха подложени на гласуване в петък, въпреки някои възражения, че тази процедура неправомерно дописва Закона в съдебна власт, където подобно нещо липсва.\r\n\tВ крайна сметка фаворитът на Георги Колев за поста Георги Чолаков получи 48 от гласовете на присъстващите, а номинираната от трима членове на Съдийската колегия на ВСС Соня Янкулова – едва 13. Този резултат е очакван предвид факта, че Чолаков бе номиниран от мнозинството съдии във ВАС и подкрепен от председателя на съда. Двамата се изправиха един срещу друг и на Общото събрание на ВАС на 8 юни. Тогава Чолаков събра 57 гласа срещу 22 за Янкулова.\r\n\tСъдия Чолаков започва работаПрез 1995 г. става адвокат, какъвто е до 2007 г., след което се връща отново в съдебната система. След конкурс на 1 март 2007 г. Чолаков започва работа като административен съдия в Сливен. През октомври същата година е командирован в Административен съд София-област. Две години по-късно отново напуска системата и започва работа като нотариус в Балчик.\r\n\tПрез 2012 г. се явява на външен конкурс и така отново се връща в съдебната система, но вече във Върховния административен съд. От 1 юли 2013 г. Георги Чолаков става ръководител на Второ отделение на ВАС.", "date": "2017.09.01", "title": "Една трета от съдиите във ВАС пропуснаха изслушването на кандидатите за шеф на съда"}
{"url": "http://www.mediapool.bg/osnovnite-energiyni-igrachi-u-nas-zasilvat-vliyanieto-si-news268747.html", "text": "Българският енергиен пазар продължава да е силно концентриран в няколко участника, които при това са повишили влиянието си през миналата година. Конкуренцията при продажбите на едро остава ограничена въпреки увеличаващите се продажби през борсата за ток и наченките на либерализация и при продажбите на дребно, която е накарала под хиляда домакинства да сменят доставчика си на електроенергия. При битовата газификация положението е катастрофално с едва 2.28 на сто потребление на синьото гориво в частните домове. Това са част от изводите в  на Института за енергиен мениджмънт на  на Комисията за енергийно и водно регулиране до Европейската комисия за състоянието на енергийния пазар у нас през 2016 г.\r\n\t\r\n\tПрез 2016 г. общият пазарен дял на основните участници на електроенергийния пазар е в границата на 80-85% на база произведена енергия и в рамките на 72-77% на база инсталирана мощност. Съгласно данните на регулатора, този показател се влошава за последните две години - индексът за концентрация на база произведена енергия има ръст от 5 процентни пункта, докато на база инсталираната мощност след ръста от 4 процентни пункта през 2015, този показател остава без промяна за изследвания период. Така на практика у нас липсва ефективна конкуренция, при която нито един пазарен участник - самостоятелно или съвместно с други, няма значително въздействие върху пазара.\r\n\tСпоред анализа, през 2016 г. доставчика си на ток са сменили 131 клиенти, присъединени към преносната мрежа.\r\n\tТърговците на ток са се увеличили с 25 нови лицензирани дружества до общо 169 фирми с право да купуват и да продават електроенергия, което е ръст от 17.4 на сто.\n\n\r\n\tВсе пак има някакъв напредък в свободната търговия с ток, като количествата, продадени извън регулирания от КЕВР пазар, са нараснали с 26.3 на сто и над 15 ТВтч са достигнали до клиенти, което представлява 53% от вътрешното потребление на страната. Макар да нарастват количествата, изтъргувани през борсата за ток, голяма част от тях са препродавани обеми, купени в сделки на тъмно с държавните електроцентрали и \"националната електрическа компания\".\r\n\t\r\n\tСпоред регулатора независимо от увеличаващите се продажби на ток през борсата, където се продават количества за следващия ден, този пазар още не е достатъчно развит и ликвиден. Затова и търговците предпочитат повече сегмента от борсата за сключване на директни двустранни договори за доставка на ток.\r\n\tПрез 2016 г. на борсата за ток е била постигната средно претеглена цена от 67.29 лв./МВтч, като най-ниската е била постигната на 15 май 2016 г. - 19,56 лв./MВтч, а най-високата отчетена е на 22 януари 2016 г. - 176.02 лв./MВтч. Двойно са нараснали и търговците, играещи на борсата за ток – до 48 дружества.\r\n\tАнализът на данните на комисията сочи още, че през 2016 г. участниците на пазара са планирали малко по-зле потреблението си и са имали нужда от допълнително незаявени предварително 980 322 MВтч или 12 243 MВтч повече спрямо 2015 (еквивалентно на ръст на енергията за недостиг с 1.26%).\r\n\tПродължава тенденцията, макар и по-ограничена спрямо предходната година, количествата енергия, които са в излишък да надвишават тези за недостиг. През 2016 количествата излишък са били със 17% по-големи спрямо тези за недостиг, докато през 2015 този показател е 51%. Общият енергиен излишък за 2016 г. е 1 144 163 Mвтч, което е с близо 28% по-малко от предходната година.\r\n\t\r\n\tПазарът на дребно за битови клиенти прави първите си стъпки към освобождаването на цените като 983 домакинства са сменили регионалния си доставчик с друг. Това е нищожен процент от всички над 4.451 млн. битови клиенти.\r\n\tТака тримата доставчика на ток – ЕВН, ЧЕЗ и \"Енерго-Про\", продължават да държат 99.97 на сто от пазара на дребно. Все пак в този сегмент на пазара са навлезли 13 нови участника, което е предпоставка за реално развитие на конкурентен пазар през следващите години., но засега той е неконкурентен.\r\n\tДоста по-добре стоят нещата при либерализацията на пазара за стопанските потребители, който вече е обхванал 51.57% на база общо потребление на небитови клиенти. Положителната динамика при развитието на пазара за небитови клиенти по свободно договорени цени сваля концентрацията от 83.11% през 2015 г. на 79.56% през 2016 г. Индексът за смяна на доставчик пък бележи ръст от 4.44% през 2015 г. на 8.12 % година по-късно.", "date": "2017.09.01", "title": "Основните енергийни играчи у нас засилват влиянието си"}
{"url": "http://www.mediapool.bg/papata-i-vselenskiyat-patriarh-s-obsht-apel-kam-polititsite-news268748.html", "text": "Главата на Римокатолическата църква папа Франциск и вселенският патриарх Вартоломей, смятан за духовен лидер на православните християни, призоваха политическите лидери да подкрепят \"световния консенсус\", че климатичните промени и други екологични беди са довели до екологична криза, която засяга тежко най-бедните хора, предаде Асошиейтед прес.\r\n\t \r\n\tДвамата религиозни водачи призоваха за спешни действия за \"излекуване на нашето ранено творение\".\r\n\t \r\n\tТе винят за състоянието на деградация, \"моралния упадък\" и \"ненаситното желание за манипулиране и контролиране на ограничените ресурси на планетата, както и лакомията за неограничени печалби на пазарите\".\r\n\t \r\n\tДвамата главни духовни лидери на християнството публикуваха общия си апел в петък - обявения от католическата и православната църква Световен ден за молитва за опазване на Сътворението.\r\n\t \n\n\r\n\tВ апела им не се споменават конкретни страни, но АП припомня, че администрацията на американския президент Доналд Тръмп обяви неотдавна изтеглянето на САЩ от Парижкото споразумение за климата.", "date": "2017.09.01", "title": "Папата и Вселенският патриарх с общ апел към политиците"}
{"url": "http://www.mediapool.bg/ek-pripomni-na-budapeshta-che-evropeiskata-solidarnost-e-dvuposochen-protses-news268749.html", "text": "Европейската комисия заяви, че е готова да обсъди молба на Будапеща да помогне за финансиране на защитата на унгарските граници. Комисията обаче припомни на Унгария, че европейската солидарност за решаване на мигрантската криза \"не се сервира ала карт\" - по избор на клиента, съобщи Франс прес.\r\n\t \r\n\tУнгария вчера съобщи, че е поискала Брюксел да й компенсира половината от 800-те милиона евро, които твърди, че е похарчила за охрана на външните граници на ЕС, включително чрез изграждане на ограда по границата. Унгарското правителство смята, че това е въпрос на \"европейска солидарност\", каквато ЕС трябва \"да демонстрира на практика\", и изтъква, че други страни са получили финансова помощ.\r\n\t \r\n\tПомолена от АФП за коментар, ЕК отговори, че Унгария вече е получила европейска помощ за границите си в контекста на мигрантската криза.\r\n\t \r\n\t\"Ако Унгария иска сега допълнителна помощ, Комисията е готова бързо да разгледа такава молба\", заяви говорителка на ЕК. Комисията е готова \"да окаже подходящо съдействие, ако ситуацията го изисква, за да подкрепи управлението на външните граници на ЕС, спазвайки европейското право\", добави тя.\r\n\t \r\n\tНо \"не бива да забравяме, че солидарността е двупосочна улица\", \"не се сервира ала карт\", продължи тя.\r\n\t \n\n\r\n\tОт две години насам Унгария открито се противопоставя на европейската политика по миграцията и отказва да прилага европейския план за разпределяне на кандидати за убежище, пристигащи в Италия и Гърция, приет през 2015 г., за да облекчи бремето на тези страни, които първи посрещат мигрантските потоци.", "date": "2017.09.01", "title": "ЕК припомни на Будапеща, че европейската солидарност е двупосочен процес"}
{"url": "http://www.mediapool.bg/peevski-predlozhen-za-litse-na-bulgaria-za-evropredsedatelstvoto-news268750.html", "text": "Депутатът от ДПС Делян Пеевски да бъде \"лице на България\" по време на българското председателство на Съвета на ЕС през 2018 г. Такова провокативно предложение внесе Гражданско движение \"БОЕЦ\" в Народното събрание  след лятната ваканция.\r\n\tВ последно време регистрираното преди 2 г. във Видин ГД \"БОЕЦ“ (“България обединена с една цел\") нашумя с протестите си и съвместните си акции с \"Правосъдие на всеки“ в подкрепа на съдебната реформа, с критиките си срещу дейността на прокуратурата, а също и с внесения сигнал до инспектората към Висшия съдебен съвет по скандала \"ЦУМ-гейт“.\r\n\tВ петъчното си предложение ГД \"БОЕЦ“ взима повод от инициативата на сдружение \"Азбукари“ и няколко други направителствени организации за избиране на българско лице на европредседателството, което да представи страната по \"най-добрия начин“ и да бъде личност, \"направила много за доброто бъдеще на България“.\r\n\tОт сдружение \"Азбукари“ номинират бившата тв водеща Цвета Кирилова с аргумента, че тя е изявен общественик, журналист и хуманист, но от ГД \"БОЕЦ“ смятат, че далеч по-достоен кандидат е депутатът Делян Пеевски.\r\n\t\"Господин Пеевски е успешен бизнесмен, медиен магнат. Със своите изключителни умения, от човек, притежаващ стар \"Опел\", се превръща за кратко време в мултимилионер, собственик на активи за десетки милиони, официално декларирани. Основател, вдъхновител и носител на много бизнес модели, най-известният от които е моделът \"КОЙ\" - най-успешният управленски модел в България, извел страната ни до най-високи позиции в редица европейски класации“, посочват в мотивите си от сдружението.\n\n\r\n\tОттам допълват, че \"чрез своята вродена харизма, той (Пеевски, б. р.) единствен успява да изкара на площадите десетки хиляди български граждани, което показва неоспоримия му принос към развитие на гражданското общество в България“.\r\n\t\"Номинираната от нас личност е известна с множеството си международни контакти в редица страни – Турция, Сирия, С.Арабия, Судан, Дубай и други“, посочва ГД \"БОЕЦ“, намеквайки за бизнеса на депутата с цигари и оръжие в Близкия Изток и съседни региони.\r\n\tПрави се алюзия и към закона \"Магнитски“ в САЩ, чрез който се опитва да се защити противникът на Пеевски и негов бивш бизнес партньор Цветан Василев.\r\n\t\"Множеството проверки от прокуратура, НАП и други, доказват, че в своята дейност г-н Пеевски съблюдава и стриктно спазва българското законодателство“, завършват от сдружението, като настояват номинацията им да бъде разгледана от институциите сериозно и поставена на обществен дебат.\r\n\tОсвен в Народното събрание предложението е адресирано още до правителството и до президента Румен Радев.\r\n\t\"Тонът на предложението е изключително сериозен. Целта е да провокираме обществена дискусия за истината, защото жиевеем в държавата на Пеевски, институциите на Пеевски и медиите на Пеевски\", коментира пред Mediapool председателят на сдружението Георги Георгиев. Според него трябва да има дебат #Кой е по-достоен от Пеевски да бъде лице на България.\r\n\tОт ГД \"БОЕЦ“ се ангажираха да стартират и подписка в подкрепа на номинацията си.", "date": "2017.09.01", "title": "Пеевски предложен за \"Лице на България\" за европредседателството"}
{"url": "http://www.mediapool.bg/dunarit-natsionalizatsiya-ili-neshto-po-prosto-news268751.html", "text": "С встъпването си в длъжност настоящият министър на икономиката обяви, че приватизацията приключва и усилията на правителството ще са в посока развиване на държавните компании. Събитията около оръжейния завод \"Дунарит\" от последната седмица, а и  от средата на миналата година, показват, че целите на държавата се простират отвъд развитието на държавните компании. Въпреки че управляващите избягват да използват термина \"национализация“, вероятно заради културни и исторически натрупвания, ето и дефиницията: национализация е актът на прехвърляне на , а понякога и , в . Крайна форма на национализация е експроприацията, при която компенсация или не се изплаща, или тя е пренебрежимо ниска.\r\n\tБитката за Дунарит вероятно започва още преди фалита на КТБ през 2014 г., според интервюта на , продължава повече от година и половина с множество съдебни хватки и  през последните няколко седмици. Въпреки че управляващите оправдават действията си с \"извънредната ситуация\", както я нарича министърът на икономиката, и грижа за работниците в дружеството, ситуацията е много по-проста и е свързана с \"превземането\" на държавата от частни интереси, за което сме писали неколкократко (,  и ). Самата ситуация не е следствие, с което политиците трябва да се справят, а е пряк резултат от целенасочени действия на държавни органи. Тя става възможна едва след включването на Комисията за отнемане на незаконно придобито имущество, повдигнатите обвинения от специализираната прокуратура, входираното писмо от същата за отнемане на лицензите на \"Дунарит\" и редица медийни публикации.\r\n\tВсъщност това не е нещо ново. Наблюдателите с малко по-дълга памет ще си спомнят, че причината за краха на КТБ не беше нито на множеството публикации през годините до 2014 г. за проблемите в банката, нито докладите на Европейската комисия, които обръщаха внимание на бурното развитие на банките с български собственици. Проблемите започнаха с куп статии за измислени заплахи, които не бяха доказани, прокурорска акция по претърсване на офиси в сградата на КТБ и повдигнато обвинение на подуправителя на управление \"Банково\" в БНБ.\r\n\tОсвен дежурните заподозрени, в спектакъла \"Дунарит“ се включват и нови актьори - синдиците на КТБ. Те едновременно купуват задължение на оръжейния завод към друга компания, а след това го продават на Държавната консолидационна компания (ДКК). Целта е да се използва особеният залог върху предприятието и по този начин ДКК да стане негов собственик. Въпросът е по силата на каква логика и кой нормативен акт синдиците в КТБ изразходват средства от масата на несъстоятелност за закупуване на финансов актив.\r\n\tНазначаването на синдици е резултат от откриване на производство по несъстоятелност, чиято цел е да опази стойността на банката, да осребри имуществото ѝ и да се разплати с кредиторите. В чл. 31 от Закона за банковата несъстоятелност ясно са разписани правомощията на синдика и единственото споменаване на разходи е по отношение на \"управлението и запазването на имуществото на банката или с извършването на други разноски в производството по несъстоятелност\", а случаят не е такъв. С други думи нито духът, нито буквата на закона са спазени.\n\n\r\n\tНещо повече – синдиците се съгласяват да се разплатят за закупения кредит с активи на банката, които са предлагани на търгове, но не са продадени. Няма информация за кои активи става въпрос, нито за това дали по този начин не се уврежда масата на несъстоятелността, а оттам – и интересите на кредиторите на банката. За капак на всичко банката е страна по съдебни дела, с които обжалва първоначалната цесия, чрез която \"Дунарит\" погасява кредита си към нея. Това е като да спорите пред съдия, че някой ви е откраднал шапката, след което да купите същата шапка от трето лице и да я продадете на четвърто.\r\n\tСитуацията е повече от абсурдна, а краят ѝ е далеч от предизвестен. \"Дунарит\" е  главница и лихви по своето вземане в размер на 50 млн. лв. към ДКК. Освен това компанията вече е заявила вписването на прокурист, каквото беше поискано от министерството на икономиката, което би следвало да преустанови процедурата за отнемане на лиценза на предприятието, а оттам – извънредната ситуация, която коментираме.\r\n\tПредвид това, че тази сага се развива вече близо две години, като нито едната, нито другата страна изглежда готова да се предаде, най-вероятно ни чака още от същото – нови абсурди. Актьорите са едни и същи, сюжетът е непроменен и докато обществото се изживява като безгласен наблюдател, му остава единствено да се чуди за кой поред път ще гледаме същата драма.", "date": "2017.09.01", "title": "\"Дунарит\" – национализация или нещо по-просто"}
{"url": "http://www.mediapool.bg/bdzh-kupuva-novi-41-motrisni-vlakove-parvite-tragvat-prez-2021-g-news268752.html", "text": "\"Холдинг БДЖ\" подготвя обществена поръчка за закупуването на 41 нови мотрисни пътнически влакове за 380 млн. лв. Това е първият етап на обновяването на подвижния състав на железниците. За следващия е предвидено купуването на още 44 мотриси, съобщи Владимир Владимиров, изпълнителният директор на дружеството на пресконференция.\r\n\tОчакванията ни са първите нови влакове да се движат по българските релси в края на управлението на правителството, обеща Владимиров. Мандатът на кабинета изтича през 2021 г.\r\n\tЗа последно БДЖ купи 25 нови електрически мотриси \"Дезиро\" на \"Сименс\" по времето на тройната коалиция през 2007 г. След това холдингът натрупа дългове, заради спиране на изплащането на заема по нареждане на финансовия министър Симеон Дянков по време на първото правителство на ГЕРБ.\r\n\t\r\n\tСделката ще бъде финансирана с капиталовия трансфер, който БДЖ получава от държавата. В момента той е 20 млн. лв. годишно. По думите на Владимиров е постигната договореност с Министерството на финансите субсидията да бъде увеличена на 35 млн. лв. годишно за период от 10 години. Този модел беше лансиран за първи път от служебния министър на транспорта Христо Алексиев.\n\n\r\n\tПреди това по времето на втория кабинет на Бойко Борисов тогавашният и настоящ транспортен министър Ивайло Московски обяви, че с едната част от парите от концесията на летище \"София\" ще се покрият дълговете на БДЖ, а с другата ще се купи нов подвижен състав. По думите на Владимиров сега се предвиждало с част от парите за концесията да бъдат погасени само задълженията на БДЖ към кредиторите.\r\n\tОсвен това пътническите превози получават субсидия от държавата. За 2017 г. дотацията е за 170 млн. лв. Очакванията са догодина тя да бъде в същия размер, каза Владимиров. Транспортното министерство настояваше тя да бъде завишена до 190 млн. лв., но очевидно не е постигната такава договореност.\r\n\t\r\n\tНовите влакове – интерсити и регионални, ще се движат със скорост от 160 км/ч по модернизираните жп коридори Бургас – Пловдив – София – сръбска граница и турска граница – Пловдив – София – сръбска граница. Амбицията е те да са изцяло готови до края на 2023 г. Към момента единственият изцяло завършен участък е този от турската граница през Свиленград до Пловдив.\r\n\tНовите влакове ще разполагат с безжичен интернет и ще бъдат комфортна първа класа, каза Владимиров. По думите му съвременните машини ще пестят 15% от сегашните разходи на БДЖ, което означава около 35 млн. лв. годишно по-малко харчове.\r\n\tПо-високите скорости ще са от полза за регионите, защото повече хора ще могат да живеят в едно населено място и да работят в друго, посочи Владимиров.\r\n\t\r\n\tДо края на 2018 г. дълговата криза в железниците ще приключи. В рамките на следващата година ще бъдат погасени 130 млн. лв. по втория облигационен заем на железниците, каза зам.-министърът на транспорта Велик Занчев, който е и председател на директорския борд на \"Холдинг БДЖ\".\r\n\tКъм момента задълженията на БДЖ към банки са 170 млн. лв., а общите борчове на железницата достигат 391 млн. лв.\r\n\tВ началото на първия мандат на ГЕРБ дълговете на БДЖ възлизаха на 850 млн. лв. и основната причина за това беше спирането на плащанията към облигационерите за мотрисите \"Дезиро\" по нареждане на тогавашния финансов министър Симеон Дянков.\r\n\tПо време на втория кабинет на ГЕРБ започна изплащането на задълженията и до момента вече са погасени дългове за около 600 млн. лв., отчете Владимиров.\r\n\tНеотдавна Еврокомисията разреши БДЖ да получи 224 млн. лв. държавна помощ, а наскоро Министерският съвет одобри 62 млн. лв. безлихвен заем към превозвача. От него 42 млн. лв. отидоха за погасяване на задължения към НАП, а останалите 20 млн. лв. са за изплащане на част от дълга към облигационерите.\r\n\t\r\n\tЗа цялостното технологично обновление на железниците са необходими между 800 млн. лв. и 1.3 млрд. лв., каза Владимир Владимиров.\r\n\tТова са показали сметките по проект за модернизацията на БДЖ, разработен от УНСС, Техническия университет в София и Висшето транспортно училище, заедно с експерти на БДЖ, НКЖИ и представители на Министерство на транспорта.\r\n\t\"Този документ е огледал всички възможни страни на това как трябва да изглежда в следващите години влаковият парк на БДЖ, какви трябва да му бъдат общите технически параметри, какъв пътникопоток може да спечели БДЖ, след като подобри конкурентоспособността си на пазара и какъв комфорт трябва да предложи на клиентите си.\r\n\tНа тази основа колегите от \"Пътнически превози\" са готови да стартират обществена поръчка за доставка на нови мотрисни влакове\", каза жп шефът.", "date": "2017.09.01", "title": "БДЖ купува нови 41 мотрисни влакове, първите тръгват през 2021 г."}
