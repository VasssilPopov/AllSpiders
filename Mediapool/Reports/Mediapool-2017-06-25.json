{"url": "http://www.mediapool.bg/ninova-sashto-se-obyavi-za-edinen-antikoruptsionen-organ-news265755.html", "text": "Лидерът на БСП Корнелия Нинова подкрепи искането на президента Румен Радев да се създаде единен антикорупционен орган, което в събота от държавния глава. Председателят на социалистическата партия заяви също така, че политическите партии, включително и БСП, не са \"достатъчно активни по темата за съдебната реформа”.\r\n\t\"Политическата класа няма воля да се пребори с корупцията”, коментира Нинова пред Нова телевизия в неделя.\r\n\t\"Трябва да намерим 15 души в държавата, които да бъдат абсолютно независими и добре платени. А самият закон лесно се пише”, заяви Нинова по повод идеята на президента за антикорупционен орган, който да има изрични правомощия за борба с корупцията по високите етажи на властта и който бе лансиран от него още по време на предизборната му кампания\r\n\t\"Имаме желание и воля всички, които са пристъпили закона, да си получат наказанията. Искаме това да стане с налагането на бързите и справедливи производства. Съдии трябва да се водят само от закона, а не да взимат решения по политически, икономически или други причини”, посочи Нинова.\r\n\tТя също така обвини премиера Бойко Борисов, че обещава и след това не изпълнява, а \"това е тежък грях в политиката”. Според нея министър-председателят \"не уважава институциите и държавността, което е катастрофално за един премиер”. \"Той не споделя пред парламента плановете си и ангажиментите, които поема. А България все пак е парламентарна република”, възмути се лидерът на БСП.\r\n\tТя дискутира и предложението на левицата за внедряване на мажоритарния вот в избирателната ни система, според което половината депутати ще се избират мажоритарно, а останалите – пропорционално. \"Според нашия план човек може да гласува и само мажоритарно, ако реши. Предлагаме обаче смесена избирателна система, защото на референдума не всички се обявиха \"за” изцяло мажоритарния вот”, обясни Нинова.\r\n\tСоциалистите подкрепяли и идеята за намаляване на партийните субсидии. Но не на 1 лев за всеки получен глас, както бе записано във въпросите на референдума, а на 5-6 лева от сегашните 11.\r\n\tТя доразви и тезата си относно стопанисването на паметника на Бузлуджа. В събота Нинова каза, че партията ще иска от правителството да получи право за 10-годишно ползване на обекта, след като левицата в продължение на години не направи нищо да си получи безвъзмездно предоставения й паметник, а скорошна законова поправка отмени възможността юридически лица, неправителствени организации и политически партии да получават без пари държавни имоти.\r\n\tНинова обясни, че като се договори с регионалното министерство за ползването на паметника, БСП иска смята първоначално да го консервира \"и да спрем разрухата\". \"След това ще съберем екип от архитекти, които да го реставрират. Ще открием и дарителска кампания за събиране на средства за реставрацията”, каза още Нинова.\r\n\tТя потвърди, че до края на годината левицата ще има и собствена телевизия. \"Това е единственото обещание, което съм дала и все още не съм изпълнила”, смята лидерът на БСП.", "date": "2017.06.25", "title": "Нинова също се обяви за единен антикорупционен орган"}
{"url": "http://www.mediapool.bg/erdogan-obyavi-za-nezakonni-arabskite-pretentsii-kam-katar-news265758.html", "text": "Турският президент Реджеп Тайип Ердоган отхвърли призивите към Турция да затвори своята военна база в Катар и определи списъка с изискванията, поставени от четири арабски държави към Доха, като незаконна интервенция срещу суверенитета на емирството, предаде Ройтерс.\r\n\tВ най-силно изявената си подкрепа за Катар в близо триседмичната криза в региона, Ердоган заяви призивът за оттегляне на турските войски от страната са  неуважителни.\r\n\tСпоред Ердоган, ултиматумът, който Саудитска Арабия и съюзниците й са поставили на Катар, обвинявайки го в \"подкрепа на тероризма\", противоречи на международното право.\r\n\t\"Говорейки за 13-те условия, ние подкрепяме и се присъединяваме към Катар. Този списък не съответства на нормите на международното право\", заяви турският президент.\r\n\tСаудитска Арабия, Бахрейн, Обединените Арабски емирства и Египет, които скъсаха дипломатическите си отношения с Доха, поставиха на Катар 13 условия за възстановяване на връзките. Според запознати сред изискванията са прекратяване на дипломатическите отношения на Катар с Иран, закриването на телевизия \"Ал Джазира\", прекратяване на военното сътрудничество с Турция и закриването на военната база на Анкара в страната. Освен това от Доха се иска изплащане на парични компенсации на четирите държави.\r\n\tКатар нарече натиска на по-големите си съседи \"незаконна блокада\", целяща да ограничи неговия суверенитет и заяви, че ултиматумът е неразумен.\r\n\tЕрдоган напомни, че Турция е предложила да създаде военна база и в Саудитска Арабия, освен в Катар, но Рияд не е откликнал.\r\n\tЕрдоган направи изявлението пред джамия след молитвата за Рамазан байрям (Айд ал Фитр).\r\n\tПрезидентът каза, че ще продължи да изпълнява планираната си програма, въпреки че се почувствал зле.\r\n\t\"Имах леко неразположение с кръвното налягане, свързано с диабета ми\", каза той.\r\n\tПо-рано в неделя турски медии съобщиха, че Ердоган е загубил съзнание по време на празничната молитва в джамията Мимар Синан в град Аташехир, вилает Истанбул.\r\n\tСпоред телевизия Си Ен Ен Тюрк, цитирана от ТАСС, внезапно се повишило нивото на кръвната му захар и турският лидер припаднал. Лекари му оказали спешна медицинска помощ на място и той се съвзел", "date": "2017.06.25", "title": "Ердоган обяви за незаконни арабските претенции към Катар"}
{"url": "http://www.mediapool.bg/v-yemen-bushuva-nai-tezhkata-svetovna-holerna-epidemiya-news265761.html", "text": "Йемен е изправена пред най-тежката някога в света холерна епидемия, предупреди Организацията на обединените нации. В изявление на Уницеф и Световната здравна организация се посочва, че броят на предполагаемите случаи на заразени с холера в раздираната от война държава е нараснал на 200 хиляди, много от които са деца.\r\n\tДиректорът на УНИЦЕФ Антъни Лейк и ръководителката на СЗО Маргарет Чан заявиха, че \"сме изправени пред най-тежката епидемия от холера в света\", средно с 5000 нови случая на ден.\r\n\tДосега от епидемията в страната са починали над 1300 души, от които една четвърт са деца, и се очаква броят на жертвите да нарасне.\r\n\tПо данни на ООН рушащите се здравни, водни и санитарни системи са лишили 14.5 милиона души от нормален достъп до чиста вода и хигиена, което увеличава способността на болестта да се разпространява.\r\n\tОсвен това на около 30 000 местни здравни работници не е плащано от близо 10 месеца.\r\n\tХолерното заболяване протича с тежка диария и ако не се лекува навреме, може да причини смърт.", "date": "2017.06.25", "title": "В Йемен бушува най-тежката световна холерна епидемия"}
{"url": "http://www.mediapool.bg/arestuvan-e-podaliyat-falshiv-signal-za-bomba-na-letishte-sofiya-news265762.html", "text": "Криминално проявен 42-годишен софиянец е бил арестуван заради подадения в събота фалшив сигнал за бомба на летище София, който в нощта срещу събота затвори и двата терминала на аерогарата за около час.\r\n\tТогава се наложи евакуацията на всички хора, а кацащите самолети кръжаха в небето над София. Транспортният министър Ивайло Московски заяви, че обаждането е направено от Русе.\r\n\tСега от МВР не посочват откъде точно е извършено позвъняването на спешния телефон 112, но информират, че още в събота след оперативно издирване е бил задържан за 24 часа Г.Н., на 42 години, от София. Той има криминални регистрации за хулиганство, заявиха от полицията.\r\n\tПредстои събраните по случая материали да бъдат докладвани на прокуратурата.", "date": "2017.06.25", "title": "Арестуван е подалият фалшив сигнал за бомба на летище София"}
{"url": "http://www.mediapool.bg/britanskite-konservatori-bili-sklonni-da-smenyat-premiera-tereza-mei-s-filip-hamand-news265756.html", "text": "Някои водещи членове на управляващата във Великобритания Консервативна партия искат финансовият министър Филип Хамънд да поеме премиерския пост от Тереза Мей и да изведе страната през преговорите за Брекзита, заради по-меките му позиции. Това съобщи вестник \"Сънди таймс\", цитиран от Ройтерс в неделя.\r\n\tВестникът се позовава на правителствени източници, според които Хамънд трябва да стане временен премиер до напускането на ЕС през 2019 г., а настоящият министър за Брекзита Дейвид Дейвис да стане вицепремиер.\r\n\t\"Смятам, че Филип [Хамънд] е единственият приемлив кандидат за две години заедно с Ди Ди [Дейвид Дейвис]\", казал за неделното издание действащ министър. По думите му Хамънд \"заслужава повече доверие\" като временен премиер, отколкото настоящия министър-председател. \"Клеймото\" върху Тереза Мей е толкова \"болезнено\", че хората започват да осъзнават, че \"тя е толкова неадекватна, че не можем да чакаме две години с нея на този пост\", заявил министърът.\r\n\t\"Сънди таймс\" цитира и бивш член на кабинета, според когото Хамънд бил убеден, че ще се справи като шеф на правителството Но не всички настоящи членове на кабинета били на едно мнение, като някои подкрепяли Дейвис за лидер, а други фаворизирали външния министър Борис Джонсън.\r\n\tГоворител от канцеларията на Тереза Мей отказа коментар по публикацията на вестника, предаде Ройтерс.\r\n\tПо-рано в. \"Индипендънт\" съобщи, че британските депутати планират да създадат междупартиен съюз, за да се противопоставят на плановете на министър-председателя за прилагането на т.нар \"твърд сценарий“ за раздяла с ЕС.\r\n\tКонсервативната партия спечели парламентарните избори, но загуби мнозинството си в парламента. Торите да получиха 318 места в 650-местната Камара на общините и така загубиха правото на самостоятелно формирано правителството, за което им трябваше парламентарно мнозинство от 326 места.\r\n\tОфициалните преговори между Лондон и Брюксел за условията, при които Обединеното кралство ще излезе от Европейския съюз, започнаха 19 юни в белгийската столица. Те трябва да продължат до ноември 2018 г.", "date": "2017.06.25", "title": "Британските консерватори били склонни да сменят премиера Тереза Мей с Филип Хамънд"}
{"url": "http://www.mediapool.bg/parvite-darzhavni-mazhe-pozdraviha-balgarskite-myusyulmani-za-ramazan-news265759.html", "text": "Премиерът Бойко Борисов и  президентът Румен Радев поздравиха българските мюсюлмани послучай религиозния им празник Рамазан Байрям, съобщиха пресцентровете на \"Дондуков\" 1 и 2.\r\n\tБорисов отправи пожелания за здраве, благополучие, спокойствие и разбирателство в домовете.\r\n\t\"В България ценим толерантността между хората и държим на добрите взаимоотношения между представителите на различните вероизповедания, споделяме празниците си и се подкрепяме взаимно в трудните дни. Вярвам, че проявената по такива поводи съпричастност и мъдрост могат да бъдат част от нашето ежедневие“, отбелязва премиерът. По думите му, като отстояваме добрите човешки отношения и уважението в обществото, ще имаме не само повод за гордост, но и повече възможности за всички български граждани да живеят по-добре.\r\n\tРадев също пожелава здраве, успехи и благополучие.\r\n\t\"По традиция на много места в България празниците на религиозните общности са споделени и това е най-силното послание за единството на българското общество. Чрез протегнатата ръка към ближния и чрез нашата съпричастност с радостта и болката на съседа ще постигнем и общата си цел за мир и добруване на България\", посочва се в съобщение на Президентството.", "date": "2017.06.25", "title": "Първите държавни мъже поздравиха българските мюсюлмани за Рамазан"}
{"url": "http://www.mediapool.bg/vryazala-se-v-peshehodtsi-kola-rani-shestima-v-nyukasal-news265757.html", "text": "Шестима души, от които три деца, бяха ранени при врязване на кола в пешеходци пред спортен център в британския град Нюкасъл, съобщи ББС в неделя. Изданието допълва, че не става въпрос за терористичен акт, каквито съмнения възникнаха веднага след като се разбра за инцидента. .\r\n\t42-годишна жена, която е управлявала автомобила, е арестувана и ще бъде разпитана от полицията. Най-вероятно тя е загубила контрол над волана.\r\n\tИнцидентът станал в неделя, малко преди 10 часа, когато колата връхлетяла върху хора, които се били събрали да празнуват края на мюсюлманския празник Рамазан Байрям в близката джамия.\r\n\tСъмненията за терористична атака обаче се отхвърлят, макар последният атентат във Великобритания да бе с прегазени мюсюлмани в Лондон.\r\n\tВ района не са извършвани други арести, освен на шофьорката, и претърсвания, но са успокоени на общността са били увеличени полицейските патрул, съобщиха от полицията.", "date": "2017.06.25", "title": "Врязала се в пешеходци кола рани шестима в Нюкасъл"}
{"url": "http://www.mediapool.bg/blizo-150-zhertvi-vze-vzriv-na-tsisterna-v-pakistan-news265751.html", "text": "Жертвите на експлодиралата в Пакистан цистерна с петрол достигнаха 148 души, десетки са в критично състояние заради получените изгаряния, съобщиха световните агенции. Някои от телата са толкова изгорели, че само ДНК-експертиза може да установи самоличността им, предаде ББС.\r\n\tИнцидентът стана в неделя сутринта, когато на остър завой на автомагистрала край градчето  Бахавалпур в провинция Пенджаб се обърнала цистерна, возеща 25 хиляди литра петрол от южния пристанищен град Карачи към Лахор.\r\n\tХората от близкото село Качи Пул били предупредени чрез високоговорител от върха на местната джамия за изтичането на гориво и стотици се втурнали да го събират с туби.\r\n\tПътната полиция се опитала да ограничи достъпа до мястото на инцидента, но хората, сред които и жени и деца продължили да събират горивото с туби, твърдят източници.\r\n\t\"Внезапно е избухнал огромен пожар от цистерната и всички хора около превозното средство са пламнали, каза източник то полицията.\r\n\t\"Според досега събраните показания се смята, че някой е опитал да запали цигара въ преки разлятото гориво, каза Джам Саджит Хюсеин, говорител на спасителнат аслужба, цитиран от Ройтерс.\r\n\tОчевидци твърдят, че са видели хора с цигари на мястото на инцидента, преди да избухне унищожителния пожар, който освен това е изпепелил десетки автомобили и мотоциклети.\r\n\tНовинарски канали показаха черен дим, издигащ се в небето, и ужасяващи снимки на десетки изгорени тела, както и спасителните екипи, бързащи да откарат ранените в болница с военни хеликоптери, допълва АП.  Хората с тежки изгаряния са били откарани с хеликоптер в болници в Бахавалпур и околните градове.\r\n\tТрагедията става в навечерието на мюсюлманския празник Айд ал фитр, който бележи края на Рамазана. И докато Саудитска Арабия и повечето други мюсюлмански държави ще празнуват днес, пакистанците го отлагат за утре.", "date": "2017.06.25", "title": "Близо 150 жертви взе взрив на цистерна в Пакистан"}
{"url": "http://www.mediapool.bg/sasht-posreshtat-indiyskiya-premier-sas-sdelka-za-2-mlrd-dolara-za-bezpilotni-samoleti-news265753.html", "text": "Ден преди срещата на американския президент Доналд Тръмп с индийския премиер Нередна Моди, който е на посещение в САЩ, администрацията на Тръмп одобри продажбата на двадесетина невъоръжени наблюдателни безпилотни самолети на Индия за около 2 милиарда долара, предаде Асошиейтед прес.\r\n\tПродажбата трябва да бъде одобрена и от Конгреса.\r\n\tЗапочващото в неделя двудневно посещение на Моди във Вашингтон идва в момент на неяснота за американско-индийските отношения заради разногласия по търговски и други въпроси.\r\n\tТръмп набляга на отношенията със стратегическия съперник на Индия Китай, защото иска Пекин да озапти Северна Корея. Вашингтон и Делхи обаче са еднакво обезпокоени от възхода на Китай като военна сила, отбелязва АП.", "date": "2017.06.25", "title": "САЩ посрещат индийския премиер със сделка за 2 млрд. долара за безпилотни самолети"}
{"url": "http://www.mediapool.bg/zaginalite-pod-svlachishteto-v-kitai-stanaha-24-news265752.html", "text": "Броят на загиналите под земните маси, свлекли се в Китай в събота, стана 24 души, след като в неделя сутринта спасителите извадиха телата на още девет души, предадоха световните агенции.\r\n\tОще 109 души се водят изчезнали в ада на свлачището, затрупало планинското село Синмо в югозападната китайска провинция Съчуан.\r\n\tДвойка и двумесечното й бебе обаче бяха намерени живи часове след бедствието, станало в събота призори, но засега други новини за оцелени няма, посочва Ройтерс.\r\n\tГеолози твърдят, че шансовете да се намерят други оживели са минимални, съобщи агенция Синхуа.\r\n\tСпоред жител на съседно село, включил се в спасителната операция, мащабът на свлачището е безпрецедентен.\r\n\tНа фона на опасност от още свличания на земна маса районът се обследва от над 3000 спасители с обучени кучета и специална апаратура.\r\n\tВ Китай седмици наред валят летни дъждове, които причиниха наводнения и свлачища. Според властите около 18 милион кубически метра земя се е свлякла върху селцето Синмо, отбеляза Синхуа.", "date": "2017.06.25", "title": "Загиналите под свлачището в Китай станаха 24"}
{"url": "http://www.mediapool.bg/grigor-dimitrov-be-spryan-ot-lopes-na-polufinalite-v-kuins-news265760.html", "text": "Българският тенисист Григор Димитров не успя да преодолее в събота вечерта полуфиналите на турнира в \"Куинс клъб\" и загуби от испанеца Фелисиано Лопес с 7:5, 3:6, 6:2.\r\n\tТака Лопес излиза в битка за титлата в неделя срещу Марин Чилич, който успя да елиминира   Жил Мюлер  от Люксембург с 6:3, 5:7, 6:4\r\n\tГубейки мача срещу Лопес Димитров пропусна както възможността да се класира за трети финал през 2017 г., но и възможността да се завърне в топ 10 на световната ранглиста преди старта на турнира на \"Уимбълдън\". Така 26-годишният хасковлия остава 11-ти, само на 5 точки зад Жо-Вилфред Цонга.\r\n\tДвубоят между Димитров и Лопес започна равностойно, но в десетия гейм Димитров имаше преднина от 40:15 при собствен сервис, след което загуби осем поредни разигравания, а с това и първия сет. Двубоят беше прекъснат заради дъжд при 3:2 за българина във втория сет. При подновяването на играта хасковлията успя да пробие за 5:3 и изравни резултата с последвалото си подаване.\r\n\tВ третия сет Лопес изглеждаше по-концентриран. Той пропусна шест възможности за пробив в четвъртия гейм, а но шестия Димитров му даде още два шанса и Лопес се възползва от втория от тях след лека грешка от воле на мрежата на българина, за да поведе с 4:2. До края испанецът доминираше и взе следващите два гейма, за да триумфира.", "date": "2017.06.25", "title": "Григор Димитров бе спрян от Лопес на полуфиналите в Куинс"}
{"url": "http://www.mediapool.bg/ivanka-tramp-prizovana-v-sada-zaradi-plagiatstvo-na-moden-dizain-news265754.html", "text": "Иванка Тръмп ще трябва да даде показния по дело, заведено от италиански производител на обувки във връзка с авторските права върху модел от нейната марка. Това постанови в петък съдия Катрин Форест от съда в Манхатън, предадоха Асошиейтед прес и ТАСС, цитирани от БТА.\r\n\tСъдийката не се е съгласила с аргументите на адвокатите на Иванка Тръмп, които твърдят, че клиентката им е твърде заета, за да отговори на въпросите за случая. Форест е решила, че дъщерята на президента Доналд Тръмп може да свидетелства не в Ню Йорк, а във Вашингтон, където в момента живее. Иванка, която е и съветник на американския президент, трябва да се яви пред съда до края на октомври тази година.\r\n\tОбвинението в плагиатство срещу нея и компанията й Ай Ти кълекшън (IT Collection) стана известно през юни 2016 година. Италианският производител на обувки Акуадзура (Aquazzura Italia SRL) твърди, че президентската дъщеря е заимствала дизайна на популярен модел сандали с 10-сантиметрови токчета за над 780 долара. Тръмп пуснала същите обувки под собствена марка Хети (Hettie) за около 150 долара. Техен производител е Марк Фишър холдингс (Marc Fisher Holdings), чиито представители по-рано определиха обвиненията като безпочвени и целящи популярност.\r\n\tСъдията намира за уместни показанията, тъй като Иванка Тръмп казва, че участва активно във взимането на решения в компанията си. Даването на показания ще отнеме не повече от два часа, посочва АП", "date": "2017.06.25", "title": "Иванка Тръмп призована в съда заради плагиатство на моден дизайн"}
{"url": "http://www.mediapool.bg/sedem-zhertvi-pri-intsident-s-lift-v-kashmir-news265778.html", "text": "Четирима индийски туристи - семейна двойка и двете им деца, както и трима местни жители загинаха при разбиването на кабинка от въжен лифт от височина най-малко 30 метра в туристически град в индийската част на Кашмир, предаде Асошиейтед прес.\r\n\tЧетирима души са ранени в злополуката в град Гулмарг. Един от тях е в с опасност за живота.\r\n\tСпоред местната полиция силни ветрове изкоренили дърво, което паднало върху кабинката и я откъснало от кабела.\r\n\tОколо 150 души са били блокирани в други кабинки на лифта, но са спасени.", "date": "2017.06.25", "title": "Седем жертви при инцидент с лифт в Кашмир"}
{"url": "http://www.mediapool.bg/dyunite-na-yuzhniya-plazh-v-nesebar-sa-pod-videonablyudenie-news265769.html", "text": "Видеокамери и охранители пазят дюните на Южния плаж в Несебър от недобросъвестни туристи, предупреди концесионерът на крайбрежната ивица в неделя.\r\n\tТехниката е монтирана в началото на летния сезон от новия стопанин на плажа \"Ауто фактор\", но ще продължи да работи и след приключването му, когато на плажа няма да има физическа охрана. Нарушителите щели да бъдат записвани от камерите и тази доказателство ще се използват срещу тях, но в съобщението не пише дали ще се налагат санкции.\r\n\tПредупредителни табели в района информират за забраната на поставяне на плажни принадлежности върху пясъчните дюни, както и за движение и паркиране на АТВ-та, разходки на кучета и други животни.\r\n\tОправданието на концесионера за въведените забрани, че негова е отговорността за опазването на пясъчните дюни, които са част от плажа и за което се контролира от регионалната екоинспекция.   \r\n\tСлужители на фирмата, стопанисваща ивицата, ще следят плажуващите са не поставят върху дюните хавлии, преносими чадъри, масички, шезлонги, дюшеци и др. Забранено е също и навлизането с АТВ-та или други атракциони, които могат да нарушат пясъчните образувания.\r\n\t\"Апелираме към всички летовници и граждани да опазват природата, да се съобразяват с наредбите на плажа с цел безпроблемното протичане на туристическия сезон\", посочва стопанинът на южната ивица в Несебър Кирил Спасов.", "date": "2017.06.25", "title": "Дюните на южния плаж в Несебър са под видеонаблюдение"}
{"url": "http://www.mediapool.bg/kontsesionerat-na-mina-obrochishte-platil-chast-ot-borchovete-kam-darzhavata-i-personala-news265766.html", "text": "Платени са част от дълговете към държавата  на концесионера на мангановата мина \"Оброчище\", чиято дейност бе спряна в началото на юни http://www.mediapool.bg/stachkata-v-mina-obrochishte-priklyuchi-kontsesiyata-vremenno-e-spryana-news264782.html след стачка на миньори заради неплатени заплати. Идната седмица ще стане ясно дали фирмата \"Евроманган\" ще погаси и останалите си задължения, за да може да поднови работа, каза министърът на енергетиката  Теменужка Петкова пред БНР в неделя.\r\n\tКонцесионният договор с дружеството за добив на манган край варненското село Оброчище бе временно прекратен на 5 юни с мотива, че не са плащани такси за правото на дружеството да ползва подземните богатства. Тогава Петкова даде 14-дневен срок на \"Евроманган\" да плати 205 хил. лв. дължими и забавени концесионни възнаграждения за държавата. Мярката обаче бе възприета по-скоро като намаляване на социалното напрежение в мината, в която за последните три месеца имаше две гладни стачки с оставане на рудокопачи под земята.\r\n\tПеткова обясни временното стопиране на концесионния договор  с това, че законовата възможност била използвана, за да може \"Евроманган\" да събере необходимия ресурс и да издължи своите задължения и към персонала.\r\n\t\"За радост, това се случи. Една част от задължението и към бюджета също е внесена. Това, което остава да бъде внесено и се надявам да стане факт в рамките на тази седмица, е да бъдат внесени още 80 000 евро в сметката на Министерството на енергетиката. С това ние ще изчистим окончателно нашите взаимоотношения. Ако тези средства не бъдат преведени по сметка на Министерство на енергетиката, аз ще бъда принудена да направя предложение за спиране на тази концесия\", заяви министърът.", "date": "2017.06.25", "title": "Концесионерът на мина \"Оброчище\" платил част от борчовете към държавата и персонала"}
{"url": "http://www.mediapool.bg/shah-istoriya-i-politika-news265764.html", "text": "***\r\n\t\r\n\tПолитиката трябва да се еманципира от историята. Знае се, че на Балканите има твърде много история, но за съжаление тя става все повече и повече. Ракообразното й разрастване превръща политиката в история, провеждана с други средства. От политиката се изисква да легитимира, признае, узакони историята, както и да отрече безпочвените й интерпретации. Затова всички настръхват, когато човек на Путин обяви кирилицата за византийска, макар този човек да е просто един (велик) шахматист.\r\n\tТова е странна ситуация – историята все пак е въпрос на факти и научната им интерпретация. Мнението на политически лица, спортисти или медийни знаменитости не би трябвало да я променят и разклащат. Нашата история, освен изобилна, изглежда е толкова крехка, обаче, че има опасност да се промени от подобни изказвания. И за да се предотврати това, настоящи и бивши структури на Държавна сигурност се мобилизират, за да дадат отпор на историческата агресия.\r\n\tПроблемът за политиката е още по-сериозен. Политическите граници на общността са дефинирани изключително в исторически, дори родово-биологически термини – реални или въображаеми. Българите идваме от библейски времена или поне от времето на Хан Кубрат. Македонците са наследници на Александър Велики. Гърците пък произхождат от Хектор и Ахил, ако не и по-назад във времето. Турците са неоосманисти, като \"нео”-то просто означава, че произхождат от османските владетели. В една такава среда политиката е възможна единствено като Илиада, сериал за Сюлейман Великолепни или някакъв подобен епичен разказ.\r\n\tВсяка държава иска другата да признае нейния епичен разказ: някои искат държавен договор за това; други – по-умни – продават телевизионни продукции. Политиците пък се вживяват в епическите персонажи – един вече прилича на султан, друг си е жив хайдутин, трети е съвременен Крали Марко. Каракачанов е нашият Хектор, Симеонов построи и варди Скейските ни порти, а Сидеров е влюбчивият Парис (с известно приближение). Списъкът е илюстративен, а не изчерпателен.\r\n\tВсичко това повдига въпроса възможна ли е политика на равнопоставеност на Балканите, където печалбата за едни не е загуба за други и където човешкият живот има значение, не само ако е на роднина. Казусът с българския трафикант, който изглежда е слушал часове наред как хора умират и не е направил нищо, е показателен: не-роднината се третира като не-човек и дори базови правила по отношение на него отпадат. Прекаленото родово историзиране на политиката има и тази цена.\r\n\tВизитата на Заев в София и поведението на Борисов са надежда за различен тип политика. От ключов интерес за България е Македония да бъде приобщена и в НАТО, и в ЕС. Вратите на ЕС ще са затворени за известно време за страните от Западните Балкани, но междувременно България, Гърция, Румъния, Хърватска и Словения могат да създадат достатъчно силно лоби за европеизацията на целия регион. Борисов и Заев дадоха сигнал, че това са важните политически цели, които не бива да стават заложници на историята и нейните пазители от различните регионални формации на държавна сигурност. Истинската сигурност на балканските държави ще дойде не от взаимното препотвърждаване на епическите им наративи, а от интензивни връзки, обща инфраструктура, проекти, бизнес, културни събития и т.н. За тази цел е необходима добра воля и уважение към другия, но не е необходимо припознаване и подписване под всичките му исторически интерпретации. По историята може и да не сме съгласни, но е добре да се съгласим тя да не пречи на решаването на общите ни проблеми.\r\n\tВ този смисъл евентуалното подписване на договор за добросъседство с Македония трябва да бъде разглеждано като политически, а не като исторически акт: той трябва да отвори вратите за едно интензивно сътрудничество, а не да решава исторически спорове. Очаквания за противното както у нас, така и в Македония, могат да торпилират един позитивен политически процес.\r\n\tПрезидентът Радев покани президента Путин за честванията на Освобождението ни догодина. Това е още един пример, при който историята избързва и застава пред политиката, започва да я води в неизвестна посока. И наистина, какъв е политическият смисъл на тази покана? Все пак държавна визита от най-висок характер е преди всичко политически акт, който трябва да прати ясно послание, както и да доведе до конкретни стъпки в развитието на двустранните отношения.\r\n\tКъм момента политическият смисъл на визитата остава неизяснен. Дори не се знае тя координирана ли е с Министерски съвет, който по конституция ръководи външната и вътрешната политика в страната. Изказванията на Борисов и на външния министър са показателни: ако Путин дойде, ние ще го посрещнем. Това възстановка на посрещането на братушките с хляб и сол ли ще е, и за какво в крайна сметка се прави, не става ясно.\r\n\tЛогически възможните послания са следните:\r\n\t1) Визитата има за цел най-вече да отпразнува общата ни история. Ако това е водещото, редно е да се поканят и ръководителите на другите държави, участвали в нашето Освобождение: Украйна, Румъния, Финландия, Полша… А защо не и Турция – в крайна сметка войните трябва да останат в миналото и подобни празненства имат основно подобна задача;\r\n\t2) Историческите връзки са по-важни от настоящите политически обвързаности и позиции на България и Русия. Въпреки ангажиментите към НАТО и ЕС, ние искаме преференциални, специални отношения с Русия по принцип;\r\n\t3) България има различна политика от ЕС по определени въпроси – да речем санкциите срещу Русия. Посещението на Путин по време на българското председателство на Съвета е един от начините да окажем натиск за отмяна на санкциите;\r\n\t4) България може да използва историческите си връзки с Русия, за да подпомогне преговорите по щекотливи въпроси между Русия и ЕС. Ако това е амбицията обаче, ресурсът, с който разполагаме, определено е малък. По отношение на Украйна и Минските споразумения трудно можем да допринесем с каквото и да било, а по отношение на Крим ситуацията е ясна и поле за компромис няма. Енергийният съюз на ЕС пък още не е създаден, а да се кани Путин преди това с цел да се води обща енергийна политика е несъстоятелно;\r\n\t5) България иска да възобнови \"Белене” и да си осигури достъп до руските тръби за газ, за да реализира \"газовия хъб”…\r\n\tКъм момента не се знае коя е официалната българска позиция по тези въпроси и дали има единна политика, споделяна от президент и правителство. Като цяло отново сме в ситуация, в която сме сложили историческата кола пред политическия кон.\r\n\tЛетящата чиния и соцносталгията\r\n\tБСП иска да си \"вземе” летящата чиния на Бузлуджа. Като оставим правната страна на въпроса, питането е какво ще се прави с този паметник. БСП още няма отговор, но държи да придобие този маркер на историческа приемственост. Да е ясно, че тя е столетница, \"наследница” на минало, включващо и годините на социализма.\r\n\tТова е отново пример, в който историята взема превес над политиката. По-важно е историческата приемственост пред конкретното политическо послание.\r\n\tСградата на Бузлуджа може да се използва и да стане интересен музей-паметник на един цял период от българската история (сигурно ще е скъпо). С възстановяването й, обаче, могат да бъдат пратени голям набор от разнородни послания и да се преследват противоречащи се цели:\r\n\t-   реабилитация и възхваляване на социализма;\r\n\t-   критически поглед върху тази епоха;\r\n\t-   музей на комунистическата пропаганда;\r\n\t-   музей на политическата утопия;\r\n\t-   партийна резиденция на БСП;\r\n\t-   музей на тоталитарната идеология…\r\n\tБСП не е заявила собствената си позиция и избор по тях (или други възможни). Но по-важното е, че това не е дебат само вътре в левицата. В крайна сметка чинията на Бузлуджа е национално наследство, тя е и национален символ. Опаковането му в чисто партиен целофан всъщност може да е нелегитимна приватизация на обща история.\r\n\tПоставянето на историята пред политиката е хроничен проблем за левицата: тя все още живее с един крак в миналото и трудно се трансформира в „нормална” европейска партия.  \r\n\t***\r\n\tНа Балканите има не само твърде много история, но и твърде малко политика.", "date": "2017.06.25", "title": "Шах, история и политика"}
{"url": "http://www.mediapool.bg/gerb-poiska-parlamentarno-razsledvane-za-izbora-na-iztrebiteli-news265770.html", "text": "Управляващата партия ГЕРБ ще инициира създаване на анкетна комисия в парламента, която да разследва всичко, свързано с избора на изтребители за българската армия, и как са изпълнявани от служебното правителство на Огнян Герджиков предишни решения на Народното събрание за осигуряване на финансов ресурс за превъоръжаване на войските. Това обяви на пресконференция в неделя председателят на парламентарната група на ГЕРБ Цветан Цветанов.\r\n\tШефът на парламентарната комисия по отбрана Константин Попов коментира, че тъй като процесът по придобиване на нов тип боен самолет е в много напреднала фаза Народното събрание, което гласува този бюджет, трябва да е наясно за какво се харчат тези пари. Затова временна комисия трябва да се запознае с фактите и резултатите от тези дейности, иначе парламентът можело да бъде обвинен, че стои встрани от процесите, аргументира се Попов.\r\n\tИмаме достатъчно съмнения, че президентът Радев е защитил решението за купуването на шведски изтребители (Грипен – б.ред.) и това е станало в период, когато още нямаше окончателно решение на служебното правителство, заяви Цветан Цветанов. Искаме да проверим с парламентарни механизми и разговорите, които ще бъдат проведени с всички участници в този процес как се стигна до това решение и дали имат постъпила информация, която е дисквалифицирала един от участниците служебно, обясни той.\r\n\tНяма да допуснем заиграване с националните интереси и със сигурността на страната,  декларира още Цветан Цветанов.\r\n\tПо-рано през деня военният министър Красимир Каракачанов коментира, че целият процес по превъоръжаването на армията чака решението на парламента и за модернизацията на сухопътните войски, за да се задвижи едновременно обновяването и на трите вида войски.\r\n\tВ предишното Народно събрание са одобрени проектите да закупуване на новите изтребители за авиацията и на два патрулни кораба, както и за модернизация на съществуващите фрегати, но пехотата не бе включена в плановете, посочи министърът на отбраната. Затова и сега се чака одобрението на парламента за придобиването на нова бронирана машина за пехотата.\r\n\t\"Плановете да пренаписани, а срокът за модернизация – удължен. Така до 2029 г. ще се дават по-малко пари, но по-дълго и за трите вида войски\", обясни Каракачанов пред БНР в неделя.\r\n\tАко новата схема бъде одобрена от Народното събрание, чак тогава започват реалните преговори , както за закупуване на изтребител, така и за производството на двата патрулни кораба, а също така и бронираната машина. Ние ще се постараем, това е нашата амбиция, в реализирането на тези проекти за превъоръжаването на армията максимално да бъде включен българският военно-промишлен комплекс и да бъдат включени възможностите на българската икономика, заяви Каракачанов.\r\n\tСпоред него военнопромишленият комплекс не би имал основания за недоволство, ако проектът бъде реализиран, тъй като освен гарантирана работа ще има и принос за българската икономика.\r\n\tАко гарантираме ремонтът и подръжката на тези самолети да се случва в България, това до голяма степен ще бъде един огромен плюс, смята още Каракачанов.", "date": "2017.06.25", "title": "ГЕРБ поиска парламентарно разследване за избора на изтребители"}
{"url": "http://www.mediapool.bg/dzherami-korbin-posreshtnat-kato-rok-zvezda-na-festa-glastanbari-news265776.html", "text": "Лидерът на британската опозиционна Лейбъристка партия Джереми Корбин бе посрещнат като рок звезда на музикалния фестивал в Гластънбъри в съботната вечер. Пред множеството той заяви, че милионите млади хора, които са гласували за него, няма да бъдат принудени да мълчат и да стоят настрана, предаде Ройтерс.\r\n\t\"Отписан\" като като крайноляв и без шансове преди изборите на 8 юни, Корбин привлече огромна подкрепа от възрастовата група 18-24 години, благодарение на която партията му успя да лиши премиера Тереза Мей от абсолютно мнозинство в парламента.\r\n\tПопулярността на 68-годишния политик на събитието във фермата Уърти можеше да се измери по броя на плакатите в негова подкрепа и тениските с неговото име. Те с лекота надхвърляха онези с най-големите имена на музикалния форум - \"Рейдиохед\", \"Фу файтърс\" и Ед Шийран. Скандирания \"Джереми Корбин\" отекваха на най-големия фестивал на открито в света.\r\n\tКорбин, който се появи на сцената между британския изпълнител Крейг Дейвид и американското рап дуо \"Рън дъ джуълс\", заяви, че е бил горд да повече лейбъристите на избори, донесли най-голямата победа на партията от 1945 година.\r\n\tОпозиционният лидер, който бе поканен от основателя на фестивала Майкъл Ийвис, отбеляза, че Гластънбъри е за хора, обединяващи се в подкрепа на каузи като защитата на околната среда.\r\n\t\"Има само една планета, макар Доналд Тръмп да вярва, че някъде има и друга\", каза Корбин.", "date": "2017.06.25", "title": "Джеръми Корбин посрещнат като рок звезда на феста Глъстънбъри"}
{"url": "http://www.mediapool.bg/pozhar-v-lokomotiv-krai-gorna-oryahovitsa-prati-dvama-mashinisti-v-bolnitsata-news265771.html", "text": "Двама машинисти са получили изгаряния по време на възникнал пожар в машинното отделение на маневрен дизелов локомотив, съобщиха от БДЖ в неделя.\r\n\tИнцидентът е станал около 16:30 ч. при извършване на маневра на един от коловозите на гара Горна Оряховица. Не се посочва как е възникнало запалването в локомотива, при което двамата машинисти са били обгорени от нагрято машинно масло. Още не са изяснени обстоятелствата по инцидента, посочват от държавните железници.\r\n\tДвамата машинисти са откарани в болницата в Горна Оряховица.\r\n\tПри инцидента не е имало опасност за хората в района на гарата, уверяват от БДЖ.\r\n\tПожарът е бил загасен, движението на влакове през гарата не е било спирано, нито са били евакуирани пътниците от гарата.\r\n\tПри друг инцидент с железниците в неделя, след час и половина чакане на гара Белово да бъде поправена спирачка на един от вагоните на композицията, пътниците от бързия влак Пловдив-София бяха прехвърлени на бързия влак от Варна за София.", "date": "2017.06.25", "title": "Пожар в локомотив край Горна Оряховица прати двама машинисти в болницата"}
{"url": "http://www.mediapool.bg/mitnichari-razbiha-sklad-za-nelegalen-alkohol-v-karnobat-news265772.html", "text": "Близо 3.5 т нелегален алкохол задържаха митничарски служители при проверка в три частни имота на територията на Карнобат, които са собственост на роднини, съобщиха от Агенция \"Митници\".\r\n\tНа територията на единия частен имот имало регистриран казан за варене на ракия, то там били открити 115 литра етилов алкохол. Други 50 литра течност в туби с характеристики на етилов алкохол са открити в таванско помещение във втория частен имот. Рекордно количество от 3 240 литра нелегален етилов алкохол било иззето от третия частен имот на територията на Карнобат, където имало необитаема новопостроена жилищна къща с висока ограда.\r\n\tТози имот всъщност бил превърнат в склад за съхранение на нелегален алкохол и пълнене на бутилки. Там е открит 500-литров PVC-бидон с монтиран кран, съдържащ 300 литра жълтеникава течност с характеристики на етилов алкохол, както и наличието на голямо количество празни бутилки. Други 2 940 литра етилов алкохол са открити в \"склада\" в пластмасови бутилки по 10 литра, посочват от агенция \"Митници\".\r\n\tЦялото количество от 3 405 литра нелегален етилов алкохол е иззето. Не са представени никакви документи за произход и платен акциз на иззетия алкохол. Взети са проби за анализ и след получаване на резултатите от лабораторната експертиза ще бъде образувано административно наказателно производство.\r\n\tВероятно нелегалният алкохол е бил предназначен за снабдяване на обекти по Черноморието през туристическия сезон, се посочва в съобщението.\r\n\tРаботата по случая продължава съвместно със служители от \"Икономическа полиция\" в ОД на МВР Бургас.", "date": "2017.06.25", "title": "Митничари разбиха склад за нелегален алкохол в Карнобат"}
{"url": "http://www.mediapool.bg/protestna-zhiva-veriga-ot-50-hilyadi-dushi-sreshtu-dve-aets-v-belgiya-news265773.html", "text": "Около петдесет хиляди души протестираха с искане Белгия да спре незабавно експлоатацията на две ядрени електроцентрали поради опасения за сигурността, предадоха ДПА и Асошиейтед прес, цитирани от БТА.\r\n\tДемонстранти от Германия, Белгия и Холандия образуваха човешка верига около мястото, където се събират границите на трите страни. Те изпитват притеснения за безопасността на белгийските реактори \"Тианж 2\" и \"Доел 3\". Технически проблеми в остарелите белгийски реактори предизвикват напрежение с Германия, отбелязва ДПА. Човешката верига се простря от електроцентралата Тианж в Белгия, през Холандия до германския град Аахен.\r\n\tОрганизаторите бяха обявили, че за покриване на разстоянието от около 90 километра са необходими 60 000 души, посочва ДПА.\r\n\tГермания планира до 2022 г. да спре всичките си ядрени реактори и следи внимателно притесненията за ядрени реактори извън страната, отбелязва АП. Миналата година германският министър на околната среда Барбара Хендрикс призова Белгия да спре своите реактори, докато се изяснят повдигнатите въпроси за сигурността.\r\n\tБерлин призовава и Франция да спре най-старата си централа, в гр. Фесенхайм до границата с Германия, припомня АП.", "date": "2017.06.25", "title": "Протестна жива верига от 50 хиляди души срещу две АЕЦ в Белгия"}
{"url": "http://www.mediapool.bg/tramp-slozhi-krai-na-traditsiyata-za-vecherya-iftar-v-beliya-dom-news265775.html", "text": "Администрацията на новия американски президент Доналд Тръмп се отказа от дългогодишна традиция и за първи път от 1999 г. Белият дом няма да почете големият мюсюлмански празник Рамазан Байрам, предадоха американските медии в неделя, когато мюсюлманският свят отбелязва края на светия месец на постите в исляма.\r\n\tЗа пръв път Белият дом става своеобразен домакин на вечерята \"ифтар\" през 1805 г., когато президентът Томас Джеферсън в чест на тунизийския посланик нарежда вечерята да бъде съобразена с мюсюлманската традиция. \r\n\tТова обаче става традиция в Белия дом през 1996 г., когато първата дама Хилари Клинтън приема около 150 мюсюлмани на вечеря \"ифтар\", след като научава за ритуала от дъщеря си Челси, която й разказала за наученото в училище за историята на исляма. Бил Клинтън става официално домакин на вечерята през 199 г. като традицията е продължена от наследниците му Джордж Буш и Барак Обама. \r\n\tДжорд Буш не наруши традицията дори след атаките срещу Световния търговски център на 11 септември, припомня \"Индипендънт\". Тогава дори Буш заяви, че борбата е срещу тероризма, а не срещу исляма.\r\n\tДоналд Тръмп обаче предпочете само да отправи кратък поздрав към мюсюлманите. В него се посочва, че по време на този религиозен празник \"си спомняме за милостта, състраданието и божията воля\". \"С мюсюлманите по света САЩ подновяват своя ангажимент да спазват тези ценности\", каза Тръмп.", "date": "2017.06.25", "title": "Тръмп сложи край на традицията за вечеря \"ифтар\" в Белия дом"}
{"url": "http://www.mediapool.bg/tramp-ozhestochi-napadkite-sreshtu-obama-zaradi-ruskite-kiber-ataki-news265774.html", "text": "Президентът на САЩ Доналд Тръмп ожесточи нападките срещу предшественика си Барак Обама, който според медии е бил уведомен още през август 2016 г. за намеса на Русия в американските президентски избори, и го упрекна, че не е действал своевременно, предаде Франс прес.\r\n\t\"Това е невероятно. Ако е имал информацията, защо не са направили нищо? Трябвало е да направи нещо\", заяви Тръмп в интервю за телевизия Фокс, записано в петък и излъчено в неделя.\r\n\tСпоред петъчното издание на вестник \"Вашингтон пост\", ЦРУ е предупредило Барак Обама още през август 2016 г., че кибератаките срещу Демократическата партия са били извършени по заповед на руския президент Владимир Путин с цел да навреди на Хилари Клинтън и да помогне на Доналд Тръмп да спечели изборите на 8 ноември.\r\n\t\"Служител от правителството на Обама казва, че са \"запецнали\" за действия срещу руската намеса в изборите. Не са искали да навредят на Хилари ли?\", запита Тръмп в Туитър вчера.\r\n\t\"След като много преди изборния ден през 2016 г. е казано на Обама, че руснаците се месят, защото не е била взета никаква мярка? Съсредоточете се върху тях, не върху Т\" (Тръмп), написа той в друг туит вчера.\r\n\tТръмп туитна в петък: \"Току-що се разкри: правителството на Обама е знаело много преди 8 ноември за намесата на Русия в изборите. Но не е направило нищо. ЗАЩО?\"\r\n\tТръмп никога не се е съгласявал с изводите на американските разузнавателни служби, публикувани през октомври и януари, че Русия се е намесвала в президентските избори в САЩ по нареждане на Владимир Путин чрез кибератаки и медийна кампания, отбелязва АФП, цитирана от БТА.\r\n\tПредставители на демократите също изразиха съжаление днес, че Обама не е действал по-рано срещу Москва.\r\n\t\"Предвид сериозността на станалото, правителството е трябвало да реагира по-рано срещу Русия, по-рано да действа за възпиране и санкциониране на Русия, това е сериозна грешка\", заяви по Си Ен Ен водещият демократ в комисията за разузнаването в Камарата на представителите Адам Шиф.\r\n\tОбама обяви санкции срещу Русия заради тази намеса на 29 декември, като експулсира 35 руски дипломати, смятани за агенти на разузнаването.", "date": "2017.06.25", "title": "Тръмп ожесточи нападките срещу Обама заради руските кибер атаки"}
{"url": "http://www.mediapool.bg/evakuirani-sa-1500-dushi-zaradi-pozhar-v-ispaniya-news265777.html", "text": "Най-малко 1500 души са евакуирани заради пожар, който стигна до природния парк \"Доняна\" в Южна Испания, предаде Франс прес.\r\n\tПожарът избухна в събота вечерта в югозападната община Могер, като за часове успя да стигне до защитената територия, която е включена в Световната мрежа на биосферните резервати на ЮНЕСКО.\r\n\t\"Доняна\" е един от най-големите природни резервати в Испания. Неговите над 50 000 хектара площ са важна спирка за мигриращите птици от Африка и Европа. Обитаван е от редица животински видове, сред които са силно застрашените иберийски рис и испански царски орел, отбелязва Асошиейтед прес, цитирана от БТА.\r\n\tСедем самолета, десет хеликоптера и четири хидроплана са мобилизирани за потушаването на пожара.\r\n\tОколо 750 души са пренастанени, като броят на изселените е още по-висок, тъй като някои хора са напуснали района със собствени средства, съобщиха спасителните служби.\r\n\tВластите засега не посочват каква площ е засегната от пламъците, тъй като пожарът продължава да е извън контрол.\r\n\t\"Не се изключва човешкият фактор\" при избухването на пожара, заяви регионалният президент на област Андалусия Сузана Диас.\r\n\tИспания е обхваната от ранно засушаване и в няколко района в страната е обявен максимален риск от пожар. Голяма част от тях са в провинция Уелва, където избухна пожарът.\r\n\tВ съседна Португалия миналата неделя 64 души загинаха, а над 250 бяха са ранени в горски пожари, които бяха овладени едва в четвъртък.", "date": "2017.06.25", "title": "Евакуирани са 1500 души заради пожар в Испания"}
{"url": "http://www.mediapool.bg/politsai-shte-protestirat-za-zaplati-na-5-yuli-news265763.html", "text": "Национален полицейски протест с искане за увеличаване на заплатите е насрочен за професионалния празник на службите на реда 5 юли, от 11 часа пред катедралата \"Александър Невски\" в София. Това съобщи съобщи пред журналисти в неделя  Валентин Попов, председател на Синдикалната федерация на служителите в МВР (СФСМВР), който е най-големият полицейски синдикат, .\r\n\tПо думите му, ако с ръководството на МВР не бъде постигнато търсенето вдигане на трудовите възнаграждения, полицейският синдикат ще продължи с протестите си на 14 септември, 8 ноември и 22 декември, които са свързани по някакъв начин със служителите на МВР.\r\n\t\"От 5 януари 2018 година, датата, когато България поема председателството на Съвета на ЕС, нататък протестите ще бъдат ежедневни“, заяви Попов.\r\n\tОтправената крайна заплаха за протести по време на европейски събития в София за европредседателството на страната ни, е заради поисканото от синдиката 15-процентово увеличение на заплатите. След известно разминаване в позициите на ръководството на МВР, от думите на вътрешния министър Валентин Радев стана ясно, че повишение на възнагражденията няма да има, тъй като липсват аргументи.\r\n\t\"Ако преговорите с ръководството на МВР, а може би и с ръководството на държавата, не протекат по начин, по който ни удовлетворява, няма да ограничим протеста си само с митинга на 5 юли“, закани се Попов, който обаче изрази надежда да не се се стига до там.\r\n\t\"Не организираме протест заради самия протест, не съм фен на протеста, но той е част от преговорния процес и социалния диалог“, посочи той и изрази недоволството на профсъюза, че липсва нормален диалог по въпроса с ръководството на МВР и разговорът се води през медиите.\r\n\t\"Отворени сме за преговори, готови сме да разговаряме по размер на увеличението на възнагражденията на служителите на МВР, евентуално по това дали на всички по равно или да има някаква диференцираност и от коя дата да влезе в сила\", декларира лидерът на полицейския синдикат.\r\n\tТой изрази надежда насроченият протест да принуди вътрешният министър да седне на масата на преговори с полицаите, защото \"ние по гълъб не можем да изпратим аргументите си\".Той посочи, че след съвета за тристранно сътрудничество, на който зам.-министърът Стефан Балабанов пое ангажимент за увеличение на заплатите, на министърът Валентин Радев ги отхвърли, синдикатът е поискал среща с Радев, но отговор засега нямало.\r\n\tПо-рано през деня пред БНР Попов коментира думите на зам.-вътрешния министър Стефан Балабанов, че правителството ще осигури униформи на полицаите, каквито не са получавали от 4-5 години и че на места дори облеклата вече били раздадени.\r\n\t\"Пълни складове може и да има, само че аз не знам къде. Колегите също не знаят! Ние имахме намерение, в интерес на истината, да отидем и да поканим медиите да потърсим някъде в Симеоново някакъв пълен склад, защото ако не се лъжа, така беше казано публично, но се отказахме. Няма пълен склад в Симеоново. Това е истината! Предстои едно преместване на едни складове в Симеоново и те още не са пълни. Нови униформи ще има скоро най-вероятно. Вече се изпълняват няколко обществени поръчки. Трябва да уточня, че болшинството колеги, които изпълняват задълженията си в униформено облекло, не са получавали такова в продължение на години - три, четири, че даже и пет\", заяви Попов.\r\n\tТой посочи още, че \"на 19 март тази година, преди още да е станал министър на вътрешните работи, господин Радев заяви в едно телевизионно студио, че ще бъдат увеличени с 20 процента заплатите на служителите в МВР\". \"Очевидно той самият е имал някакви аргументи, за да го каже\", допълни Попов.\r\n\t\"Ако смятахме, че вътрешната сигурност и опазването на обществения ред е приоритет на правителството, ние щяхме да искаме поне 25% и нагоре увеличение на заплатите и поне 30 до 50 процента увеличение на бюджета на МВР. Ние говорим за крайна необходимост, а не за приоритети. Определено сме наясно къде точно сме в списъка с приоритетите в момента. Ние изобщо не се залъгваме, наясно сме, че не предоставяме на хората това, което те очакват от нас. Но, ако състоянието на МВР продължи да се влошава с такива темпове, само след 10 години българското общество ще плаче за днешната полиция\", коментира синдикалистът пред радиото.", "date": "2017.06.25", "title": "Полицаи ще протестират за заплати на 5 юли"}
{"url": "http://www.mediapool.bg/petkova-pak-obyavi-che-ima-investitorski-interes-kam-aets-belene-news265765.html", "text": "Все още няма категорично решение дали със двата произведени за строежа на АЕЦ \"Белене\" реактора ще се строи на тази площадка или те ще бъдат поставени на терен в АЕЦ \"Козлодуй\", коментира енергийният министър Теменужка Петкова пред БНР в неделя.\r\n\tДни след като в Москва при разговор с руския производител на оборудването \"Росатом\" стана ясно, че компанията по-скоро няма интерес да инвестира в ядрения проект, а предпочита да остане да работи по него като изпълнител, Петкова заяви, че има инвеститорски интерес към изграждане на АЕЦ \"Белене\", който е вън от Русия.\r\n\tЧий е интересът не стана ясно, но се очаква това да се разбере при бъдеща приватизационна процедура на проекта, за която се говори още от миналия юни, но по нея не се прави нищо като последното оправдание е очакваната нова енергийна стратегия на България, чийто проект трябва да е готов наесен.\r\n\tСпоред Петкова тъй като до септември се очаква у нас да пристигне и останалата част от произведеното ядрено оборудване за АЕЦ \"Белене\", дотогава трябва да е ясно и визията на правителството за проекта, \"така че ние по най-добрия и най-оптимален начин да можем да използваме произведеното оборудване\".\r\n\tТя припомни, че освен планетите за двата реактора 1.170 млрд. лв., \"имаме едни разходи, които са извършени по площадката на АЕЦ \"Белене\" през годините и те са в размер на 1.4 млрд. лв.\". \"Всички разходи, които са извършени, всички дейности, извършени до този момент, ни задължават да подходим  много отговорно и много държавнически, повтори за пореден път енергийният министър.\r\n\t\"Росатом\" изявяват желание и ще участват в изграждането на този проект, ако се намери стратегически инвеститор, защото това е гаранция за сигурността, за качеството на тази централа. Все пак, няма нищо по-сигурно и нищо по-добро от това конструкторът на този проект да бъде и изпълнител, който участва в изграждането. Но ако такава процедура не се реализира успешно, по начина, по който смятаме, че този процес трябва да протече, тогава ние ще мислим и за възможност за изграждане на VІІ блок на АЕЦ \"Козлодуй\" със същото оборудване, тъй като там има изградена и необходимата инфраструктура, а разполагаме и с необходимия експертен потенциал. Оборудването на АЕЦ \"Козлодуй\" също е руско производство, така че то ще бъде напълно съпоставимо, но ние сме длъжни да направим всичко необходимо, така че да защитим в максимална степен нашите интереси\", посочи Петкова.\r\n\tТя отново коментира, че бъдещето на ядрения проект ще зависи и от съдбата на въглищните централи, които до 2021 г. трябва да покрият нови по-високи екоизисквания на Брюксел или да бъдат затворени.\r\n\t\"Това, което мога да кажа със сигурност е, че България ще се бори за това да получи дерогация по отношение на тези завишени изисквания спрямо въглищните централи\", каза тя. Отложеното въвеждане на европейските екостандарти обаче може да е най-много до 2030 г., когато отново се отваря въпросът за съществуването им и е възможно правителството да обоснове възраждането на АЕЦ \"Белене\" с аргумента за затварянето на въглищните центпали и необходимостта до тогава да е изградена нова ядрена мощност у нас.\r\n\tПеткова се спря и на газовите проекти на страната , отбелязвайки плановете газовата връзка с Гърция да започне работа през 2020 г.\r\n\t\"За България основен приоритет в сектор \"Енергетика\" е диверсификацията на източниците за доставка на природен газ, постигането на енергийна сигурност, постигането на конкуренти цени. За да станат тези приоритети факт, ние трябва да изградим липсващата инфраструктура със съседните на нас страни. Поради тази причина ние сме концентрирали изключително много своето внимание в изграждането на интерконекторите. Другата много важна наша цел е България да не остане заобиколена от тези големи енергийни проекти, които много динамично се развиват в последно време\", каза Теменужка Петкова..", "date": "2017.06.25", "title": "Петкова пак обяви, че има инвеститорски интерес към АЕЦ \"Белене\""}
{"url": "http://www.mediapool.bg/prints-hari-razkri-che-e-iskal-da-napusne-kralskoto-semeistvo-news265767.html", "text": "Британският принц Хари разкри, че преди време е искал да напусне кралското семейство, да се откаже от привилегиите си и да може да живее обикновен живот, но решил да продължи да изпълнява задълженията си, за да бъде лоялен към баба си, кралица Елизабет ІІ. Това сподели 32-годишният принц, който е пети в наследствената линия на британския трон, в интервю за вестник \"Мейл от Сънди\", цитирано от местните медии в неделя.\r\n\tДумите му идват дни, след като в друго интервю Хари заяви, че \"никой от кралското семейство не иска да заеме трона\" и коментира, че промяната в британската монархия е неминуема, независимо дали след Елизабет ІІ на престола ще се качи баща му принц Чарлз или брат му принц Уилям.\r\n\tСега в откровен разговор за проблемите през 20-те си години, той разказва как, след като трябвало да напусне армията през 2007 г., осъзнал, че е прекарал години наред, в които \"не искал да порасне\", и изпитвал големи трудности да намери смислена кауза, на която да се отдаде.\r\n\tТой описва като пълен хаос няколкото години от живота му, прекарани в купони и пиене, но посочва, че е решил да бъде по-конструктивен и \"да остана в ролята на самия себе си\".\r\n\tХари описва, че е бил съкрушен, когато през 2007 г. след десет седмици служба в Афганистан, неговото пребиваване там стана медийно достояние и от съображения за сигурност трябваше да бъде оттеглен от мисията.\r\n\t\"Бях много възмутен\", разказва Хари. \"Да бъда в армията беше най-доброто бягство, което можех да имам. Чувствах, че наистина постигам нещо. Не бях принц, Бях Хари\", допълва той.\r\n\tС професионална помощ, препоръчана от по-големия му брат Уилям, обаче Хари намерил начин да преоткрие себе си и да избере ролята, с която заслужи публично уважение – да работи за справянето на хора с психически разстройства, допълва вестникът.", "date": "2017.06.25", "title": "Принц Хари разкри, че е искал да напусне кралското семейство"}
{"url": "http://www.mediapool.bg/pozhar-izpepeli-bivsh-restorant-v-tsentara-na-plovdiv-news265768.html", "text": "Голям пожар изпепели бивш ресторант в центъра на Пловдив в съботната вечер. Близо 3 часа продължи потушаването на огъня, съобщиха от пожарната, цитирани от Нова телевизия.\r\n\tЕкипи на 5 противопожарни автомобила се бориха с пламъците в неработещото от няколко години заведение, което се е превърнало в свърталище на клошари и наркомани. Предполага се, че именно те са причинили възникването на пожара.\r\n\tОгънят лумна малко след 21:00 ч., а сирените на пожарните заглушаваха, провеждащия се на Античния театър оперен концерт. По целия бул. \"Цар Борис III-ти Обединител\" в центъра на града се стелеше гъст дим. Клиентите и персонала на намиращото се в съседство действащо заведение бяха евакуирани.", "date": "2017.06.25", "title": "Пожар изпепели бивш ресторант в центъра на Пловдив"}
