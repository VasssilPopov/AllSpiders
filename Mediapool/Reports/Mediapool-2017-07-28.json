{"url": "http://www.mediapool.bg/gorya-pokriva-na-ekoministerstvoto-news267267.html", "text": "Избухнал пожар на покрива на сградата на екоминистерството на столичния булевард \"Мария Луиза\" бе овладян бързо, съобщиха от МВР в петък.\r\n\tСигналът за инцидента бил подаден малко след 15 часа и до 15:30 е бил погасен от изпратените четири противопожарни автомобила.\r\n\tКъм момента е известно, че огънят е обхванал около 10 квадратни метра покрив и подпокривно пространство. Няма пострадали хора, всички са били изведени навреме от сградата.\r\n\tПо първоначални данни до инцидента се е стигнало след ремонтни дейности на покрива на сградата.", "date": "2017.07.28", "title": "Горя покрива на екоминистерството"}
{"url": "http://www.mediapool.bg/yordaniya-povdigna-obvineniya-na-izraelskiya-ohranitelya-zastrelyal-dvama-yordantsi-news267241.html", "text": "Прокуратурата в Йордания е предявила на охранител на израелското посолство в Аман обвинение, че е застрелял двама йорданци, съобщи йорданската информационна агенция Петра, цитирана от ДПА.\r\n\tПо думите на главния прокурор на Йордания Акрам Масадех охранителят е обвинен в убийство и незаконно притежание на оръжие. Масадех отбеляза, че обвиняемият има дипломатически и юридически имунитет, но това не пречи той да бъде съден от израелски съд. Йордания ще прати в Израел заключенията от своето разследване, за да може обвиняемият да бъде изправен пред съда, каза прокурорът.\r\n\tСтрелбата край израелското посолство в неделя предизвика дипломатическа криза, след като Израел обяви, че охранителят е действал при самоотбрана, откривайки огън срещу предполагаем нападател. Гардът и други служители в посолството са отпътували за Израел още в понеделник.\r\n\tВчера крал Абдула Втори призова израелския премиер Бенямин Нетаняху да изправи пред съда охранителя, като предупреди, че отношенията между кралството и Израел зависят от подхода на премиера към случая. Нетаняху е приветствал охранителя след завръщането му, а на фотография се вижда как го прегръща.\r\n\tСпоред версията на Израел гардът застрелял 17-годишен йорданец, който го пробол с отвертка. Младежът сглобявал мебели до израелския посолски комплекс. Йорданската страна обяви, че работникът бил застрелян след скандал, но не потвърди израелската версия. Друг йорданец наблизо бил прострелян по време на инцидента и после починал.", "date": "2017.07.28", "title": "Йордания повдигна обвинения на израелския охранителя, застрелял двама йорданци"}
{"url": "http://www.mediapool.bg/rusiya-poiska-sasht-da-izteglyat-stotitsi-diplomati-news267234.html", "text": "Русия намали служителите в дипломатическите и консулски учреждения на САЩ във федерацията до 455 души и по този начин той ще бъде изравнен с броя на служителите от руските дипломатически мисии в Щатите. Според неофициална информация стотици американски дипломати ще бъдат изтеглени. \r\n\t \r\n\t\"Говорим не за десетки, а за стотици души дипломатически и технически персонал, които работят в дипломатическите и консулски мисии на САЩ в Русия\", твърди източник, цитиран от Ройтерс. \r\n\t \r\n\tРуската федерация взема ответни мерки, след като Конгресът на САЩ гласува нови санкции срещу нея поради \"русофобия\", съобщиха от руското външно министерство. \n\n\r\n\t \r\n\tОт 1 август Русия забранява на САЩ да използват и складовите помещения на ул. \"Дорожная\" в Москва и вилата в столичния лесопарк Серебряний бор.\r\n\t \r\n\tВ края на декември администрацията на тогавашния президент Барак Обама експулсира 35 руски дипломати и запорира два обекта на руската мисия в САЩ, като спря достъпа на лица от руския персонал до тях, припомня ТАСС.\r\n\t \r\n\tАко САЩ вземат нови мерки за съкращаване на броя на руските дипломати в страната, Москва ще отвърне с \"огледален отговор\", посочва външното министерство на Русия.\r\n\t \r\n\t\"Запазваме си правото да предприемем на взаимни начала и други мерки, които може да засегнат интересите на САЩ\", подчертава руското дипломатическо ведомство.\r\n\t \r\n\tГоворителката на американското посолство в Москва Мария Олсън не каза какви съкращения трябва да бъдат направени, за да се изпълнят последните руски изисквания за броя на персонала. \r\n\t \r\n\tТя посочи обаче, че посланик Джон Тафт \"е изразил силно разочарование и протест\" от руската мярка и е предал уведомлението на руското правителство във Вашингтон за разглеждане\". \r\n\t \r\n\tЗам.-външният министър Сергей Рябков, цитиран от ТАСС, каза от своя страна, че Русия възстановява паритета, \"който от дълго време бе нарушен от американците и това, в крайна сметка, бе несправедливо\". \r\n\t \r\n\tТой каза, че обектите на руската дипломатическа собственост в САЩ бяха незаконно иззети от предишната администрация на президента Барак Обама. \r\n\t \r\n\t\"Ние чакахме 7 месеца. Утре се навършват точно 7 месеца. Тази собственост така и не ни беше върната. Опитваха се да ни поставят всякакви неприемливи условия, и накрая чашата на търпението преля\", каза Рябков. \r\n\t \r\n\tСпоред Ройтерс руските ответни мерки поставят президента Доналд Тръмп в трудно положение, като го принуждават да възприеме твърд курс спрямо Москва или да наложи вето на гласувания от Конгреса закон, с което ще разсърди своята Републиканска партия. \r\n\t \r\n\tНе е ясно за момента колко точно американски дипломати и други служители ще трябва да напуснат Русия, отбелязва Ройтерс.\r\n\t \r\n\tСлужител от посолството в Москва, който отказа да бъде назован поради забрана да се дават изявления за медиите, заяви, че САЩ имат в Русия около 1100 души дипломатически персонал. Това включва руски граждани и американци. Повечето, включително около 300 граждани на САЩ, работят в посолството в Москва, а другите са в консулствата из страната", "date": "2017.07.28", "title": "Русия поиска САЩ да изтеглят стотици дипломати"}
{"url": "http://www.mediapool.bg/rim-odobri-izprashtane-na-voenni-korabi-v-libiyski-vodi-libiyskiyat-premier-otricha-da-e-molil-za-tova-news267237.html", "text": "Италианското правителство днес одобри изпращането на италиански военни кораби в помощ на либийската брегова охрана за борба с трафика на хора, предаде Асошиейтед прес.\r\n\t \r\n\tПремиерът Джентилони заяви, че мярката, която се извършва по молба на либийското правителство, \"е значим принос за укрепване на либийския суверенитет\".\r\n\t \r\n\t\"Това не е операция, която предприемаме срещу суверенитета на Либия\", увери той.\r\n\t \r\n\tОперацията ще бъде обсъдена в парламентарни комисии следващата седмица. Джентилони изрази надежда, че тя ще получи широка парламентарна подкрепа.\r\n\t \n\n\r\n\tВчера италианският премиер Паоло Джентилони заяви, че Сарадж е помолил италианското правителство \"за техническа подкрепа с италиански военни кораби в общата борба с трафикантите на хора в либийски води\".\r\n\t \r\n\t\"В момента обсъждаме подробностите на мисията за подкрепа на либийските власти в борбата с трафикантите и ще ги представим във вторник\", каза Джентилони след среща в Рим с лидера на германските социалдемократи Мартин Шулц.\r\n\t \r\n\tПланът на правителството ще бъде разгледан от комисиите за външни работи и за отбрана на Сената и Камарата на депутатите \"и съм сигурен, че вотът в парламента ще е положителен\", добави Джентилони.\r\n\t \r\n\t\"Молбата на либийските власти да окажем сътрудничество и помощ на бреговата им охрана може да се окаже повратна точка в управлението на ситуацията\" с потеглящите от либийските брегове мигранти, заяви италианският премиер.\r\n\t\r\n\tПремиерът на либийското правителство на националното единство Файез Сарадж обаче отрече да е молил Италия да прати свои кораби в либийски териториални води за борба с трафикантите на хора, противно на твърденията на италианския му колега, предаде Франс прес.\r\n\t \r\n\t\"Премиерът отрича да е молил Италия да идват военни кораби в либийските териториални води. Либийският национален суверенитет е червена линия, която никой не трябва да преминава\", се казва в изявление на Сарадж от нощта на четвъртък срещу петък.\r\n\t \r\n\tСпоред премиера с италианските власти е било договорено \"да се завърши програмата за подкрепа на либийската брегова охрана чрез обучение и въоръжаване, за да могат да бъде спасяван животът на мигрантите и да се води борба с престъпните организации\", които движат каналите за трафик на незаконни мигранти.\r\n\t \r\n\tЛибийското външно министерство обаче заяви днес, че е имало молба \"за логистична и техническа подкрепа на бреговата охрана\", за която може да се наложи \"присъствие на италиански кораби в пристанището на Триполи единствено за тази цел и само ако е необходимо\".", "date": "2017.07.28", "title": "Рим одобри изпращане на военни кораби в либийски води, либийският премиер отрича да е молил за това"}
{"url": "http://www.mediapool.bg/blizo-50-raneni-sled-kato-vlak-se-blasna-v-bufer-na-gara-v-barselona-news267236.html", "text": "Пътнически влак се блъсна в буфер на ж.п. гара в Барселона и 48 души бяха ранени, петима от които сериозно, съобщи Ройтерс, като се позовава на спасителните служби.\r\n\tНай-малко 18 от ранените се нуждаят от болнично лечение.\r\n\tПричините за катастрофата се разследват.\r\n\tЗасега в посолството на България в Мадрид и в генералното консулство във Валенсия няма постъпила информация за пострадали български граждани при инцидента, съобщават от Министерството на външните работи.", "date": "2017.07.28", "title": "Близо 50 ранени след като влак се блъсна в буфер на гара в Барселона"}
{"url": "http://www.mediapool.bg/pakistanskiyat-premier-podade-ostavka-zaradi-podozreniya-v-koruptsiya-news267240.html", "text": "Премиерът на Пакистан Наваз Шариф подаде оставка броени часове, след като Върховният съд обяви, че той трябва да бъде отстранен от длъжност заради сигнали а корупция в семейството му, предаде Ройтерс.\r\n\tВърховният съд заяви, че Шариф не е подходящ да заема премиерската длъжност и нареди срещу него и семейството му да започне наказателно разследване. Съдът отстрани от длъжност и финансовия министър Исхак Дар.\r\n\tШариф отбеляза, че има \"сериозни претенции\" към решението на съда и ще използва \"всички възможности, предвидени в конституцията и законовите норми на страната\" да го обжалва.\r\n\tВ изявлението на канцеларията на премиера се казва, че Шариф е подал оставка в израз на уважение към съдебната система и върховенството на закона, отбелязва Асошиейтед прес.\r\n\tРешението на петчленния съдебен състав не бе изненада, тъй като мнозина правни експерти и опозиционни лидери очакват наказателни мерки срещу Шариф и семейството му.\r\n\tСъдът взе решението си в резултат на разследване, което той инициира, след като през април 2016 г. бяха публикувани документи на панамска юридическа фирма, които разкриват, че двамата синове и дъщерята на Шариф тайно са притежавали най-малко три офшорни компании, регистрирани на британските Вирджински острови.\n\n\r\n\tРазследването установи, че семейството на Шариф не може да отчете откъде притежава голямото си богатство. Съдът също така нареди да започне наказателно разследване срещу премиера и семейството му, отбелязва Ройтерс.", "date": "2017.07.28", "title": "Пакистанският премиер подаде оставка заради подозрения в корупция"}
{"url": "http://www.mediapool.bg/prieti-sa-parvite-studenti-koito-shte-se-obuchavat-za-voenen-lekar-i-voenna-meditsinska-sestra-news267235.html", "text": "Първите студенти по специалностите “Военен лекар” и “Военна медицинска сестра” ще започнат своето обучение на 18 август.\r\n\tПрограмата се провежда за първи път в България с цел подготовка на медицински кадри за нуждите на Въоръжените сили и е съвместна между ВМА, МУ “Проф. д-р Параскев Стоянов“ – Варна и ВВМУ “Н. Й. Вапцаров“.\r\n\tВ специалност „Военен лекар“ са приети общо 10 жени и трима мъже. 4 са попълнените бройки за “Военна медицинска сестра”, като през месец август предстои и второ класиране.\r\n\tСрокът за подаване на документи е до 2 август 2017 г., а изискванията към кандидат-студентите са:\r\n\tЗа специалност “Медицина“, направление “Военен лекар“: да са се явили на приемните изпити в МУ-Варна по биология и химия (предварителни и/или редовни изпити) и да имат положителни оценки от тях.\n\n\r\n\tНезаетите места по тази специалност са 7 за мъже. Освен тях, ще бъдат подбрани и кандидат-студенти като резерви (мъже и жени).\r\n\tЗа специалност “Медицинска сестра“, направление „Военна медицинска сестра“: да са се явили на приемния изпит в МУ-Варна – тест по биология (на 18.07.2017 г.) и да имат положителна оценка от него.\r\n\tНезаетите места по тази специалност са 16, като освен тях, ще бъдат подбрани и кандидат-студенти като резерви.\r\n\tЗаявления за двете специалности може да бъдат направени чрез сайта на МУ-Варна (www.mu-varna.bg), както и на място (ул. “Марин Дринов“ №55).\r\n\tНеобходимите документи и изисквания за ВВМУ-Варна можете да намерите на www.mu-varna.bg. Те трябва да бъдат предоставени на място във ВВМУ-Варна (ул. “Васил Друмев“ №73) до 2 август 2017 г..\r\n\tВсички кандидати трябва да се явят в 17:00 ч. на 02 август 2017 г. на инструктаж във ВВМУ.\r\n\tКандидати непредставили пълен пакет с документи не се допускат до участие в конкурсните изпити. Приемните изпити във ВВМУ-Варна ще се проведат на 3, 4 и 5 август 2017 г. (резервен ден 06 август 2017 г.).", "date": "2017.07.28", "title": "Приети са първите студенти, които ще се обучават за \"Военен лекар” и \"Военна медицинска сестра”"}
{"url": "http://www.mediapool.bg/v-uzbekistan-e-arestuvana-dashteryata-na-bivshiya-prezident-islam-karimov-news267244.html", "text": "Гулнара Каримова, дъщеря на покойния президент на Узбекистан Ислам Каримов, е арестувана и се разследва за ред финансови и други престъпления, включително заграбване на чуждо имущество за 595 милиона долара и укриване на чужда валута за 1,943 милиарда долара. Това съобщи главната прокуратура на страната, информира ТАСС.\r\n\tПрез октомври 2013 г. срещу Каримова бе образувано наказателно дело за укриване на данъци, участие в престъпен сговор, \"придобиване чрез изнудване на парични средства, акции, дялове и имоти\" и други престъпления, напомня прокуратурата. Според съобщението й дъщерята на бившия узбекистански лидер е била призната за виновна от Ташкентския областен съд и осъдена на пет години \"ограничена свобода\" с присъда от 21 август 2015 г.\r\n\tРадио \"Ехото на Москва\" съобщи по повод новото дело срещу Каримова, че според узбекистанската прокуратура активи на престъпната група, свързана с обвиняемата, на стойност близо 1,4 милиарда долара са открити в 12 страни, включително в Русия.", "date": "2017.07.28", "title": "В Узбекистан е арестувана дъщерята на бившия президент Ислам Каримов"}
{"url": "http://www.mediapool.bg/v-rusiya-e-zadarzhana-grupa-predpolagaemi-teroristi-podgotvyali-atentati-v-sankt-peterburg-news267243.html", "text": "Руската Федерална служба за сигурност (ФСС) задържа 7 души от Централна Азия, заподозрени в подготовка на атентати в Санкт Петербург, съобщи пресцентърът на ведомството, цитиран от ТАСС.\r\n\tАзиатците от седемчленната група са подготвяли според следствието терористични акции на жп линии в района на Санкт Петербург и в места, където се събират хора. Действията им се разследват.\r\n\tФСС не уточнява самоличността на задържаните в интерес на следствието, добавя агенцията.", "date": "2017.07.28", "title": "В Русия е задържана група предполагаеми терористи, подготвяли атентати в Санкт Петербург"}
{"url": "http://www.mediapool.bg/nai-malko-sedem-zaginali-po-vreme-na-poslednite-protesti-vav-venetsuela-news267246.html", "text": "Най-малко седем души са загинали по време на протестите във Венецуела, придружаващи двудневната обща стачка, свикана от опозицията. Това съобщи в Туитър главната прокуратура на Венецуела.\r\n\tПо-рано ведомството информира, че жертвите са най-малко четири. По данни на прокуратурата има загинали по време на демонстрации в щатите Ансоатеги, Карабобо, Лара, Мерида и в столицата Каракас. Две от жертвите са непълнолетни.\r\n\tПрокуратурата разследва и произшествие с журналист, ранен по време на протест в Каракас.\r\n\tВ сряда венецуелската опозиция и нейни симпатизанти започнаха двудневна стачка с искане да се анулират свиканите на 30 юли избори за учредително събрание. Противниците на президента Николас Мадуро виждат в проекта за пренаписване на конституцията стремеж на сегашния лидер да се вкопчи във властта, да заобиколи излъчения чрез избори парламент, където опозицията има мнозинство, и да избегне явяването на президентски избори в края на 2018 г.\r\n\tОт началото на април във Венецуела протичат най-мащабните досега протести срещу правителството. Оттогава в сблъсъци между протестиращите и полицията загинаха най-малко 107 души.\n\n\r\n\tВенецуелската опозиция призова привържениците си от цялата страна да излязат на улични демонстрации срещу проекта на президента Николас Мадуро да промени конституцията въпреки наложената от властите забрана да се протестира срещу изборите в неделя за учредително събрание, предаде Франс прес.\r\n\t\"Режимът обяви, че забранява демонстрациите. В такъв случай утре ние ще завладеем не Каракас, а цяла Венецуела\", е написал в Туитър заместник-председателят на парламента Фреди Гевара.", "date": "2017.07.28", "title": "Най-малко седем загинали по време на последните протести във Венецуела"}
{"url": "http://www.mediapool.bg/noviyat-direktor-na-komunikatsiite-na-beliya-dom-otpravi-obidi-sreshtu-svoi-kolegi-news267242.html", "text": "Новият директор на комуникациите на Белия дом Антъни Скарамучи направи груби коментари по адрес на свои колеги от администрацията на американския президент Доналд Тръмп, предаде Ройтерс.\r\n\tВ разговор с журналист на сп. \"Ню Йоркър\" Скарамучи отправи обидни нападки срещу свои колеги от президентската администрация, като ги обвини в изтичане на информация. Той заплаши да уволни ръководителя на канцеларията на Белия дом Райнс Прибъс, когото нарече \"шибан параноиден шизофреник\". Скарамучи насочи атаките си и срещу президентския съветник Стивън Банън.\r\n\tЖурналистът разказа в статия, публикувана в изданието, че Скарамучи му се е обадил по телефона в сряда вечерта, за да разбере откъде е получил информация за прием в Белия дом. Репортерът отказал да посочи източника. Скарамучи дал ясно да се разбере, че подозира Прибъс за изтичането на информацията.\r\n\t\"Скоро ще ги уволня всичките\", заявил Скарамучи, като добавил, че вече е отстранил от длъжност един сътрудник и на следващия ден възнамерява да постъпи по същия начин с още четирима. \"Ще се добера до човека, който ти е предоставил информацията\", казал той на журналиста.\r\n\tСкарамучи заявил, че Прибъс в продължение на половин година е възпрепятствал назначаването му за директор на комуникациите на Белия дом.\n\n\r\n\tСлед публикуването на статията в \"Ню Йоркър\" Скарамучи написа в Туитър: \"Понякога използвам цветист език. Ще се въздържам в това отношение, но няма да се откажа ревностно да се боря за дневния ред на Доналд Тръмп.\"\r\n\tТози случай е поредният признак за раздори в администрацията на Тръмп. Това става в момент, когато Скарамучи и други предани на президента сътрудници засилват натиска върху Прибъс, който е бивш председател на Националния комитет на Републиканската партия и няма дългогодишни връзки с Тръмп. Има спекулации, че Прибъс е на път да напусне, защото президентът няма значими законодателни постижения през първите шест месеца от своето управление.", "date": "2017.07.28", "title": "Новият директор на комуникациите на Белия дом отправи обиди срещу свои колеги"}
{"url": "http://www.mediapool.bg/ministarkata-na-otbranata-na-yaponiya-podade-ostavka-news267248.html", "text": "Японската министърка на отбраната Томоми Инада подаде оставка след поредица от обвинения заради прикриване на всекидневните доклади за японските войски, разположени в Южен Судан в миротворческия контингент на ООН, съобщиха агенциите. Оставката е тежък удар срещу правителството на премиера Шиндзо Абе, чийто рейтинг стремглаво пада след серия от скандали.\r\n\tОставки са връчили също главният секретар в министерството на отбраната Тецуро Курое и началникът на генералния щаб на въоръжените сили генерал Тошиа Окабе, съобщи ДПА, като се позова на агенция Киодо.\r\n\tТвърди се, че Курое стои зад инициативата да бъдат скрити от обществеността фактите от всекидневните доклади, които показват, че миротворците са изложени на значителни опасности в Южен Судан.\r\n\tИнада - консервативна довереничка на премиера Абе, някога бе смятана и за негов вероятен наследник. Министърът-председателят съобщи, че е приел оставката й, поднасяйки извинения на японския народ. Абе обеща също правителството да направи всичко възможно за гарантиране на сигурността на страната и на нейното население.\r\n\tАбе възложи на министъра на външните работи Фумио Кишида да поеме по съвместителство и ресора министър на отбраната до 3 август, когато ще обяви още промени в правителството.\n\n\r\n\tПремиерът се надява с тези промени да подобри рейтинга си, който е паднал под 30 процента в социологическите проучвания.\r\n\tЯпония изпрати войници в Южен Судан през ноември 2015 г. веднага след като управляващата коалиция прокара закони, позволяващи на военните да участват във войни в чужбина за първи път след Втората световна война. Критиците настояват, че законите нарушават пацифистката конституция на страната.", "date": "2017.07.28", "title": "Министърката на отбраната на Япония подаде оставка"}
{"url": "http://www.mediapool.bg/reitingat-na-brazilskiya-prezident-se-srina-do-5-protsenta-news267245.html", "text": "Рейтингът на бразилския президент Мишел Темер се срина до 5 процента. Това показва публикувано днес допитване, по-малко от седмица преди гласуване в парламента, което може да свали от власт първия действащ президент на Бразилия, на когото са повдигнати обвинения в корупция, предаде Франс прес.\r\n\tВ сряда Камарата на депутатите ще се произнесе дали да разреши Темер да бъде съден от Върховния съд.\r\n\tАнкетата на института Ибопе по поръчка на Националната конфедерация на индустриите показва, че 70 процента от бразилците са на мнение, че управлението на Темер е \"лошо или ужасно\". Това е най-високата степен на обществено недоволство от завръщането на демокрацията в страната през 1985 г.\r\n\tПрез март Мишел Темер беше с 10 процента одобрение и 55 процента неодобрение. Днес 90 процента от запитаните заявяват, че нямат никакво доверие на държавния глава, чийто мандат на теория продължава до края на 2018 г.\r\n\tДопитването е извършено между 13 юни и 1 юли сред представителна извадка от 2000 души.", "date": "2017.07.28", "title": "Рейтингът на бразилския президент се срина до 5 процента"}
{"url": "http://www.mediapool.bg/izraelskata-politsiya-otnovo-zabrani-dostapa-do-hramoviya-halm-na-mazhe-pod-50-godini-news267247.html", "text": "Израелската полиция обяви, че забранява достъпа до Храмовия хълм на мъже под 50-годишна възраст, с цел избягване на нови безредици след вчерашните сблъсъци, при които бяха ранени десетки палестинци, съобщи Франс прес.\r\n\t\"Бяха направени оценки за сигурността и има индикации, че ще избухнат безредици и демонстрации\", заяви полицията в комюнике. \"Само мъжете над 50 години и жените на всякаква възраст ще бъдат допускани в района, а някои улици около Стария град ще бъдат с ограничен достъп\", уточни израелската полиция.\r\n\tВ комюникето се подчертава, че са взети всички необходими мерки за сигурност, за да се попречи и отговори на всякакви прояви на насилие по време на петъчната молитва в джамията Ал Акса.", "date": "2017.07.28", "title": "Израелската полиция отново забрани достъпа до Храмовия хълм на мъже под 50-години"}
{"url": "http://www.mediapool.bg/sled-sadilishtata-kachinski-vdiga-mernika-na-mediite-diplomatsiyata-i-universitetite-news267238.html", "text": "Лидерът на управляващата в Полша партия \"Право и справедливост\" заяви, че правителството възнамерява \"да децентрализира\" медиите, след като завърши реформата в съдебната система, която Европейският съюз осъжда като нарушаваща демократичните принципи, предаде Асошиейтед прес.\r\n\tВ две телевизионни интервюта Ярослав Качински каза, че очаква много силна съпротива срещу плановете на партията му да децентрализира медиите.\r\n\tТой не посочи подробности, но преди това е съобщавал за намерение да ограничи чуждестранната собственост на медии в Полша, припомня АП.\r\n\tМного полски вестници са собственост на германски компании, а американска компания владее най-големия частен телевизионен канал ТВН.\r\n\tКачински каза също, че и полските университети се нуждаят от \"дълбоки промени\".\n\n\r\n\tТой освен това обвини Германия, че не признава отговорността си за Втората световна война, както някои полски \"многознайковци\", че клонят \"нахално\" в същата посока.\r\n\tВ дълъг разговор със слушатели на католическата радиостанция \"Мария\", Качински намекна снощи за пореден път за възможността да поиска от Германия репарации за войната, каквито по думите му все още са дължими на Полша.\r\n\tНо \"за такава голяма операция е необходима ефикасна и предана на държавата дипломация\", каза лидерът на партия \"Право и справедливост\". Той намекна, че сегашната дипломация на\r\n\tПолша не е такава и вече има изготвен законопроект за реформирането й, който ще бъде гласуван есента.\r\n\t\"Докато имаме малко особен (дипломатически) апарат като сегашния, ще бъде трудно. Става дума за колосални суми и за факта, че германците от години отричат отговорността си за Втората световна война\", каза Качински.\r\n\t\"Това се случва и в Полша. Има редица многознайковци, които клонят натам и то съвсем нахално, да си го кажем направо. Музеят на Втората световна война в Гданск не е нищо повече от подарък на (бившия полски премиер) Доналд Туск за Ангела Меркел. Това е музей, който се вписва в германската историко-политическа линия\", каза Качински.\r\n\tНационалистическото правителство във Варшава не одобрява музея, защото му липсвал патриотизъм, тъй като героизмът на поляците по време на конфликта бил недооценен, посочи АФП.", "date": "2017.07.28", "title": "След съдилищата Качински \"вдига мерника\" на медиите, дипломацията и университетите"}
{"url": "http://www.mediapool.bg/vyarno-ili-ne-rabotodatelite-ne-sme-kazvali-che-rabotnitsite-sa-tartei-news267212.html", "text": "На 27 юли 2017 г., четвъртък, Асоциацията на индустриалния капитал в България (АИКБ) разпространи до медиите специално прессъобщение, с което твърди, че председателят й Васил Велев и колегата му от Българската стопанска камара (БСК) Божидар Данев не са наричали работниците в България \"търтеи\", \"мързеливци\" и \"престъпници\" на състоялата се три дни по-рано пресконференция на работодателите.\r\n\tВ понеделник, 24 юли 2017 г., в БТА се състоя пресконференция на национално представените работодателски организации, в която взеха участие именно Васил Велев - председател на управата на АИКБ, Божидар Данев – изпълнителен председател на Българската стопанска камара (БСК), Цветан Симеонов – председател на Българската търговско-промишлена палата (БТПП) и Кирил Домусчиев – председател на управата на Конфедерацията на работодателите и индустриалците в България (КРИБ).\r\n\tТемата на пресконференцията – така, както тя беше обявена от самите работодателски организации, засягаше изцяло въпроси, отнасящи се до заплащането и облагането на труда на заетите в икономиката. По-конкретно, дискутирани бяха механизмът за определяне на минималната работна заплата, минималните осигурителни доходи и допълнителното възнаграждение за професионален опит (по-известно като клас \"прослужено време\").\n\n\r\n\tБизнес организациите изнесоха подробни статистически данни в полза на тезата на работодателите, че се наблюдава изпреварващ ръст на средната работна заплата за страната спрямо ръста на икономиката и че за политиката по доходите са вредни административни мерки, като например определянето на минималната работна заплата, на минималните осигурителни доходи и на добавката за прослужено време без ясни критерии, а директно от правителството. По този начин пресконференцията стана част от дебата, който тече в последните седмици по поставените въпроси и в който участие вземат също синдикатите и представителите на правителството.\r\n\t\r\n\tОт  е видно, че в свое изказване изпълнителният председател на БСК Божидар Данев заявава:\r\n\t\r\n\t\r\n\t\r\n\t\r\n\t\r\n\tВидно от цялостния контекст на изказването на Божидар Данев е, че характеристиките, които той прави, се отнасят до заетите и, по-конкретно, до неквалифицираната според него работна ръка. През цялото време Данев развива тезата си, че не е нормално административно да се увеличават заплатите на хора, които не желаят да се квалифицират и да спазват технологичната дисциплина.\r\n\tТова по никакъв начин не кореспондира с твърдението на АИКБ в прессъобщението им, че на работодателите им е , че са .\r\n\t\r\n\t\r\n\tВ прессъобщението всъщност се развива тезата, че понятието \"търтеи\", изказано на пресконференцията, било адресирано не към работниците, а към получателите на инвалидни пенсии.\r\n\t, пише в прессъобщението на АИКБ от 27 юли.\r\n\tСъщия ден, в  пред телевизия BiT Божидар Данев развива подобна теза, като този път посочва, че определението му \"търтеи\" било насочено не към работниците, не и към получателите на инвалидни пенсии, а към 350-те хиляди, по неговите изчисления, \"обезкуражени безработни\". Всъщност според  в България обезкуражените лица в трудоспособна възраст, но извън работната сила, са 163 400 души, които желаят да работят, но не търсят работа, защото не вярват, че ще намерят.\r\n\t, разясни позицията си Божидар Данев пред BiT.\r\n\t\r\n\tОще по-ясно, че през цялото време обидните квалификации на работодателите са били насочени към неквалифицираните работници, се разбира от изказване на Васил Велев на заседание на съвета за тристранно сътрудничество на 6 юли 2017 г., .\r\n\tТо отново е по повод политиката по доходите и по-конкретно – определянето на минималната работна заплата, тоест отново адресатът на коментарите са работещите с най-ниска квалификация и с най-ниски доходи. Именно от това изказване на Велев тръгва определението \"търтеи\", което впоследствие Данев очевидно цитира на пресконференцията на 24 юли. В същото изказване Велев определя най-нискоквалифицираните работници и като \"готованци\".\r\n\t, посочва Васил Велев.", "date": "2017.07.28", "title": "Вярно или не? Работодателите: Не сме казвали, че работниците са търтеи"}
{"url": "http://www.mediapool.bg/yordan-tsonev-peevski-go-nyama-v-obvinitelniya-akt-za-ktb-zashtoto-ne-e-narushil-zakona-news267215.html", "text": "Депутатът от ДПС Делян Пеевски го няма в обвинителния акт за КТБ, защото не е нарушил с нищо закона. Това каза неговият съпартиец Йордан Цонев пред Нова телевизия.\r\n\tПо делото за фалита на КТБ основен обвиняем е бившият бизнес партньор на Пеевски – банкерът Цветан Василев. Той е обвинен в 146 престъпления за 2.7 млрд. лв. Общо обвиняеми по делото са 18 служители от фалиралата банка и БНБ.\r\n\tДелян Пеевски и Цветан Василев дълго време имаха общ бизнес. През фалиралата КТБ бяха финансирани различни начинания на Пеевски и майка му Ирена Кръстева, сред които покупката на медии, имоти  и строителния му бизнес. Разривът в отношенията им настъпва в началото на 2014 г., според признанията на Цветан Василев.\r\n\tЙордан Цонев каза, че не знае, защо двамата бивши партньори Пеевски и Василев са се разделили.\r\n\tБлизостта между Василев и Пеевски не е основание на депутата от ДПС да му бъде повдигнато обвинение, защото той не е длъжностно лице, няма невърнати кредити, не е нарушил закона с нищо и не е направил нищо укоримо, обясни Йордан Цонев.\n\n\r\n\tТой заяви, че много пъти се е срещал с Цветан Василев, както и с други банкери, защото това е работата на един политик – да се среща с хора и с браншовите организации.  \r\n\tЦонев призова фалиралия банкер да извади компроматите, за които твърди, че ги е заключил в швейцарска банка, а не да шантажира. Това е позицията ми от първия ден на случая КТБ, каза Цонев.", "date": "2017.07.28", "title": "Йордан Цонев: Пеевски го няма в обвинителния акт за КТБ, защото не е нарушил закона"}
{"url": "http://www.mediapool.bg/avtobus-s-turisti-izgorya-na-patya-chernomorets-burgas-nyama-postradali-news267216.html", "text": "Автобус с руски туристи се запали и  При инцидента няма пострадали, съобщи МВР.\r\n\tСигналът за запалилия се в движение автобус  туристи  е получен в 7.20 часа сутринта.\r\n\tПреди да се появят пламъците шофьорът усетил  силна миризма на горящи кабелии спрял рейса. Пътниците успели да слязат и са невредими.\r\n\tВеднага на мястото на инцидента са били изпратени противопожарни и полицейски екипи. Пожарът е угасен и предстои да се направи оглед.\r\n\tРуските туристи са пътували към летището в Бургас. Създадена е организация бързо да бъдат превозени с друг автобус, за да хванат полета, информират от МВР.", "date": "2017.07.28", "title": "Автобус с туристи изгоря на пътя Черноморец – Бургас, няма пострадали"}
{"url": "http://www.mediapool.bg/risunka-na-tramp-prodadena-za-29-200-dolara-news267217.html", "text": "Рисунка с изображение на небостъргачи в Ню Йорк дело на американския президент Доналд Тръмп е била продадена на търг за 29 200 долара, предадоха агенциите.\r\n\tТъргът е бил организиран от базираната в Лос Анджелис аукционна къща Nate D. Sanders Auctions.\r\n\tАматьорска скица, изобразяваща изглед от Ню Йорк с небостъргача \"Тръмп Тауър\" в средата, е направена през 2005 г. от настоящия президент по време на благотворително събитие.\r\n\tПриемът е бил организиран от компанията Pitney Bowes по повод Международния ден на грамотността, който се отбелязва през септември. Компанията поискала известни художници, спортисти, писатели, илюстратори и политици да създадат нещо лично и с автограф. По-късно тези неща са били предложени на търг, като събраните средства са отишли за ликвидиране на неграмотността в САЩ и Канада.\r\n\tПреди 12 години Доналд Тръмп е нарисувал небостъргачите с флумастер и се е подписал.\n\n\r\n\tРамкираният лист хартия е в почти перфектно състояние, с изключение на незабележими петна и ожулвания от дясната страна.\r\n\tОт аукционната къща казаха, че тази работа, независимо от нейната примитивност, е \"рядкост, тъй като са известни само няколко рисунки\" на Тръмп.\r\n\tПървоначалната цена на картината е била 9000 долара, като по време на наддаването е достигнала до 29 200 долара. Името на купувача не е било разкрито.", "date": "2017.07.28", "title": "Рисунка на Тръмп продадена за 29 200 долара"}
{"url": "http://www.mediapool.bg/senatat-na-sasht-odobri-zatyagane-na-sanktsiite-sreshtu-rusiya-iran-i-kndr-news267218.html", "text": "Сенатът на САЩ одобри законопроект, предвиждащ затягане на едностранните американски санкции срещу Русия, Иран и Северна Корея, съобщиха световните агенции.\r\n\t \r\n\tДокументът, наречен \"Закон за борба с противниците на Америка чрез санкции\", ще трябва да бъде подписан от президента на САЩ Доналд Тръмп, но засега не е ясно дали той ще го одобри. \r\n\t \r\n\tОт Белия дом съобщиха, че президентът ще вземе решение, след като се запознае с окончателния вариант на законопроекта.\n\n\r\n\t \r\n\tВ текста е предвидено президентът по-трудно да може да налага вето на вече въведени санкции. За целта ще е необходима санкцията на Конгреса.\r\n\t \r\n\tЗаконопроектът предизвика безпокойство в Европейския съюз, тъй като приемането му може да доведе до глоби за компании, които участват съвместно с Русия в различни енергийни проекти.\r\n\t \r\n\tВестник \"Ню Йорк таймс\" коментира, че президентът Доналд Тръмп ще трябва да реши дали да възприеме по-твърда линия към Москва, или да наложи политически експлозивно вето на фона на разследванията за връзките между неговия предизборен щаб и руски представители, пише. \r\n\t \r\n\tАдминистрацията на Тръмп се противопоставя на санкциите срещу Русия с аргумента, че се нуждае от гъвкавост, за да води по-примирителна дипломация с една страна, която според американското разузнаване се е намесвала миналата година в президентските избори. \r\n\t \r\n\tНо сега президентът се изправя пред решение, което се е надявал да избегне, въпреки че администрацията подкрепя санкциите срещу Иран и Северна Корея, посочва вестникът.\r\n\t \r\n\tВ частни разговори съветници в Белия дом признават, че в най-добрия случай ветото би създало политически неудобства за Тръмп да обяснява в продължаващите разследвания дали щабът му е заговорничил с руснаците. \r\n\t \r\n\tМиналата седмица, след като лидерите на Камарата на представителите и Сената огласиха споразумението си за санкциите, новата говорителка на Белия дом Сара Хъкаби Сандърс намекна, че Тръмп ще подпише окончателния пакет. \r\n\t \r\n\tНо след това администрацията започна да увърта и да казва, че Тръмп трябвало да разсъждава върху законопроекта, стигнал до бюрото му, какъвто и да е той, припомня изданието. \r\n\t \r\n\t\"Ню Йорк таймс\" цитира думи на сенатора Боб Коркър, републиканец от Тенеси и председател на сенатската комисия по външни отношения, че не \"може да си представи\" как Тръмп отхвърля законопроект, приет с такова мнозинство в Конгреса. \r\n\t \r\n\t\"Ако трябва да дам съвет съвет на президента, което не съм правил по този въпрос\", казва Коркър, \"бих казал, че не би било добър начин да започнеш президентството, като наложиш вето на нещо, което после гръмко ще бъде отхвърлено\". \r\n\t \r\n\t\"Вашингтон пост\" пише, че Конгресът е пратил законопроекта за руските санкции на Тръмп, но не е ясно дали той ще го подпише. Администрацията е заявила, че президентът може да наложи вето на закона, който засилва наказателните мерки срещу Русия, Иран и Северна Корея, въпреки че и в Сената, и в Камарата на представителите има мнозинство за оборване на ветото. Вестникът припомня, че Сенатът ги е приел с 98 срещу 2 гласа в четвъртък, два дни след като той мина през Камарата със смазващо мнозинство - 419 срещу 3.", "date": "2017.07.28", "title": "Сенатът на САЩ одобри затягане на санкциите срещу Русия, Иран и КНДР"}
{"url": "http://www.mediapool.bg/rusiya-puska-na-voda-atomna-podvodnitsa-ot-chetvarto-pokolenie-news267219.html", "text": "На 28 юли в Северодвинск ще се състои церемонията по пускане на вода на атомната подводница четвърто поколение „Уляновск“, предадоха агенциите.\r\n\tТази многоцелева подводница е седмата и последната от серията \"Ясен\", която е проектирана от Петербургското морско бюро по машиностроене „Малахит“ и построена в „Севмаш“, пише Российская газета.\r\n\tВ бойния състав на руския флот засега е предадена единствено главната подводница от серията – К-560 \"Северодвинск\".\r\n\tСледващата го \"Казан\" излезе от завода през март 2017 г. и беше пусната по вода. Сега с нея се провеждат изпитания.\r\n\tДнес към тях официално ще се присъедини и \"Уляновск\".\n\n\r\n\tТази символична, на пръв поглед, церемония има дълбоко практическо значение за доставчиците на оборудване, системи и въоръжение.\r\n\tЧетирите други подводници от серията \"Ясен\"- \"Новосибирск\", \"Красноярск\", \"Архангелск\" и \"Перм\" са в различна степен на готовност.", "date": "2017.07.28", "title": "Русия пуска на вода атомна подводница от четвърто поколение"}
{"url": "http://www.mediapool.bg/poroi-navodni-istanbul-hora-postradaha-news267220.html", "text": "Порой и градушка нанесоха големи щети по инфраструктурата в Истанбул, пострадали са и хора, предадоха агенциите.\r\n\tПоройният дъжд се е изсипал в турския мегаполис в четвъртък вечерта и за около 20 минути е наводнил улици, магазини и приземните етажи на сградите. Падналата градушка е повредила  покриви, има изпочупени прозорци, възникнали са и пожари.\r\n\tДвижението в европейската част на Истанбул е било временно блокирано, а на летище \"Ататюрк\" полетите са били отклонявани.\r\n\tЕдин строителен кран е паднал върху покрива на гарата \"Хайдарпаша\" на азиатския бряг на мегаполиса и е наранил човек, който е настанен в болница. От падането на крана е избухнал пожар, който е бил потушен бързо.\r\n\tПострадало е и арменското гробище, намиращо се в квартала \"Пангалтъ\", община Шишли. От бурята се е съборила една от стените на гробищния парк. Двама души са ранени.\n\n\r\n\tОт центъра за бедствия и кризи към истанбулската голяма община съобщиха, че за 20 минути са паднали 40 литра дъжд на квадратен метър. По време на пороя са били регистрирани 372 светкавици и гръмотевици.\r\n\tМълния е поразила дървен склад в квартала \"Кяътхане\", където е избухнал пожар, който е бил овладян.\r\n\tЕкипи на центъра за бедствия и кризи към истанбулската голяма община участваха в спасителните дейности. В отстраняване на щетите от пороя са се включили 6388 души с 1194 коли и 417 моторни помпи.\r\n\tВ петък движението по улиците в Истанбул вече е възстановено.\r\n\tТова е вторият голям порой, който порази турския мегаполис за последните десет дни. На 18 юли пороен дъжд причини наводнения и материални щети.\r\n\tПороен дъжд, придружен с градушка и гръмотевици, се изсипа в района около ГКПП-Капъкуле. От одринската метеорологична служба съобщиха,че на Капъкуле е валяла градушка с големина на орех.", "date": "2017.07.28", "title": "Порой наводни Истанбул, хора пострадаха"}
{"url": "http://www.mediapool.bg/senatat-othvarli-zakonoproekta-za-chastichna-otmyana-na-obamakear-news267225.html", "text": "Сенатът на САЩ отхвърли законопроект за отмяна на редица ключови положения в програмата за здравно осигуряване на предишния президент Барак Обама, известна като Обамакеър, съобщиха световните агенции.\r\n\t \r\n\tВ хода на гласуването, продължило далеч след полунощ, 49 сенатори гласуваха за отмяната, а 51 - против. Гласовете се разделиха по партийна принадлежност, като републиканците гласуваха \"за\", а демократите - \"против\". Съдбата на документа беше решена от трима сенатори републиканци - Джон Маккейн, Лиса Мъркауски и Сюзан Колинс, които се присъединиха към колегите си демократи.\r\n\t \r\n\t\"Това очевидно е разочароващ момент. Американският народ ще съжалява, че не можахме да намерим по-добър път напред\", каза лидерът на републиканците в Сената Мич Макконъл в необичайно притихналата зала веднага след гласуването.\r\n\t \r\n\tВотът оставя президента Доналд Тръмп без важна законодателна победа след повече от половин година на власт, въпреки че републиканците контролират и Белия дом, и Сената, и Камарата на представителите, посочва Ройтерс. Това ще бъде и разочарование за финансовите пазари, които очакваха Тръмп да направи бързи промени в здравното осигуряване, данъците и инфраструктурните разходи.\r\n\t \r\n\t\"Трима републиканци и 48 демократи подведоха американския народ. Както казвах от самото начало, нека Обамакеър да се самовзриви отвътре, а после нова сделка. Само гледайте!\", написа президентът в Туитър.\r\n\t \n\n\r\n\tТръмп многократно е критикувал републиканците в Сената, че са неспособни да преодолеят вътрешните си разногласия, за да отменят наследството на Обама, но самият той не предложи законопроект, нито някакви ясни указания какво би искал да види на мястото на Обамакеър.\r\n\t \r\n\tВ различни моменти президентът е казвал различни неща - че Обамакеър трябва да се остави да се \"самовзриви отвътре\", че трябва да бъде отменена без замяна или че трябва да бъде отменена и заменена с нещо друго, припомня агенцията.\r\n\t \r\n\tРепубликанците обнародваха текста от осем страници за частично отменяне на някои положения от Обамакеър само три часа преди да започне гласуването. Те имат 52 места в 100-членния Сенат. Макконъл, чиято репутация на майстор на парламентарната тактика беше заложена на карта, можеше да си позволи да загуби подкрепата само на двама сенатори републиканци, като решаващият глас бъде хвърлен от вицепрезидента Майк Пенс, който също присъстваше в залата.\r\n\t \r\n\tС приближаването на вота погледите бяха насочени към Маккейн. Бившият републикански кандидат президент долетя от Аризона за гласуването, след като беше диагностициран с рак на мозъка.\r\n\t \r\n\tВ залата преди вота той разговаря с Колинс, Мъркауски и с другия сенатор от Аризона, Джеф Блейк. Колинс и Мъркауски вече гласуваха два пъти тази седмица против други две, и то по-всеобхватни, републикански предложения за отмяна и замяна на Обамакеър и се знае, че имат възражения срещу варианти, предвиждащи само частични промени. Тръмп дори написа критичен туит за Мъркауски, че е предала партията и страната си.\r\n\t \r\n\tСлед това Маккейн разговаря с вицепрезидента Пенс и със сенатор Линдзи Греъм, който беше предупредил, че ще подкрепи текста само защото е получил уверения от председателя на Камарата на представителите Пол Райън, че той няма да стане закон.\r\n\t \r\n\tСлед като разговаря с Пенс и Греъм, Маккейн прекоси залата, за да каже на лидера на демократическото малцинство Чък Шумър и другите демократи, че ще гласува на тяхна страна. Те се засмяха, когато Маккейн се пошегува, че репортерите на балкона вероятно вече са прочели новината по устните му. Сенаторката от Демократическата партия Даян Файнстайн го прегърна, а когато Маккейн излезе напред, за да даде гласа си \"против\", обричайки законопроекта на провал, демократите го аплодираха.\r\n\t \r\n\tСлед вота пред репортери Шумър каза, че Маккейн взел решението си как да гласува едва вчера следобед. Шумър го нарече герой и добави, че е време законодателите да се вслушат в призива на Макекйн, отправен по-рано тази седмица, да преминат към по прозрачен и двупартиен законодателен процес.\r\n\t \r\n\tДемократите и някои републиканци смятат, че отхвърлянето на вчерашния текст може да даде шанс двете партии да заработят заедно, за да оправят проблемни сектори на Обамакеър, без да го отменят. Други републиканци обаче смятат, че е време да се премине към други законодателни приоритети, като данъчнта реформа.\r\n\t \r\n\t\"Това беше проблем от \"тежка категория\", за който трябваше да отделим повече време. Трябваше първо да се заемем с данъчната реформа и точно това ще направим сега\", каза пред репортери сенаторът републиканец Рон Джонсън.", "date": "2017.07.28", "title": "Сенатът отхвърли законопроекта за частична отмяна на \"Обамакеър\""}
{"url": "http://www.mediapool.bg/emanyuel-makron-shte-poseti-bulgaria-na-25-avgust-news267226.html", "text": "Президентът на Франция Еманюел Макрон ще посети България на 25 август по покана на държавния глава Румен Радев и на министър-председателя Бойко Борисов. Това съобщиха в петък от прессекретариата на държавния глава и от пресслужбата на Министерския съвет.\r\n\t \r\n\tТеми от дневния ред на Европейския съюз, европейската перспектива на страните от Западните Балкани, охраната на външните граници на ЕС, както и въпроси на двустранното сътрудничество между България и Франция се очаква да бъдат сред акцентите по време на срещите на френския президент у нас.", "date": "2017.07.28", "title": "Еманюел Макрон ще посети България на 25 август"}
{"url": "http://www.mediapool.bg/ednata-ot-zadarzhanite-v-turtsiya-balgarki-veche-e-osvobodena-news267214.html", "text": "Една от двете задържани в Турция българки по подозрения в тероризъм е била освободена в петък, но в ареста засега остава дъщеря й, съобщиха от Министерството на външните работи.\r\n\t \r\n\tВ Генералното консулство в Истанбул е получен и факс от наблюдаващия прокурор Мехмет Джан Мъхчъ, че не е намерил основания за задържане на българските граждани.\r\n\t \r\n\tПремиерът Бойко Борисов и вицепремиерът Екатерина Захариева следят лично и непосредствено, отбелязват от МВнР.\n\n\r\n\t \r\n\t\"Съдействието, което можем да окажем, е и по консулска линия, и по политическа, разбира се, но все пак се водят в момента следствени действия, така че възможностите, извън това да бъдем в контакт със задържаната и с нейното семейство, не са много големи, но е осигурена адвокатска защита, така че всичко, което е в рамките на закона и което можем да направим, на този етап е направено\", каза българският посланик в Турция Надежда Нейнски пред БНР.\r\n\t \r\n\tБългарките са били на почивка в турския курорт Дидим заедно с британеца Джоузеф.\r\n\t \r\n\tТримата са арестувани по подозрение за връзки с въоръженото крило на сирийската Партия на демократичния съюз, която в Турция е обявена за терористична организация, но САЩ не я смятат за такава.\r\n\t \r\n\tПри задържането им са конфискувани телефоните им, компютрите и дигитални материали, пишат турските медии.\r\n\t \r\n\tПри разпитите дъщерята Мира обяснила, че е следвала право в Холандия и Великобритания, а в края на 2015 г. се запознала с британеца в социалните мрежи. Заедно с майка си Веселина и с приятеля си Джоузеф пристигнали на почивка в Дидим.\r\n\t \r\n\tБританецът обяснил, че през 2015 г. е бил три месеца в Сирия като медик в помощ на местните. Той преминал през военно обучение, но не е участвал в никакви сражения. По думите му след това се върнал във Великобритания.\r\n\t \r\n\tРазследването на профилите в социалните мрежи обаче показало, че Мира и Джоузеф са обменяли съобщения с Партията на демократичния съюз на Сирия, която в Турция е обявена за терористична.\r\n\t \r\n\tЗа майката Веселина към момента не са открити престъпни връзки и дейности, съобщават турските медии. Разследването по случая продължава.\r\n\t \r\n\tКъм момента срещу двете българки няма повдигнати обвинения, съобщи българското външно министерство.\r\n\t \r\n\tПо-рано бе съобщено, че съпругът на Веселина е подал сигнала в посолството ни в Анкара за задържането на жена му и дъщеря му.\r\n\t \r\n\tСлужител на посолството влязъл във връзка с полицейския участък в Елефер, откъдето е получил уверения, че състоянието на двете българки е добро, но за да бъде проведен разговор с тях, трябва да има разрешение от отдела за борба с тероризма към Главна дирекция \"Сигурност\" в Айдън, информират от МВнР.\r\n\t \r\n\tПроведен е разговор със служител от отдела за борба с тероризма към Главна дирекция \"Сигурност\" в Айдън, в който бе изяснено, че следствените действия продължават и засега не е ясно дали срещу задържаните български гражданки ще бъде повдигнато обвинение или ще бъдат освободени.\r\n\t \r\n\tСлужителят от отдела за борба с тероризма не се е ангажирал с конкретни срокове.\r\n\t \r\n\tМаксималният срок за задържане е 7 дни, след което българките трябва или да бъдат освободени, или обвинени в престъпление, добавят от МВнР.\r\n\t \r\n\tСемейството и консулът пътуват към следствения арест. Осигурена е защита и се оказва необходимото съдействие от страна на българските власти. В Генералното консулство в Истанбул, както и в посолството в Анкара, са създадени оперативни щабове под ръководството на посланик Надежда Нейнски, се казва в последното засега съобщение от външно министерство.", "date": "2017.07.28", "title": "Едната от задържаните в Турция българки вече е освободена"}
{"url": "http://www.mediapool.bg/ana-dzhumalieva-be-preizbrana-za-predsedatel-na-komisiyata-za-zashtita-ot-diskriminatsiya-news267228.html", "text": "Ана Джумалиева бе преизбрана за председател на Комисията за защита от дискриминация със 166 гласа \"за\" и осем въздържали се. Тя е предложение на ГЕРБ. Джумалиева е магистър по право.\r\n\t \r\n\tЗам.-председател е Баки Хюсеинов, кандидат на БСП, който и към настоящия момент заема тази позиция. За него гласуваха 162 депутати, петима бяха против и 14 се въздържаха.\r\n\t \r\n\tЗа членове на антидискриминационния орган бяха избрани Орлин Колев, Обединени патриоти, Златина Дукова, номинирана от ГЕРБ, Сабрие Сапунджиева - от ДПС.\r\n\t \r\n\tПо време на дебатите Павел Шопов, цитиран от БТА, припомни старата позиция на \"Атака\", че комисията е излишна и не трябва да я има. Така щели да се спестят и пари на данъкоплатците.\r\n\t\r\n\tТази комисия е запазено място за ДПС, ако има дискриминация изобщо в България, тя е срещу българите, смятат националистът. По думите на Шопов, тази комисия като държавна институция трябва да защитава българите, които все повече и повече биват дискриминирани като ги обвиняват в нетолерантност.\r\n\t \n\n\r\n\tВ отговор Халил Летифов от ДПС призова да не се допуска езикът на омразата в българския параламент.", "date": "2017.07.28", "title": "Ана Джумалиева бе преизбрана за председател на Комисията за защита от дискриминация"}
{"url": "http://www.mediapool.bg/deputatite-prieha-kalendar-na-parlamentarnoto-izmerenie-na-evropredsedatelstvoto-news267227.html", "text": "Депутатите приеха Календар на Парламентарното измерение на Българското председателство на Съвета на Европейския съюз, 1 януари - 30 юни 2018 г. Календарът включва шест събития.\r\n\tСреща на председателите на Комисиите по европейски въпроси на парламентите в ЕС /Председателски КОСАК/ ще се проведе на 21-22 януари 2018 г. в София.\r\n\t \r\n\tИнтерпарламентарна конференция по въпросите за Общата външна политика и политика на сигурност и Общата политика за сигурност и отбрана ще се състои на 8-10 февруари 2018 г. в София.\r\n\t \r\n\tИнтерпарламентарната конференция за стабилност, икономическа координация и управление в ЕС е планирана за 19-20 февруари 2018 г. в Брюксел.\r\n\t \r\n\tСъвместна група за парламентарно наблюдение на ЕВРОПОЛ ще се състои на 18-19 март 2018 г. в София.\r\n\t \n\n\r\n\tСреща на председателите на Комисиите по енергетика на парламентите на ЕС е предвидена за 13-14 май 2018 г. в София.\r\n\t \r\n\tКонференция на Комисиите по европейски въпроси на парламентите в ЕС /Пленарен КОСАК/ ще се състои на 17-19 юни 2018 г. в София.\r\n\t \r\n\tДатите са съгласувани на експертно ниво с Европейския парламент и всички институции, ангажирани с председателството от българска страна, се посочва в съвместен доклада на Комисията по европейските въпроси и контрол на европейските фондове и Комисията по външна политика.\r\n\t \r\n\tНародното събрание се ангажира да продължи възприетите до момента общ подход, конструктивен диалог и последователност на действията между всички парламентарно представени партии по отношение на подготовката и провеждането на Парламентарното измерение на председателството.", "date": "2017.07.28", "title": "Депутатите приеха Календар на парламентарното измерение на европредседателството"}
{"url": "http://www.mediapool.bg/tets-sofiya-iztok-spira-ot-30-avgust-do-11-septemvri-news267230.html", "text": "Поради забавяне на административните процедури и последващите от това промени в графиците за изпълнение на строително-монтажните работи по реконструкцията на авариралия през зимата магистрален топлопровод, работата на ТЕЦ \"София-Изток\" ще бъде спряна в периода от 30 август до 11 септември, включително, съобщиха от \"Топлофикация София\" в петък.\r\n\t\r\n\tВ посочения период без топла вода ще останат клиентите от ж.к. \"Дружба\" 1 и 2, Промишлен район \"Гара Искър\", ж.к. \"Младост\" 1, 1А, 2, 3, 4, ж.к. \"Дървеница\", кв. \"Мусагеница\", кв. \"Витоша\", ж.к. \"Студентски град\", ж.к. \"Изток\", ж.к. \"Изгрев\", ж.к. \"Дианабад\", ж.к. \"Лозенец\", ж.к. \"Гео Милев\", кв. \"Яворов\", кв. \"Иван Асен Втори\", ж.к. \"Подуяне- център\", кв. \"Редута\", ж.к. \"Слатина\"; кв. \"Цариградски комплекс\", Академия на МВР, ВТУ \"Т. Каблешков\"; м. \"Къро\"; кв. \"Полигона\", НРТЦ, ЗИТ, БАН - ХМС, БАН-Враня, резиденции.\r\n\t \r\n\tС оглед на минимизирането на неудобствата за потребителите, графикът за спиране на централата е съчетан с профилактиката на газоснабдяващите съоръжения.\r\n\t \r\n\tИнформацията за сроковете на спиране на топлата вода и засегнатите квартали е публикувана в сайта на дружеството - www.toplo.bg, и във Фейсбук - www.facebook.com/www.toplo.bg.\r\n\t \r\n\tПовече подробности клиентите могат да получат на информационния телефон в колцентъра на компанията - 0700 11 111. За времето на ремонтите, на клиентите няма да бъдат начислявани сметки за топла вода и това ще бъде отразено в месечните съобщения.", "date": "2017.07.28", "title": "ТЕЦ \"София-Изток\" спира от 30 август до 11 септември"}
{"url": "http://www.mediapool.bg/kamen-plochev-oglavi-nzok-s-podkrepata-na-vsichki-partii-news267221.html", "text": "Народното събрание избра проф. д-р Камен Плочев за управител на Националната здравноосигурителна каса с пълно мнозинство в петък. Кандидатурата му беше подкрепена от 205 депутати, а само един гласува \"въздържал се\".\r\n\tПлочев беше номиниран от управляващото мнозинство на ГЕРБ и Обединените патриоти по препоръка на здравния министър Николай Петров и беше единственият кандидат за поста на мястото на подалия оставка Глинка Комитов. Плочев ще продължи мандата на Комитов до пролетта на 2020 година.\r\n\tПлочев има 38 години професионален опит в системата на здравеопазването като досега беше началник на Клиниката по инфекциозни болести към ВМА.\r\n\t\r\n\t“Никога не бих подписал нещо незаконно. Ще откажа и ако това предизвиква политически или административни сътресения, съответно ще си подам оставката по един достоен начин, без да създавам излишни коментари и напрежение в обществото. За мен ще е огромна чест, ако бъда лекар, на който депутатите вярват“, декларира преди избирането си Плочев пред депутатите.\n\n\r\n\tТой отново потвърди представените преди два дни пред парламентарната здравна комисия приоритети в работата си. Сред тях са преразглеждане на клиничните пътеки, пресичане на лобистките практики, облагодетелстващи определени групи, прогенерична лекарствена политика, която да намали постоянно растящите разходи за медикаменти, и създаване на специално аналитично звено в касата с актюер и мениджър за управление на рисковете.\r\n\t“Подводните камъни са заложени първо в това, че това, което е най-голяма ценност - здравето, е превърнато в търговия, а всяко търговско дружество се стреми да печели. Аз съм от другата страна на бариерата - стремя се да давам здраве. Трябва да обърнем малко философията”, коментира той.\r\n\t\r\n\tЗа финансовото състояние на касата засега Плочев се изказва резервирано. \"Финансирането е тема, която още не мога да коментирам без да съм се запознал с отчети, баланси, принципи, механизми, методика по която се прави това. Направи ми само впечатление, че няма аналитично звено. Никой не предлага анализ какво би се случило при един или друг вариант. Ще започна с това. Първото нещо ще е да създам едно такова звено, което да ми направи един анализ на ползи, загуби, възможности\", каза Плочев.\r\n\t“Не мога да бъде егоист и да казвам - дайте на мен, не давайте за образование или за енергетика. Колкото има, с толкова ще се справим - това е задачата ни“, коментира още той.\r\n\t \r\n\t\r\n\tПо време на дебатите Славчо Велков от БСП заяви, че си задал въпросите – как доказан специалист в медицината без да разбира нищо от финанси се е нагърбил с подобна задача и как честен човек като Плочев би реагирал, ако бъде направен опит за натиск в разпределението на този огромен ресурс от средства. В цялата история на касата от 18 години няма управител, който да е изкарал повече от две години там, допълни той.\r\n\t“НЗОК е национален интерес около, който си заслужава да се обединят мненията на депутатите. Ще призова колегите си да подкрепим кандидатурата на Плочев, защото точно в този момент НЗОК се нуждае от национален консенсус и да се надяваме, че той ще върши работа в интерес на българското общество“, категоричен бе Велков.\r\n\tСпоред колегата му Георги Йорданов веднага светва червената лампа, че кандидатът, който трябва да управлява много средства в НЗОК, е само един. Това, според него, говори, че има проблем в тази система.\r\n\t“Проф. Плочев поема върху своя здрав войнишки гръб цялата тежка система“, посочи Христо Грудев от ГЕРБ. Той припомни, че цялата комисия по здравеопазване одобри кандидатурата му единодушно.\r\n\t“Всеки избор за управител на НЗОК е натоварен с много очаквания и надежда, че нещата ще станат по-добре. Всеки избор поставя нови въпроси и прераства в дебат за това как се управлява Касата, кой носи отговорност за решенията. Поздравления за идете, които представихте в концепцията си - да не се върви постфактум след събитията и да се търсят решения, че се обявихте против лобизма в касата.\r\n\tОправдайте очакванията, бъдете почтен, както казвате, че сте”, заяви зам.-председателят на парламента Нигяр Джефер (ДПС).\r\n\t\r\n\t“Очаквам с много надежда да има повече синхрон, прозрачност и коректност в НЗОК, както и да взимаме съвместни решения“, каза здравният министър Николай Петров.\r\n\tПетров обясни, че ще се бори за по-висок бюджет за НЗОК за догодина, но не може да уточни от сега точна цифра.\r\n\tТой коментира, че идеите на Плочев са добри, но още са в начален етап. \"Неговите идеи са добри. Но те са съвсем начални. Всичко това трябва да се детайлизира, да се направи анализ на въздействието, какви мерки това нещо предполага, какво ще струва, кой ще го върши, в какъв обем. Не очаквайте от проф. Плочев реално да ви каже точни неща. На него му трябва известно време за да може да навлезе. Той е един прекрасен професионалист, но това е нова система. На него ще му трябва глътка въздух.\", обясни проф. Петров.", "date": "2017.07.28", "title": "Камен Плочев оглави НЗОК с подкрепата на всички партии"}
{"url": "http://www.mediapool.bg/spored-ruski-vestnitsi-putin-shte-bade-nezavisim-kandidat-prezident-news267231.html", "text": "Владимир Путин най-вероятно ще се включи като независим кандидат на президентските избори догодина, пише руският делови всекидневник , като се позовава на двама свои източници от президентската администрация.\r\n\t \r\n\tДосега руският президент винаги категорично отказва да отговаря на въпроса дали ще се бори за четвърти президентски мандат.\r\n\t \r\n\tДвамата източници на вестника казали, че изборният щаб на Путин, който ще работи за преизбирането му, може да бъде оглавен от шефа на кремълската администрация Антон Вайно. Вайно е смятан за човек \"лично на Путин\", равноотдалечен от чистата политика и от силовите шефове.\n\n\r\n\t \r\n\tОбществена подкрепа за Путин, както и на предишните избори през 2012 г., ще осигурява Общоруският народен фронт, припомня вестникът изявления на Алексей Анисимов от ръководството на движението.\r\n\t \r\n\tНезависимо от длъжностната номенклатура президентската администрация в Русия де факто е създадена тъкмо с оглед да провежда избори и винаги съвпада с изборния щаб на държавния глава, отбелязва политологът Глеб Павловски.\r\n\t \r\n\tСега обаче според него не става дума за изборна кампания - \"не се готвят избори, а комплекс от мерки, задължително включващ мандат от населението за Путин, с който да се реорганизира държавата и занапред. И е логично начело на щаба да бъде поставена някоя неприкосновена фигура без собствена игра - Вайно е идеален за целта\", разсъждава експертът.\r\n\t \r\n\tПутин няма нужда нито от щаб, нито от политтехнолози - каквото и да прави, всичко се приема вече само в предизборен контекст, смята наблюдателят Андрей Колесников.\r\n\t \r\n\tПартията с мнозинство в Държавната дума \"Единна Русия\" (ЕР) ще подготви до октомври собствена \"президентска програма\" за бъдещия държавен глава, алтернативна на правителствената програма до 2025 г. и на други подобни документи, пише \"Комерсант\".\r\n\t \r\n\tИзданието се позовава на шефа на висшия партиен съвет Борис Гризлов, според когото става дума за серия доклади, включващи по-специално предложения с цел ускоряване на икономическия растеж в Русия.\r\n\t \r\n\tСпоред \"Комерсант\", цитиран от Би Би Си, програмата на ЕР рисува \"образ на бъдещето\" за Русия с хоризонт поне отвъд 2030 г. Партията ще настоява федералният център да инвестира повече средства в руските региони. Тя може би ще държи на по-голяма подкрепа за малките градове (откъдето черпи основния си електорален ресурс) за сметка на растящите агломерации. Ще иска държавата да не стимулира урбанизацията в Русия, да развива пътното и инфраструктурното строителство.\r\n\t \r\n\tЗа разлика от конкурентните програми проектите на ЕР навярно ще включват засилено дигитално присъствие на държавата по места и концепция за \"изравняване на икономическото положение\". Програмите са твърде различни и за Путин ще е трудно към края на годината да формира от тях \"единна икономическа стратегия\", резюмира всекидневникът.\r\n\t \r\n\tОсновният акцент в кампанията на Путин ще бъде поставен върху темата за борба с бедността и социалната несправедливост в Русия, пишат електронните вестници \"Свободная преса\" и \"Знак\", като цитират източници от президентската администрация.\r\n\t \r\n\t\"Най-важните проблеми, тревожещи хората в Русия, са спадът на доходите, социалното разслояване и страхът за бъдещето - ще запазят ли текущите си доходи и работата? Това е сред причините в президентската програма да бъдат маркирани теми, засягащи борбата с бедността\", обяснява източник на \"Знак\".\r\n\t \r\n\tПо данни от проучвания почти половината жители на Русия - 46 на сто, не се чувстват сигурни в утрешния ден. Мрачната им представа за бъдещето се дължи на ниските заплати и пенсии (9 на сто от отговорите), безработицата и страха да изгубят работата си (9 на сто), поскъпването (6 на сто), липсата на изгледи за подобряване на положението (5 процента).\r\n\t \r\n\tНегативните нагласи се засилват с оглед растящия брой бедни хора в Русия. В момента 22 милиона там се издържат с доходи под жизнения минимум - със 7 милиона повече, отколкото през сравнително благополучната 2012 година. Путин е в течение на проблема, отбелязва \"Свободная преса\". Президентът признал: \"Прагът на бедността сега стана малко по-лош, отколкото бяхме планирали\".\r\n\t \r\n\tИзборите за президент на Русия ще бъдат произведени на 18 март 2018 г., когато предстои годишнина от присъединяването на Крим към федерацията, напомня \"Знак\".", "date": "2017.07.28", "title": "Според руски вестници Путин ще бъде независим кандидат-президент"}
{"url": "http://www.mediapool.bg/vsyako-treto-momiche-ot-romski-proizhod-razhda-predi-palnoletie-news267232.html", "text": "Около 80% от браковете в България сред ромския етнос се сключват, когато младоженците са под 17-18 години. Всяко трето момиче от ромски произход остава неграмотно, защото още като дете е принудено да съвместява ролята на съпруга и майка. Вместо да ходят на училище, децата раждат деца.\r\n\tТози проблем е в основата на новия проект \"Всички заедно за по-добро образование и здраве\", изпълняван от Социална фондация \" Инди Рома 97\" и финансиран по Българо-швейцарската програма за сътрудничество \"Насърчаване на социалното включване на ромите и други уязвими групи\".\r\n\tПървата проява в този проект бе конференция в Куклен по проблемите на ранната бременност на малолетни майки от ромски произход, съобщи БГНЕС.\r\n\tПредстои активна мащабна кампания по този наболял за обществото проблем, а основните параметри бяха уточнени на работна среща на уязвими групи и ромски лидери с медицински лица, служители и общински съветници от общината.", "date": "2017.07.28", "title": "Всяко трето момиче от ромски произход ражда преди пълнолетие"}
{"url": "http://www.mediapool.bg/tramp-be-predupreden-da-ne-posyaga-na-spetsialniya-prokuror-robart-malar-news267249.html", "text": "Ако президентът Доналд Тръмп се опита да уволни специалния прокурор Робърт Мълър, който разследва аферата с руската намеса в президентските избори, това ще бъде \"началото на края\" за президентството му. Това предупреди сенаторът републиканец Линдзи Греъм, авторитетна фигура сред консервативните среди, предаде Франс прес.\r\n\tИзявлението на сенатора от Южна Каролина е показателно за все по-голямото раздразнение сред републиканците към опитите на Белия дом да дискредитира публично Мълър и да подкопае разследването за евентуални връзки между кампанията на Тръмп с руски представители по време на президентските избори.\r\n\tСенаторът от Южна Каролина каза също, че \"ще бъде платена много висока цена\" и ако Тръмп реши да се раздели с главния прокурор Джеф Сешънс. \"Опитът да се маргинализира и унижи главният прокурор не се приема добре в Сената\", каза Греъм пред журналисти. \"Не мисля, че се приема добре и сред консервативните кръгове.\"\r\n\tПрез последните дни Тръмп неколкократно разкритикува публично Сешънс заради отвода му от разследването за Русия, което Тръмп смята за предателство лично към него. Това породи спекулации, че главният прокурор и министър на правосъдието може да бъде уволнен.", "date": "2017.07.28", "title": "Тръмп бе предупреден да не посяга на специалния прокурор Робърт Мълър"}
{"url": "http://www.mediapool.bg/stotitsi-zaginali-ot-dazhdovete-i-navodneniyata-v-indiya-news267250.html", "text": "Над 120 човека са загинали от наводненията в западния индийски щат Гуджарат, парализирали инфраструктурата и нанесли големи щети на реколтата от памук на десетки хиляди фермери, предаде Ройтерс.\r\n\tПо данни на националната администрация за борба с природни бедствия проливните мусонни дъждове и наводнения в западни и източни щати на Индия през последните седмици са причинили смъртта на най-малко 300 човека. От бедствието са пострадали над един милион домакинства, а загубите на селските стопани все още се оценяват.\r\n\tЛетището в Ахмедабад, търговският център на индустриалния щат Гуджарат, е частично наводнено и авиокомпаниите отклоняват полетите си. Над 150 промишлени предприятия в щата принудително са спрели работа.\r\n\tПроливните дъждове са поразили посевите от памук и просо в някои райони на Гуджарат и Раджастан, но експерти по земеделие се опасяват повече от това, че влагата може да предизвика нашествие на вредители, отбеляза Ройтерс.", "date": "2017.07.28", "title": "Стотици загинали от дъждовете и наводненията в Индия"}
{"url": "http://www.mediapool.bg/obvineniya-i-ehidni-komentari-v-posledniya-predvakantsionen-den-na-deputatite-news267251.html", "text": "И последният парламентарен петък на първия политически сезон за 44-я парламент премина в обичайния стил на взаимни обвинения и ехидни подмятания. В традиционните си декларации управляващи и опозиция се обвиняваха едни други в корупция и провали.\r\n\tВ края на сезона обаче за разлика от неговото начало декларации направиха само ГЕРБ, БСП и ДПС. Партньорите на Борисов във властта – Обединените патриоти - не казаха и дума. Същото сториха и от партията на Веселин Марешки \"Воля\".\r\n\tВъпреки обикновено в подобни спектакли най-напред се изявява най-голямата парламентарна група, този път старт на препирнята дадоха социалистите.\r\n\tОт името на парламентарната група говори депутатът Жельо Бойчев, който направи обзор на парламентарния сезон. \"След дълги и мъчителни преговори, по-точно пазарлъци и договорки, 44-тото Народно събрание състави мнозинство, излъчило кабинет номер 3 на Борисов. За пореден път българските граждани се оказаха излъгани, дойдохте на власт от тяхно име и точно заради тази власт ги продадохте\", каза той.\r\n\t\n\n\r\n\t\"Започнахте със скандални кадрови назначения и лобистки законопроекти. Заложихте на език на омразата и чертаене на разделителни линии в българското общество\", допълни депутатът от трибуната. Според него най-страшното нещо в политиката е да лъжеш гражданите, използвайки ги само в качеството им на електорат, а след изборите да не държиш на обещанията си. Като пример за най-голямата подобна лъжа той спомена предизборните ангажименти за по-високи пенсии, които били \"адаптирани\" към реалността след вземането на властта.\r\n\tБСП били декларирали, че са готови да водят диалог и да постигат съгласие по въпроси с национална значимост. Това обаче се случило само два пъти, общата декларация за погрома на македонския парламент и вчерашната подкрепа за Договора за добросъседство.\r\n\t\"Остана неразбрано доброто ни намерение важните външнополитически решения да се вземат след обсъждане в българския парламент. Отказахте възможността да изработим български сценарии за развитието на Европа, отчитащ и защитаващ националния интерес\", поясни Жельо Бойчев. Според него няма как гласът на страната ни да се чува в Европа и да имат тежест позициите ни, ако преди това депутатите не са постигнали национално съгласие по тях.\r\n\t\"Вместо разговор за приоритетите на Председателството, започнахме да търсим кой открадна парите в НДК. Колкото и да не искате, НДК се превърна в символ на нашето Председателство\", каза още Жельо Бойчев.\r\n\t\"Няма ред, няма държавност, няма държава. А през последната седмица има пребити нотариуси и журналисти в центъра на София ... А суджукът е символ на управлението на Борисов. Но суджукът е за премиера, а колко хора могат да се наредят на масата\", завърши депутатът.\r\n\t\r\n\tСлед последната му реплика, очевидно раздразнен, думата взе председателят на парламентарната група на ГЕРБ Цветан Цветанов, който изтъкна, че формацията му \"дала шанс\" на БСП да се поправи и да не проявява агресия. Затова и мнозинството отстъпило реда на социалистите първи да четат декаларация.\r\n\t\"Дадохме шанс на БСП да се поправят, за да бъдем позитивни и за да има по-добри перспективи за страната. На 26 март БСП очакваха, че ще спечелят изборите, но си подсигуриха само повече депутати, но и това стана с купуване на гласове\", обясни Цветанов.\r\n\tПо думите му БСП искат да залепят на кабинета Борисов 3 етикет \"суджук\". \"Но това означава ли, че трябва да ви сложим етикет, че сте тук благодарение на купените гласове\", попита опозицията Цветанов.\r\n\t\"Знаем колко ви е тежко, знаем колко ви боли\", каза Цветанов за загубата на изборите от БСП. Според него лидерът на БСП Корнелия Нинова не е на работа днес, защото няма енергия.\r\n\tТой изброи приоритетите на ГЕРБ, подчерта, че партията няма да отстъпи от ангажимента си и обяви: \"Нека си сложим ръка на сърцето и да кажем истината: премиерът Бойко Борисов е безспорният лидер на Балканите и може да разговаря с всички европейски лидери и това ще продължи да се случва и занапред\".\r\n\tВ заключение Цветанов се обърна към социалистите със съвета \"да си починат\". \"Починете си и се заредете с позитивна енергия, за да намалим напрежението в обществото. Нека политиците бъдем по-добри и смирени, защото политиците генерират напрежението. Бъдете позитивни и да загърбим тази провокация\".\r\n\tЦветанов благодари по темата за Македония на Джема Грозданова и Кристиан Вигенин за това, че са предложили декларация, която да обедини всички основни парламентарни групи, на Обединени патриоти за това, че са сформирали мнозинството, на ДПС, защото в определени моменти проявяват повече национално отговорно поведение, отколкото БСП. А на \"Воля\" на Марешки пожела успех като нова политическа формация в българския парламент.\r\n\t\"Нека в рамките на тези 4 години да направим силния отбор на България, да се представим успешно във връзка с предстоящото председателство\", каза още Цветан Цветанов.\r\n\t\r\n\tСлед Цветанов думата взе председателят на ДПС Мустафа Карадайъ. \"В хоризонта на предстоящото председателство България няма право на грешки, няма право на съмнения за грешки. Отчитаме липса на ясна програма и платформа за управление, хаос в управлението, грешната формула за управленско мнозинство заложи грешка в управлението\", каза той.\r\n\tСпоред него, \"ако денят се познава от сутринта, перспективата не е добра\". Защото била налице подмяна на властта, а избирателите били излъгани за високи доходи и пенсии. \"Налице е омраза, агресия, разделение и липса на перспектива. Агресията е навсякъде\", коментира Мустафа Карадайъ.\r\n\tСлед приключването на парламентарните речи повечето депутати напуснаха парламента, въпреки че работата на Народното събрание продължи с парламентарен контрол. Следващото заседание ще бъде след лятната ваканция – първата сряда на септември.", "date": "2017.07.28", "title": "Обвинения и ехидни коментари в последния предваканционен ден на депутатите"}
{"url": "http://www.mediapool.bg/balgarche-se-rodi-v-oblatsite-nad-atlanticheskiya-okean-news267253.html", "text": "Пътуващ от Богота за Франкфурт самолет на \"Луфтханза\" извърши междинно кацане в Манчестър с пътник повече на борда, след като българска роди момченцето си в облаците над Атлантическия океан,  в петък.\r\n\t\"На 26 юли полетът на \"Луфтханза\" LH543 от Богота до Франкфурт определено беше различен както за пътници, така и за екипаж\", започва компанията съобщението си за рядко случващото се раждане на дете на борда на самолет по време на полет.\r\n\t38-годишната българка Десислава К. е дала живот на бебето си в 12.37 часа (10.37 UTC) на 26 юли на доста необичайно място – сред облаците, на височина на полета от 11 800 метра над Северния Атлантик при 49 градуса северна географска ширина и 21 градуса западна географска дължина.\r\n\t\"Еърбъс\"-ът на авиокомпанията излетял на 25 юли в 21 часа от Богота, но по време на полета жената започнала да изпитва симптоми на преждевременно раждане. Екипажът преместил някои пътници в предните редици, а задната част на самолета се превръща във временна родилна зала, отделена с преграда от останалата част на салона.\r\n\tРаждането протекло без усложнения и станало с помощта на кабинния екипаж и трима лекари, които са били на борда като пътници. Новороденото момченце било кръстено от благодарната майка Николай – на името на единия от помогналите й лекари, който явно също е бил българин.\r\n\t\r\n\t\r\n\tЗа осигуряване на възможно най-бърза медицинска грижа на родилката и бебето, капиталът решава да кацне в Манчестър, където самолетът вече се приземява със 192 пътници.\r\n\t\"Никога не ми се е случвало подобно нещо в моя 37-годишен професионален опит, но целият екипаж свърши изключителна работа\", каза Курт Майер, капитан на особения полет.  За него да поздрави след кацането на белия свят новият пътник било най-невероятното изживяване след раждането на неговия собствен син.\r\n\tСлед като Николай се родил, това било съобщено на останалите пътници по уредбата и те посрещнали новината с ръкопляскане.\r\n\tРажданията на борда са голяма рядкост, отбелязват от \"Луфтханза\" и допълват, че от 1965 г. това е единадесетото раждане по време на техен полет.", "date": "2017.07.28", "title": "Българче се роди в облаците над Атлантическия океан"}
{"url": "http://www.mediapool.bg/zaev-i-borisov-shte-se-poklonyat-na-groba-na-gotse-delchev-news267255.html", "text": "Премиерите на България и Македония Бойко Борисов и Зоран Заев ще положат заедно венци на гроба на Гоце Делчев в двора на църквата Св. Спас в Скопие на 2 август, когато югозападната ни съседка отбелязва националния си празник и годишнината от Илинденското въстание. \r\n\t \r\n\tЦентралното събитие по повод годишнината ще бъде на Мечкин камен в Крушево.\r\n\t \r\n\tЛайтмотивът на всички прояви по случай 2 август е \"Нашата Македония – без разлика на вяра, етническа принадлежност, пол и убеждения” – заимстван от Крушевския манифест, съобщи прес службата на македонското правителство.\n\n\r\n\t \r\n\tОчаква се ден по-рано двамата премиери да подпишат в македонската столица и договора за добросъседство между двете страни, който трябва да изчисти спорните въпроси между Скопие и София и да приближи Македония до членство в ЕС и НАТО. В договора е предвидено да бъде създадена обща комисия, която да разгледа общата ни история, за да се избегнат спекулациите по темата, и да не се позволява пропаганда и език на омразата.\r\n\t \r\n\tКато символ на новия курс двамата премиери вече почетоха заедно в София паметта на цар Самуил. \r\n\t \r\n\tВ Македония обаче продължават критиките срещу проектодоговора. \r\n\t \r\n\tСпоред Тодор Петров от Световния македонски конгрес правителството на Македония трябва да отложи подписването му.\r\n\t \r\n\t\"На македонския народ му е необходимо историческо помирение със съседите, а на Македония са ѝ необходими договори за траен мир и добросъседство с всички съседни държави заради резултата от Балканските войни, когато с Букурещкия мирен договор е извършена окупацията на Македония и геноцид срещу македонския народ, но на основните принципи на международното право и въз основа на суверенитет. Настоящото споразумение не отговаря на тези критерии\", коментира той.\r\n\t \r\n\tСпоред него проектодоговора \"предрешава промяна на името на македонския народ и Македония като ефект на доминото, който ще започне тук\". \r\n\t \r\n\t„Смятаме, че споразумението не трябва да се подписва и искаме правителството с всички забележки и указания да отложи подписването \", заяви Петров, цитиран от Фокус. \r\n\t \r\n\tВ същото време посланикът на Европейския съюз в Македония Самуел Жбогар коментира, че договорът е пример за това как две държави могат сами да решат дългогодишните си проблеми.\r\n\t \r\n\t\"Трябва да похваля това споразумение, тъй като според мен то ще промени отношенията не само между двете държави, но също така в региона. То е пример за това как две страни могат да разрешат дългогодишните си проблеми и да отворят пътя за бъдещото си сътрудничество“, отбеляза Жбогар в интервю за телевизионния канал 21. \r\n\t \r\n\t\"Има оптимизъм в Брюксел и в държавите членки на блока. Ние искаме да видим как страната напредва, искаме да съобщим добрите новини и да започнем преговорите. Но ние трябва да работим заедно и аз смятам, че резултатите ще последват“, допълни Жбогар.", "date": "2017.07.28", "title": "Заев и Борисов ще се поклонят на гроба на Гоце Делчев"}
{"url": "http://www.mediapool.bg/zagina-stroitel-na-zhp-nadlez-krai-gara-todor-kableshkov-news267256.html", "text": "Инцидент на строящ се жп прелез край гара \"Тодор Каблешков\" причини смъртта на един работник, прати в болница друг и спря движението в междугарието Пловдив-Стамболийски.\r\n\tПри монтирането на 22-метрова греда на надлеза, заради силния вятър тя пада върху работниците и къса  контактната мрежа в жп участъка. Инцидентът е станал около 10 часа в петък.\r\n\tЕдиният мъж – на 29 години от село Шишманци, е загинал на място, а пострадалият му колега е от Раковски, който е настанен в университетската болница \"Свети Георги\" в Пловдив. Предстои му операция на глезена, който е сериозно пострадал.\r\n\tДвамата са работили като арматуристи - кофражисти към пловдивската фирма \"Софстрой инвест\" - ООД, която е подизпълнител на австрийската \"Порбалт\". На мястото на инцидента е екип на Инспекцията по труда, който извършва проверка за условията за работа на строежа. Ще се изиска и цялата документация на двете фирми за обекта.\r\n\tПътниците от шест влака, които бяха блокирани в района на гара \"Тодор Каблешков\", се извозват с автобуси между Пловдив и Стамболийски, съобщиха от Националната компания \"Железопътна инфраструктура\".\r\n\tОбстоятелствата около тежкия инцидент се разследват.\r\n\tАварийните екипи на НКЖИ се подготвят за разчистване на железопътната инфраструктура.", "date": "2017.07.28", "title": "Загина строител на жп надлез край гара \"Тодор Каблешков\""}
{"url": "http://www.mediapool.bg/vav-frantsiya-be-zatvoren-edinstveniyat-tsentar-za-deradikalizirane-na-islyamisti-news267257.html", "text": "Във Франция ще бъде затворен единственият център за дерадикализиране на ислямисти, който бе експериментално отворен през септември 2016 г., обяви вътрешният министър Жерар Колон, цитиран от Франс прес.\r\n\t\"Експериментът не се получи\", се казва в изявление на министъра.\r\n\t\"Експериментирането с приемен център със свободен достъп на доброволни начала показа ограниченията си. Затова правителството реши да сложи край на експеримента с центъра \"Понтурни\" в община Бомон-ан-Верон\" в Западна Франция, каза Колон.\r\n\tЦентърът бе експериментално отворен през септември 2016 г. с капацитет за прием на 25 души. От февруари не е бил посещаван от никого. През цялото си съществуване е приел само девет души, като никой от тях не е останал до края на програмата по дерадикализация, подчерта министърът.\r\n\t\"Правителството ще проучи възможността за отваряне на малки структури\", където да се развиват алтернативи на пращането в затвора, добави той без повече подробности.\n\n\r\n\tВ публикуван на 12 юли доклад на Сената се отправят остри критики към водената от Франция политика на дерадикализация и се иска да бъде затворен центърът \"Понтурни\".\r\n\tПрез януари осъждането и пращането в затвора на бивш посетител на центъра като член на джихадистка организация, който иска да отиде в иракско-сирийската зона, предизвика възмущение във Франция.", "date": "2017.07.28", "title": "Във Франция бе затворен единственият център за дерадикализиране на ислямисти"}
{"url": "http://www.mediapool.bg/pet-detsa-i-dvama-vazrastni-zaginaha-sled-kato-lodka-s-migranti-potana-krai-turtsiya-news267258.html", "text": "Пет деца и двама възрастни са загинали в резултат на потъването на лодка, превозваща мигранти към гръцки остров, съобщи турската Анадолска агенция, цитирана от БТА.\r\n\tИнцидентът е станал край турския курорт Чешме късно снощи. Деветима други мигранти - четирима иракчани, трима сомалийци и двама сирийци - са били спасени. Един мигрант се води за изчезнал.\r\n\tАладолската агенция предаде, че полицията издирва каналджията, който изоставил лодката, когато тя започнала да потъва.\r\n\tПрез последните 24 часа в източната част на Егейско море са били спасени 177 мигранти и бежанци, предава същевременно агенция МИА.\r\n\tТе са били спасени по време на три инцидента, случили се между островите Самос и Лесбос, съобщиха от гръцката крайбрежна охрана. Няма пострадали мигранти.\n\n\r\n\tСпоред информацията на гръцките власти в момента броят на бежанците в страната възлиза на 62 хиляди.", "date": "2017.07.28", "title": "Пет деца и двама възрастни загинаха, след като лодка с мигранти потъна край Турция"}
{"url": "http://www.mediapool.bg/ispanskiyat-premier-e-seziral-konstitutsionniya-sad-zaradi-referenduma-v-kataluniya-news267259.html", "text": "Испанското правителство сезира Конституционния съд заради най-новия опит на регионалните лидери на Каталуния да организират референдум за независимост, съобщи премиерът Мариано Рахой, цитиран от Ройтерс.\r\n\tПарламентът на Каталуния одобри в сряда процедурни промени, които ще му позволят да ускори приготовленията за референдума, планиран за 1 октомври.\r\n\t\"Няма да има референдум на 1 октомври\", каза Рахой на пресконференция в Мадрид след редовната седмична среща на кабинета му.\r\n\tПо думите му със сезирането на съда правителството е изпълнило дълга си да гарантира, че законът ще бъде спазен. Испанският Конституционен съд е блокирал предишни опити за гласуване за независимост в Каталуния.", "date": "2017.07.28", "title": "Испанският премиер е сезирал Конституционния съд заради референдума в Каталуния"}
{"url": "http://www.mediapool.bg/premierat-na-malta-smyata-che-mozhe-i-da-nyama-brekzit-news267260.html", "text": "Премиерът на Малта Джоузеф Мускат започва да си мисли, че британският развод с Европейския съюз няма да се случи, тъй като след избирателите, които подкрепиха Брекзит, започват да се прокрадват съмнения.\r\n\tВ интервю за холандския вестник \"Де Волкскрант\", цитирано от Асошиейтед прес, той казва: \"За първи път започвам да си мисля, че Брекзит няма да се случи\".\r\n\tСпоред Мускат, чиято страна държеше председателството на ЕС през първата половина на т.г., се наблюдават признаци, че британското обществено мнение се обръща. Той изрази надежда, че политиците ще предложат нов референдум за окончателното споразумение за Брекзит.\r\n\tВ интервюто си, публикувано в петък, премиерът на Малта казва, че би било добре, ако някой политически лидер във Великобритания намери смелост да се изправи пред тази нова ситуация и да каже: \"Ние ще поставим окончателното споразумение за Брекзит пред съда на народа\".", "date": "2017.07.28", "title": "Премиерът на Малта смята, че може и да няма Брекзит"}
{"url": "http://www.mediapool.bg/zadarzhanata-za-trafik-na-migranti-ot-kostinbrod-napuska-nfsb-news267261.html", "text": "Анелия Велева е депозирала оставка като председател на партийната организация на НФСБ в Костинброд и заявление за прекратяване на членството й в партията. Това съобщиха от пресцентъра на НФСБ.\r\n\tВ мотивите си тя посочва, че е станала обект на негативна медийна кампания именно поради партийната й обвързаност и заради участието на НФСБ в правителството. \"От друга страна, смятам, че напускането ми ще сложи край на спекулациите с НФСБ и с името на г-н Валери Симеонов във връзка с престъплението, в извършването на което съм набедена\", заявява Анелия Велева.\r\n\tТя беше задържана заедно с други петима българи на 22 юли на АМ \"Тракия\" край Войводиново за трафик на нелегални мигранти. По-късно Велева беше пусната с мярка \"подписка\", тъй като, според съда, няма доказателства за участието й в престъпната схема, а само основанието, че живее на съпружески начала с друг от задържаните.", "date": "2017.07.28", "title": "Задържаната за трафик на мигранти от Костинброд напуска НФСБ"}
{"url": "http://www.mediapool.bg/zhena-pochina-sled-kato-be-blasnata-ot-patnicheski-vlak-v-lovech-news267262.html", "text": "49-годишна жена е блъсната тази сутрин от пътнически влак в Ловеч, съобщиха от областната дирекция на МВР в петък. Инцидентът е станал малко преди 6.30 ч. в района на жилищния квартал \"Червен бряг\".\r\n\tЗасега не е ясно дали жената сама се е хвърлила под влака. Тя е починала на място. До нея е намерена личната й карта. По случая е образувано досъдебно производство.\r\n\tОт ж.п. гарата в Ловеч казаха, че влакът е тръгнал в 6.15 ч. от Ловеч за Левски и след инцидента е останал на място двайсетина минути. Машинистът е отказал да продължи да управлява влака и бил сменен от свой колега.\r\n\tСледващите пътнически влакове по направлението Троян - Ловеч - Левски и обратно закъснели с близо два часа, но движението по линията вече е нормализирано и се осъществява по разписание, съобщиха още от ж.п. гарата. От полицията допълниха, че и ж.п. прелезът е отворен за движение.", "date": "2017.07.28", "title": "Жена почина, след като бе блъсната от пътнически влак в Ловеч"}
{"url": "http://www.mediapool.bg/boiko-borisov-za-sudzhuk-geit-az-sudzhuk-ne-yam-imam-visoko-kravno-news267263.html", "text": "\"Аз суджук не ям, имам високо кръвно, близките ми го знаят това\". Така премиерът Бойко Борисов коментира случая с вече бившия депутат от ГЕРБ Живко Мартинов.\r\n\tМартинов беше обвинен в изнудване на бизнесмен от Добрич, върху който оказвал натиск от името на премиера и месарят бил принуден да даде на депутата 4 тона суджук. Бизнесменът разказа и как бизнесът му е бил съсипан от хора свързани с бившия вече местен лидер на ГЕРБ.\r\n\tСрам ме е от такива депутати като Живко Мартинов, но аз самият съм разпоредил разследването срещу него и той веднага беше изгонен и от парламента, и от партията, каза премиерът.\r\n\tКогато разбрах, на мига сме направили оперативните следствени действия с ДАНС, доказали сме престъплението и сме го дали на прокурора, допълни той.\r\n\tПо думите му точно такива съпротивителни сили трябва да имат държавата и институциите без значение от коя партия е народният представител.\n\n\r\n\tСпоред Борисов ГЕРБ е пример в това отношение - от Фидосиева до Живко Мартинов всички, които влизат в нерегламентирани контакти, напускат партията и парламента, но БСП не предприема нищо спрямо своя депутат, който е купувал гласове в Пловдивско за парламентарните избори.\r\n\t\"Това чудовищно престъпление – купуване на гласове как го обясниха от БСП, след като ме питате мен? Техният депутат (Манол Генов – бел. ред.), доказан, купил гласовете и за президентските, и за парламентарните избори в Пловдивско, стои в парламента. Да, срам ме е от такива депутати като моя (Живко Мартинов – бел. ред.), но на мига партията го изрита отвсякъде. Питам - БСП и този депутат, който стои в парламента, питахте ли ги за чудовищното престъпление - купуване на гласове\", обърна се Борисов към журналистите в Ямбол, където откри логистичен център на веригата \"Лидл\" край село Кабиле.\r\n\tПопитан дали съществува списък с фирми, от които се събират пари за ГЕРБ, премиерът отвърна, че ако бъдат подадени достоверни сигнали от такива пострадали фирми и бизнесмени, \"ще бъдат изчистени всички до един, ако има такива\".\r\n\t\r\n\t\"От Пазарджик до Ямбол автомагистрала \"Тракия\" е заприличала на \"Цариградско шосе\". От двете страни има заводи, центрове, все едно караш в населено място, а от Пловдив до Ямбол вече са изградени 20 бензиностанции\", отвори Борисов друга тема пред журналистите и добави, че паралелно с магистрала \"Хемус\" трябва да се планира и разширението на \"Тракия\".\r\n\tСпоред него откриването на логистичния център доказва, че \"асфалтът се превръща в работни места, затова държавата трябва да доизгради магистрала \"Хемус\" и пътя Ботевград - Мездра, защото това е гаранция за икономическия успех на региона.\r\n\t\"Лидл\" са инвестирали около 80 млн. лв. в логистичния център край село Кабиле, който ще осигури работа на 150 души със средна заплата от 1500 лв. Базата е разположена на площ от 200 дка, от които 50 дка са складови помещения.\r\n\tЦентърът е оборудван със соларни панели и LED осветление, което осигурява използването на 30 % по-малко енергия.\r\n\tИнвеститорът е вложил и 1.5 млн. лв. във важни за региона проекти - изградил е 7 км газопровод в село Кабиле, ще предостави бетонни панели за пътища на общината, ще изгради кръстовище пред логистичния център, както и осветление на близките паркинги на магистрала \"Тракия\".", "date": "2017.07.28", "title": "Бойко Борисов за \"Суджук-гейт\": Аз суджук не ям, имам високо кръвно"}
{"url": "http://www.mediapool.bg/diytsman-energoremont-se-pritselva-v-minnata-i-petrolnata-industriya-news267266.html", "text": "Един от големите играчи на българския пазар на енергоремонтни дейности вече има нов чуждестранен собственик,, който се е прицелил в минната, ядрената и петролната индустрия у нас, но също така се оглежда за експанзия на балканския пазар.\r\n\tВ четвъртък вечерта холандската \"Дийтсман\" и част от досегашните акционери в \"Енергоремонт Холдинг\" обявиха финализирането на сделката за закупуване на 97.5 на сто от капитала на българското дружество. Нейната цена не бе посочена, тъй като преговорите с основните акционери са се провеждали по различен начин – с някои от тях групово, в други индивидуално. Посочено бе, че стойността на продажбата е близка до пазарната капитализация на \"Енергоремонт Холдинг\", която се оценява на около 76 млн. лв.\r\n\tТака от холдинга като акционери излизат четири български фирми. Това са \"Миления 77“ (33.03%) на бившия директор на АЕЦ \"Козлодуй\" Йордан Костадинов, бившия енергиен министър в правителството на НДСВ Милко Ковачев, както и Петър Манчев, който е син на ядрения бос Богомил Манчев, \"Българска енергетика\" (32.9%) на Николай Златев и Николай Райчев, \"Нови енергийни и индустриални технологии\" (21.59%) с основен акционер шефа на \"Енергоремонт\" Теодор Осиковски, както и \"Геоприбор“ ЕАД (10.8%), а останалите 2.49% акции са на дребни собственици.\r\n\tКъм малките акционери ще бъде отправено задължителното предложение за обратно изкупуване на дяловете им, но дори и да бъдат продадени, новият собственик възнамерява да остави холдинга публична компания.\r\n\t\"При всички положения възнамеряваме да оставим компанията публична, независимо че другите ни дружества не са. В бъдеще ще се възползваме от възможностите на борсата за набиране на допълнителен капитал и финансиране, което ще подпомогне ръста на компанията, който предвиждаме според нашия бизнес план\", коментира пред журналисти Росен Христов, регионален директор на \"Дийтсман\" за Източна Европа и Латинска Америка, който е в основата на сключването на сделката.\n\n\r\n\tОт \"Дийтсман\" обявиха, че възнамеряват веднага да започнат с оптимизацията и модернизацията на работата на дружествата от системата на холдинга, който вероятно ще бъде прекръстен на \"Дийтсман Енергоремонт\". Планира се рефинансиране на оборотния капитал на \"Енергоремонт\" при доста по-добри условия, като вече са проведени предварителни разговори с някои банки.\r\n\tСъкращения на персонала от около 1000 души не се предвиждат, тъй като холандският собственик се готви за ръст на бизнеса на \"Енергоремонт\". Ще има обаче промени в системата на заплащане като бонусите ще бъдат обвързани с точно определени показатели.\r\n\tЗапазва се голяма част от топ мениджмънта, включително сегашният главен изпълнителен директор Теодор Осиковски, който обаче ще поеме бизнес развитието на компанията в региона, включително Русия и Казахстан. В управата на компанията влиза и Росен Христов, на точната му позиция още се изяснява, тъй като ще продължи да отговаря за целия ретгион на Източна Европа и Латинска Америка.\r\n\tХристов обясни, че сделката на \"Дийтсман\" за \"Енергоремонт\" е добре премислена и компанията смята да е стратегически инвеститор в България, където стъпва за първи път.\r\n\tПет са стратегическите причини, довели компанията в България, обясни заместник-председателят на управителния съвет и изпълнителен директор на \"Дийтсман\" Жил Рейнарт. Сред тях са интересът към ядрения бизнес на \"Енергоремонт\" у нас и възможностите му за разрастване, работата на холдинга за \"Лукойл Нефтохим\" в контекста на потенциала за развитие към останалите петролни рафинерии в балканския регион. Добивната индустрия е другата причина за навлизането у нас на холандците и минния бизнес е друга тяхна цел.\r\n\t\"Дийтсман\" е била привлечена у нас и заради близостта на България до Румъния, където холандците в момента заедно с австрийската ОМВ участват в търг за поддръжка на офшорни платформи. Отделно \"Дийтсман\" има интерес към енергетиката на Македония и Черна гора и установила, че \"Енергоремонт\" отлично пасва на търсения начин за експанзия на балканския пазар и разнообразяване на световния си бизнес, който основно е свързан с петрол.\r\n\tПредседателят на управителния съвет на новия собственик Питър Кутерман допълни, че сделката за \"Енергоремонт\" нарежда компанията сред най-големите холандски инвеститори.\r\n\tПрез следващите 2-3 години от \"Дийтсман\" са оптимисти за удвояване на надхвърлящите 38 млн. лв. през 2016 г. обороти на \"Енергоремонт\", заради очакванията за ръст на енергийния пазар с големите газови проекти, евентуалното възобновяване на строежа на АЕЦ \"Белене\". Компанията, която в момента се издържа основно от поръчки на АЕЦ \"Козлодуй\", Националната компания \"Железопътна инфраструктура\" и \"Лукойл\" се прицелва в нови клиенти. Като такива се разглеждат мините, двете американски въглищни централи в комплекса \"Марица Изток\", електроразпределителните дружества, както и редица предприятия от химическата промишленост у нас, на които \"Дийтсман\" смята да предложи свои иновативни решения и технологии.\r\n\t\"Поставихме нова посока на дългия и успешен път на \"Енергоремонт Холдинг“. Продажбата не беше лесно решение за основните акционери. Имали сме много други предложения през годините, но целта не е била осребряването на тази инвестиция, а правилното й развитие. Благодаря за доверието, което ми дават новите собствениците, оставяйки ме на поста. Имаме възможност да станем освен добра национална, но и международна компания\", заяви Теодор Осиковски.\r\n\tНовият собственик на \"Енергоремонт\" е създаден през 1977 г. от холандците Питър Кутеман, който е главен изпълнителен директор и председател на борда на директорите, и Морис Смадлърс, който не участва в управлението. Двамата държат равни дялове в компанията, кза която е любопитно, че всъщност не работи на холандския пазар, а в страни от Африка, Южна Америка, Азия, както и в някои страни от Европа, сред които Франция, Италия, Португалия, Белгия, Холандия, Кипър и др., както и Русия и Казахстан.", "date": "2017.07.28", "title": "\"Дийтсман Енергоремонт\" се прицелва в минната и петролната индустрия"}
