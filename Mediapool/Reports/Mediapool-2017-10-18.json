{"url": "http://www.mediapool.bg/investitsiite-sa-se-srinali-napolovina-prez-osemte-mesetsa-na-2017-g-news270692.html", "text": "Преките инвестиции у нас през първите осем месеца на 2017 г. са се сринали наполовина до 516.6 млн. евро докато година по-рано размерът им е бил 1.12 млрд. евро, сочат данните на Българската народна банка (БНБ), публикувани от централни ятрезор в сряда.\r\n\tПрез август в страната ни са влезли почти 72 млн. евро, докато през същия месец на предходната година те са били за 158 млн. евро.\r\n\tПритеснителното в статистиката е, че почти всички вложения – 550 млн. евро, са в дългови инструменти – 505 млн. евро. Компаниите изнасят печалбата си, показват още отчетите. Реинвестирането на печалбата се свива и е удва за 10.5 млн. евро през отчитания период.\r\n\tПрез 2016 година инвестициите в дългови инструменти възлизаха на 304 млн. евро, а водещи бяха средствата, насочени към придобиване на дялов капитал – общо 562 млн. евро.\r\n\tОт данните на БНБ е виден още и срив на инвестициите в недвижими имоти от началото на годината. Те са едва 7 млн. евро, спрямо 57.6 млн. евро година по-рано.\n\n\r\n\tОсновните чужди инвеститори на имотния пазар у нас са руснаците (3.3 млн. евро), следвани от украинците (800 хил. евро) и граждани на Казахстан (500 хил. лв.).\r\n\tПредварителните данни на БНБ показват още и увеличение на българските инвестиции в чужбина в периода януари – август – със 116 млн. евро, спрямо ръст от 162.7 млн. евро година по-рано.", "date": "2017.10.18", "title": "Инвестициите са се сринали наполовина през осемте месеца на 2017 г."}
{"url": "http://www.mediapool.bg/sgrada-na-evropeiskiya-savet-v-bryuksel-otnovo-e-bila-zadimena-news270674.html", "text": "Новата сграда \"Европа\" на Европейския съвет в Брюксел в сряда отново е била задимена, \"въпреки проверките и предприетите предпазни мерки\", съобщиха от институцията. Утре следобед в сградата се очаква да заседават държавните и правителствените ръководители от ЕС.\r\n\t \r\n\tОтново, както и миналата седмица, задимяването е започнало от една от кухните на сградата, открита за ползване едва преди 10 месеца. Отново има обгазени служители, отново се предприемат проверки и отново сградата е била евакуирана.\r\n\t \r\n\tОтбелязва се, че произшествието няма да промени намеренията за заседанието на Европейския съвет утре и в петък, предава БТА от Брюксел.\r\n\t \r\n\tНа 13 октомври двайсетина служители в сградата бяха натровени от дим, излязъл от вентилацията на една от кухните в \"Европа\". Според местни медии поне петима от пострадалите тогава са били приети в болница.\n\n\r\n\t \r\n\tДо началото на тази година Европейският съвет заседаваше в построената през 90-те години сграда \"Юстус Липсиус\" и е възможно тя отново да бъде използвана до отстраняването на проблемите в новата постройка.", "date": "2017.10.18", "title": "Сграда на Европейския съвет в Брюксел отново е била задимена"}
{"url": "http://www.mediapool.bg/konkursat-za-direktor-na-nim-se-provali-news270644.html", "text": "Първият от десет години насам конкурс за директор на Националния исторически музей приключи неуспешно. Комисията, назначена от министъра на културата Боил Банов, не одобри единствения останал кандидат за поста - професорът от Университета по библиотекознание и информационни технологии (УниБИТ) Вера Бонева.\r\n\tИзслушването на единствения кандидат за директор на НИМ беше във вторник. Явно тя не е била достатъчно убедителна, тъй като не е успяла да събере нужния брой точки, за да бъде предложена за директор, става ясно от сайта на Министерството на културата. Представянето на Бонева не беше публикувано в канала на министерството в Youtube, въпреки практиката да се огласява представянето на кандидатите. Причината е, че човек от комисията отказал да се прави запис.\r\n\tПри тази ситуация най-големият музей у нас ще се управлява от временно изпълняващ длъжността. Настоящият директор Божидар Димитров, който заема поста по подобна процедура, се пенсионира от 1 ноември. Преди няколко седмици той обясни пред БНР, че според него не е нужно да има конкурс за директор, а музеят може да се управлява постоянно от временен шеф. Министерството на културата обаче ще обяви нов конкурс за поста.\r\n\tКонкурсът за директор на Националния исторически музей беше обявен през март. Освен проф. Бонева в него се включи и Божидар Димитров, който е почетен професор на УниБИТ. Преди няколко седмици обаче.\r\n\tПроф. Бонева е историк, преподавател в УниБИТ, публицист, експерт по музеология и управление на висшето образование. Работила е като уредник в Регионалния исторически музей в Стара Загора. През годините е преподавала във Великотърновския и Шуменския университет. През 2010 г. става професор по история на България, а от 2007 г. е щатен преподавател в Университет по библиотекознание и информационни технологии.\r\n\tБонева е автор на книги, статии, студии, рецензии. Заемала е ръководни позиции в областта на висшето образование.\n\n\r\n\tНационалният исторически музей, който Бонева искаше да ръководи, е най-големият в страната. В него се съхраняват стотици хиляди паметници на българското културно-историческо наследство от праисторията до днес. Сред най-известните колекции е Панагюрското златно съкровище. Музеят има и няколко филиала - Боянската църква, Земенският манастир, параходът \"Радецки\", храмът \"Св. Теодор Тирон и Теодор Стратилат” в с. Добърско, Разложко.", "date": "2017.10.18", "title": "Конкурсът за директор на НИМ се провали"}
{"url": "http://www.mediapool.bg/nyama-da-ima-10-godishna-absolyutna-davnost-za-dalgovete-news270668.html", "text": "Идеята в България да се въведе 10-годишна абсолютна давност за частните дългове на гражданите отпада на този етап.\r\n\tДепутатите в сряда окончателно отхвърлиха това предложение по време на второто четене на промените в Гражданския процесуален кодекс (ГПК). След половингодишни усилия парламентът успя окончателно да приеме важни изменения в закона, които облекчават длъжниците, ограничават частните съдебни изпълнители и, според вносителите, подобряват изпълнителното производство.\r\n\t\r\n\tВъпреки сложния ремонт на ключовия кодекс и сблъсъка на предложения, и управляващите, и опозицията останаха доволни от поправките и с рядко срещано за парламента джентълменство взаимно се поздравиха и си благодариха за свършената работа.\r\n\tКрум Зарков от БСП дори заяви, че \"това е едно от смислените неща\", които е направил този парламент. Според него свършеното показва, че може да се постигне добър резултат, въпреки че бяха внесени четири законопроекта от различни политически сили – БСП, ГЕРБ, \"Обединени патриоти\" и \"Воля\".\n\n\r\n\tБившата депутатка от левицата и настоящ омбудсман Мая Манолова, която беше инициатор на част от промените, пък благодари на ГЕРБ и останалите партии в Народното събрание, като заяви, че от 5 години води тази битка, но \"това е първият парламент, който се реши да ограничи правата на частните съдебни изпълнители\". Манолова се ангажира в следващите шест месеца да следи \"зорко\" как се прилагат новоприетите текстове и дали дават ефект. Тя заяви и че ще продължи да работи за търсене на решение по това гражданите да могат да оспорват случаите, когато смятат, че кредит в банка не е предсрочно изискуем или че размерът на дълга не е правилно определен.\r\n\tДанаил Кирилов от ГЕРБ също благодари за свършената работа въпреки \"силните противоречия\" и \"многото сблъсъци\".\r\n\t\r\n\tПървоначално председателят на правната комисия Данаил Кирилов предложи в България да се въведе абсолютна 10-годишна давност за всички дългове на гражданите, а не само за тези към бюджета, каквото е сегашното положение.\r\n\tИдеята беше с изтичането на 10-годишен давностен срок да се погасяват всички необезпечени вземания срещу физически лица, независимо от прекъсването на давността. Целта на радикалната промяна бе да се премахне фигурата на \"вечния длъжник\".\r\n\tВ момента в Закона за задълженията и договорите е въведена обща 5-годишна давност за всички вземания и 3-годишна - по отношение на заплати, обезщетения и др. Тази давност обаче може да се прекъсва с предявяване на иск или действия по принудително изпълнение от страна на кредитора.\r\n\t\"От прекъсването на давността започва да тече нова давност и това може да продължи неограничен период от време и кредиторите безкрайно могат да преследват длъжниците – физически лица\", бяха първоначалните мотиви на народните представители. Първоначално Кирилов твърдеше, че \"10 години е един дълъг срок, в който кредиторите реално могат да съберат вземанията си\".\r\n\tВ сряда обаче депутатът обясни, че ГЕРБ няма да подкрепи предложението, защото то не е одобрено от проведената преди десетина дни научна конференция в парламента по повод 10-годишнината от новия ГПК. На конференцията станало ясно, че \"10 години са кратък срок при настоящата скорост на правосъдието\" и това би създало стимули за дълго укриване на длъжниците до изтичането на въпросния срок.\r\n\tКирилов възрази и срещу другия вариант за решаване на проблема с вечните длъжници – въвеждане на законодателство за личния фалит, за което се обявиха от БСП.\r\n\t\"С подобен закон ще се създаде робия в държавата. Не заблуждавайте избирателите си, че това е решението\", заяви Кирилов.\r\n\t\"Не лъжем хората. Не виждам в Германия да има робия, въпреки че приеха такъв закон. Идеята е при фалит на физическо лице срещу него да не могат да се реализират изпълнителни мерки и запори за 1-2 години, за да си върне кредитите\", възрази Филип Попов от БСП.\r\n\tКрум Зарков допълни, че процедурата по несъстоятелност цели именно да подпомогне длъжника. \"С отхвърлянето на 10-годишната абсолютна давност проблемът на хората, които са сринати от дългове, не се решава. Дебатът по темата си заслужава\", каза той.\r\n\tВ крайна сметка текстовете бяха отхвърлени, а от дебата стана ясно, че темата за личния фалит засега не стои на дневен ред.\r\n\t\r\n\tВ същото време депутатите одобриха куп промени, свързани със защитата на длъжниците в изпълнителното производство.\r\n\tВъвеждат се нови правила за несеквестируемите доходи, след като депутатите подкрепиха предложението на партия \"Воля\" за промени в чл. 446 от ГПК.\r\n\tАко изпълнението е върху заплата, пенсия или друг доход от труд, то кредиторът ще може да си удържа само една четвърт от сумата при месечно възнаграждение до размера на минималната работна заплата (ако няма деца) или една пета (ако има деца).\r\n\tАко длъжникът получава между една и две минимални заплати, ще му се удържа една трета част (ако е без деца) или една четвърт (ако е с деца, които издържа). Ако възнаграждението на длъжника е между две и четири работни заплати, ще му се взема една втора част или една трета част в зависимост от това дали има деца или не.\r\n\tПри заплата над четирикратния размер на МРЗ кредиторът има право на горницата над двукратния размер на минималната заплата или над 2.5 пъти от размера на МРЗ, в зависимост от това дали длъжникът има деца или не.\r\n\tЗа да се реши проблемът с множеството жалби на граждани, че им се запорират банкови сметки с несеквестируеми доходи, в ГПК се въвежда изискване към банките да не изпълняват запора, ако \"от основанието на постъпленията по банковата сметка е видно, че те представляват възнаграждения за работа\". При пенсии до размера на минималната работна заплата, обезщетения и помощи, преведени по банкова сметка, пък запорното съобщение изобщо не бива да се изпълнява.\r\n\tОдобрено бе и въвеждането на електронни запори върху пари по банкова сметка.\r\n\tДруга част от приетите в сряда поправки в ГПК целят по-справедливо разпродаване на имуществото на длъжниците.\r\n\tСега началната цена за публична продан на движим имот е 75% от определената му стойност. Занапред тя се вдига на 85%.\r\n\tНачалната цена на недвижим имот, при която започва наддаването, пък ще бъде 80%.\r\n\tВажна новост е, че всяка от страните вече ще може да оспорва определената от вещото лице цена на имота, като поиска нова оценка с назначаване на ново вещо лице за своя сметка.\r\n\tПовторната продан ще започва при цена, която е 90% от началната цена по първата продан, а не 80%, както е сега.\r\n\tУвеличава се и сегашният едноседмичен срок, в който купувачът е длъжен да внесе предложената от него цена. Целта на мярката е да се стимулират покупките с банков кредит и да се увеличи броят на участващите в търговете лица, което ще вдигне и цените на имотите.\r\n\tПриети бяха и текстове за пресичане на практиката наддавачи в търговете да подават по няколко предложения, едно от които е с много висока цена, от което впоследствие се отказват. Предложения с цена, което е с повече от 30% над началната, ще се смятат за невалидни. Премахва се и възможността за подаване на множество наддавателни предложения.\r\n\t\r\n\tПромените предвиждат и въвеждането на електронни публични търгове с цел да се предотвратят възможностите за злоупотреби.\r\n\tПри електронните търгове участниците няма да знаят колко лица се явяват в състезанието за покупката на имота. Дава се възможност на самите длъжници да поискат електронен търг още преди съдебната фаза и изпълнителното производство по събиране на задължението им. Целта е те да постигнат възможно най-висока цена за своите имоти.\r\n\tОнлайн платформата на Министерството на правосъдието, чрез която ще се правят електронните търгове, трябва да е готова до година и половина.\r\n\tЗа да се насърчат длъжниците доброволно да уредят плащането, първата доброволна вноска се намалява от 30% на 20% от задължението.\r\n\tС промените се въвежда принудително изпълнение върху марка, патент, промишлен дизайн и други обекти на индустриална собственост, а също и върху обособена част от предприятие.\r\n\tПрави се опит и да се разрешат проблемите около подсъдността на изпълнителното производство, за да не се концентрират делата само в един район.\r\n\tПарламентът прие да има съразмерност между принудителното изпълнение към длъжник и размера на задължението.\r\n\tВ кодекса беше записано, че наложените от съдебния изпълнител обезпечителни мерки и предприетите изпълнителни способи трябва да са съразмерни с размера на задължението, като отчитат всички данни и обстоятелства по делото, процесуалното поведение на длъжника и възможността вземането да остане неудовлетворено.\r\n\tЗанапред частните съдебни изпълнители ще отговарят за вреди, причинени от незаконосъобразно принудително изпълнение и когато са наложили обезпечения, които са явно несъразмерни с размера на задължението по изпълнителното дело.\r\n\tБеше приет и текст, според който запор на банкова сметка на длъжник се налага до размера на дълга по изпълнителното дело.", "date": "2017.10.18", "title": "Няма да има 10-годишна абсолютна давност за дълговете"}
{"url": "http://www.mediapool.bg/moshtna-eksploziya-pred-politseiski-uchastak-v-shvetsiya-news270675.html", "text": "Мощна експлозия отекна малко след полунощ пред полицейски участък в Хелсингбори, Югозападна Швеция, предаде ДПА.\r\n\t \r\n\tНяма пострадали. На сградата обаче са нанесени сериозни щети, входът й е напълно разрушен.\r\n\t \r\n\tПредставители на местната полиция бяха принудени да дадат пресконференция, седнали зад маса за тенис в спортна зала.\r\n\t \r\n\tТова е \"много сериозна атака срещу обществото. Тя взима на мушка демокрацията и правната система. Това е сериозна ситуация\", заяви началникът на полицията в Хелсингбори Карина Першон. Тя каза, че още не е ясно кой стои зад нападението.\r\n\t \r\n\tСпоред началника на полицията в провинция Сконе Патрик Хембрант може да се смята, че случилото се всъщност е реакция на добрата работа на полицията. Той допусна, че извършителите са от криминалните среди.", "date": "2017.10.18", "title": "Мощна експлозия пред полицейски участък в Швеция"}
{"url": "http://www.mediapool.bg/rusiya-i-bulgaria-sa-obsazhdali-protivodeistvieto-na-teroristichnata-zaplaha-news270670.html", "text": "Руският зам.-външен министър по въпросите за борбата с тероризма Олег Сиромолотов се срещна днес с българския посланик в Москва Бойко Коцев. В разговора бяха повдигнати въпроси, свързани с борбата срещу терористичната заплаха, съобщи ТАСС, цитирайки съобщение на руското външно министерство. \r\n\t \r\n\t\"Засегнати бяха отделни аспекти от международния антитерористичен дневен ред и взаимодействието в сферата на борбата с тероризма и другите нови предизвикателства и заплахи\", се казва в съобщението.", "date": "2017.10.18", "title": "Русия и България са обсъждали противодействието на терористичната заплаха"}
{"url": "http://www.mediapool.bg/merkel-zapochna-pregovori-za-nova-koalitsiya-news270676.html", "text": "Германският канцлер Ангела Меркел започна преговори с по-малки партии за формиране на управляваща коалиция.\r\n\t \r\n\tХристияндемократическият блок (ХДС) на Меркел и традиционният й баварски партньор, Християнсоциалният съюз (ХСС), получиха заедно около една трета от гласовете на изборите на 24 септември - недостатъчно, за да могат да управляват сами.\r\n\t \r\n\tГерманската социалдемократическа партия (ГСДП), с която блокът ХДС/ХСС управляваше през последните четири години, след слабия си изборен резултат заяви, че вече няма да участва в управлението като част на \"широка коалиция\".\r\n\t \r\n\tХристияндемократите не могат да си осигурят мнозинство с подкрепата на една-единствена партия.\r\n\t \r\n\tЗатова ХДС/ХСС провежда в сряда отделни разговори с либералната Свободна демократическа партия (СвДП) и със Зелените. Целта е да бъде създадена т. нар. коалиция \"Ямайка\" (наричана така заради цветовете на партиите, които са като тези на националния флаг на карибската страна), каквато досега не е имало на федерално равнище. Този вариант изглежда най-правдоподобен за съставяне на управляваща коалиция.\n\n\r\n\t \r\n\t\"Днес се проведе първо, много конструктивно, добро обсъждане, което, разбира се, ще бъде последвано от още обсъждания\", каза генералният секретар на ХДС Петер Таубер. Той направи изявлението след двучасови предварителни разговори между християндемократите на Меркел, техните баварски съюзници от ХСС и СДП.\r\n\t \r\n\tКолегите на Таубер от ХСС и СДП се изказаха в същия дух.\r\n\t \r\n\tТаубер заяви, че ХДС има \"добро предчувствие\" за насрочената за по-късно среща с партията \"Съюз 90/Зелени\".\r\n\t \r\n\tОчаква се потенциалните партньори от коалиция \"Ямайка\" да се съберат за първи път за общи разговори в петък.\r\n\t \r\n\tОчаквани разногласия\r\n\tИмиграцията, околната среда, ЕС, Русия - тези въпроси предизвикват търкания между евентуалните коалиционни партньори в бъдещото правителство на Германия, отбелязва Франс прес.\r\n\tКонсерваторите на Меркел предвиждат повече ограничения в миграционната политика. След дълги препирни ХДС и ХСС се разбраха накрая да ограничат при известни условия броя на кандидатите за убежище до 200 000 годино. Зелените и свободните демократи обаче имат резерви към това число.\r\n\t \r\n\tСъбирането на семействата също се очаква да заеме голяма част от предстоящите разисквания. Консерваторите не желаят част от бежанците да получат възможност да поканят и семействата си. Зелените, напротив, приветстват този вариант, който според тях ще улесни интеграцията на новодошлите.\r\n\t \r\n\tЛибералите искат освен това да ограничат правото на пребиваване за бежанци от воюващи държави.\r\n\t \r\n\tРазногласия предизвиква и въпросът за кандидатите за убежище от Мароко, Алжир и Тунис. Зелените са против становището на ХДС и ХСС, според което трите страни от Магреба са \"сигурни държави\".\r\n\tПолитиката по околната среда и енергетиката е много важна тема за Зелените, които държат на всяка цена да постигнат напредък в тези сфери. Те настояват за незабавно затваряне на 20-те най-големи замърсители сред централите, работещи на въглища, и за окончателно спиране на всички ТЕЦ-ове от този тип до 2030 г.\r\n\t \r\n\tКонсерваторите и либералите смятат за невъзможен пълния отказ от изкопаеми горива и предупреждават за негативни последици за предприятията от сектора.\r\n\t \r\n\tБъдещето на дизелните горива в страната, раздирана от скандала с манипулираните двигатели, също е сред очакваните теми за дискусии; свободните демократи впрочем предварително се обявиха против започването на \"лов на вещици\" срещу дизела.\r\n\t \r\n\tДо момента Ангела Меркел се въздържа от радикални мерки срещу автомобилостроителите - един от стожерите на германската икономика.\r\n\tОбщо е съгласието, че са необходими реформи в ЕС, но има противоречия в избора на средствата - по-специално, що се отнася до предложенията на Макрон, засягащи еврозоната.\r\n\t \r\n\tЕколозите подкрепиха френските идеи, но свободните демократи остро ги разкритикуваха, също както и част от консерваторите в ХДС и в партньорския баварски съюз.\r\n\t \r\n\tФренският президент се обявява за общ бюджет на еврозоната, а консерваторите и свободните демократи отхвърлят тази инициатива, опасявайки се главно от перспективата за солидарна отговорност по дълговете.\r\n\tЛибералите също като баварците от ХСС се обявяват за вдигане на икономическите санкции, наложени на Русия, заради което ги обвиняват в прокремълски настроения.\r\n\t \r\n\tПо време на кампанията лидерът на Свободната демократическа партия Кристиан Линднер направи впечатление с изказване, според което анексията на Крим трябва да се разглежда като \"постоянно временно положение\".\r\n\t \r\n\tАнгела Меркел и Зелените твърдо се противопоставят срещу всякакво смекчаване на антируските санкции.", "date": "2017.10.18", "title": "Меркел започна преговори за нова коалиция"}
{"url": "http://www.mediapool.bg/avstriyskata-kraina-desnitsa-predstavi-iskaniya-za-uchastie-v-pravitelstvo-news270678.html", "text": "Крайнодясната Австрийска партия на свободата (АПС) даде сигнал, че предпочита коалиция с консервативната Австрийска народна партия (АНП) и постави условията си за участие в едно дясно правителство, предаде ДПА.\r\n\t\r\n\tАПС, която спечели 26 процента от гласовете на парламентарните избори в неделя, се очертава като сила, от която зависи кой ще управлява, след като дълбокият разрив между досегашните коалиционни партньори - АНП и Австрийската социалдемократическа партия (АСДП) - прави малко вероятно съставянето на ново центристко правителство.\r\n\t \r\n\tЛидерът на АПС Хайнц-Кристиан Щрахе каза на пресконференция, че председателят на победилата на изборите АНП Себастиан Курц би трябвало да започне преговори с неговата партия.\r\n\t \r\n\tЩрахе обаче ясно показа, че АПС няма да прави компромиси с ключовите си позиции. \"Ние няма да паднем на колене пред когото и да било\", заяви той.\r\n\t \r\n\tКрайнодесният лидер посочи като ключови въпроси на своя дневен ред строгия граничен контрол, експулсирането на извършили престъпления чужденци и \"спирането на разпространяващата се в нашата страна ислямизация\", а също намаляването на данъка върху доходите и политиките за стимулиране на икономиката.\r\n\t \n\n\r\n\tАПС и АНП до голяма степен са съгласни по тези въпроси. Щрахе обаче също така призова да се даде на хората по-голям глас в националната политика. АНП също подкрепя увеличаване на пряката демокрация, но не колкото АПС.\r\n\t \r\n\tЩрахе даде да се разбере, че планът на АНП за разширяване на следенето на комуникациите е друг въпрос, по който има разногласия, като предупреди за опасността от прекомерно засилване на правомощията на полицията. Той отново заяви, че иска неговата партия да получи вътрешното министерство.", "date": "2017.10.18", "title": "Австрийската крайна десница представи искания за участие в правителство"}
{"url": "http://www.mediapool.bg/favoritat-na-izborite-v-chehiya-andrei-babish-e-tvard-kam-bryuksel-no-bez-yasna-ideologiya-news270677.html", "text": "На парламентарните избори тази седмица чешките избиратели изглежда са готови да поверят ръководството на страната на милиардера Андрей Бабиш, популистки лидер, известен с острия си език и готов да се опълчи на Брюксел, но необременен с идеологията, довела до сериозни разногласия между Полша и Унгария с Европейския съюз.\r\n\tБабиш е сравняван с американския президент Доналд Тръмп заради антисистемните си послания и с бившия италиански лидер Силвио Берлускони заради притежаваните от него медии. Известен е с агресивния си стил на преговаряне и скептичните си възгледи за евроинтеграцията.\r\n\tЛоялен външнотърговски представител по времето на комунизма, 63-годишният Бабиш изгради след това бизнес империя. Сега той притежава фирми от хранително-вкусовата и химическата промишленост, най-големия вестник и най-голямата частна радиостанция в Чехия.\r\n\tБабиш се дистанцира от десни консерватори като полския Ярослав Качински и унгарския Виктор Орбан и следва курс, лишен от твърдолинейни политически възгледи като Орбановата визия за \"нелиберална държава\".\r\n\tПрограмата му, ориентирана към бизнеса, обещанията му да управлява държавата ефективно и да я изчисти от корумпираните политици дадоха на неговата партия АНО голяма преднина пред конкурентите й за изборите на 20 и 21 октомври.\n\n\r\n\tБабиш надали ще следва социалноконсервативния дневен ред, пожънал успехи в Полша, тъй като чехите са най-атеистичната нация в ЕС. Вместо това може би ще се опита да подражава на словашкия трикратен премиер Роберт Фицо - социалдемократ, който променя политиките си според обществените настроения.\r\n\t\"Той ще прилича много на Фицо, ако става дума за начина, по който ще формулира политиките си, но предвид по-големия скептицизъм към ЕС сред чешкото общество, може би ще заеме по-критична позиция\", каза Томаш Вайс, началник на катедрата по европеистика във факултета по социални науки на Карловия университет. \"Като премиер Бабиш би се позиционирал някъде между Фицо и Орбан\".\r\n\tПодобно на други политически анализатори, Вайс смята, че Бабиш е съобразяващ се с електората популист без ясна политика за ЕС, наречен от него \"велик проект\", обременен от големи проблеми като бежанската криза и Брекзит.\r\n\tВъпреки че АНО е член на либералното проинтеграционно политическо семейство АЛДЕ в Европейския парламент и партийната програма подкрепя изграждането на отношения с Франция и Германия, самият Бабиш отхвърля по-нататъшната интеграция и критикува остро бежанската политика на Германия.\r\n\t\"Отказвам да дам повече национални правомощия на Брюксел, отхвърлям еврото и общата миграционна политика\", написа той в блог миналия месец.\r\n\tЧехите, също като Унгария и Словакия, са против квотния механизъм за преразпределение на мигрантите, наводнили Европа след 2015 г.\r\n\t\"Макар че Бабиш няма националистическите подбуди на Орбан и Качински, той ще създаде главоболия за ядрото в Европа и за Брюксел по един по-ненатрапчив начин\", заяви експертът по Евразия Джеймс Сойър. \"Ще продължи докрай да се противопоставя на бежанската политика на Брюксел\".\r\n\tБабиш не показва намерения да реформира чешката съдебна система по модела на Полша, въпреки че самият той е в конфликт с властите заради повдигнати му обвинения в предполагаема измама. Става дума за евросубсидии за изграждане на конферентен и развлекателен център край Прага.\r\n\tВластите разследваха и стратегиите, използвани преди няколко години от Бабиш, за да закупи освободени от данъчно облагане облигации от своя компания. Не му бяха повдигнати обвинения по този повод и той отрича и в двата случая да е извършил нещо нередно.\r\n\tБабиш, който до май бе министър на финансите, игра твърдо и успя да изкопчи от ЕС изключение, свързано със събирането на данък добавена стойност, което по думите му ще попречи да се вършат данъчни измами в търговията с горива. Под негов натиск чехите блокираха други предложения, включително подкрепян от Франция план за по-ниски данъци за електронните книги.\r\n\t\"Бабиш може да бъде много прагматичен, когато иска, но и много вироглав, когато не иска нещо. . . склонен е да вземе залата за заложник, видяхме това на ЕКОФИН\" (Съвета по икономически и финансови въпроси, бел. ред.), каза правителствен източник.\r\n\tПо много политики обаче той променя позицията си. През 2015 г. каза, че бежанци могат да запълнят свободните работни места в страната, но сега заявява, че чехите не могат да приемат и един мигрант. Неутрален беше по въпроса с еврото, а сега е против въвеждането му, в унисон с възгледите на избирателите.\r\n\tТъй като ще се нуждае от коалиционни партньори, за да управлява, Бабиш няма да може да прокара сам никаква радикална политика или правна промяна по начина, по който успяха да го направят Орбан и Качински.\r\n\tКоалиция с партиите, с които АНО е управлявала преди - социал- и християндемократите - надали ще доведе до някакви големи промени в международната политика, но партньорство с десноцентристката Гражданска демократическа партия ще внесе по-евроскептичен тон.\r\n\tВероятно най-лошият сценарий за ЕС и за пазарите ще бъде чешко правителство, подкрепено от комунистите или от крайнодясната партия \"Свобода и пряка демокрация\".\r\n\tТова изглежда малко вероятно, но съставянето на коалиция може да се окаже трудна задача за Бабиш, понеже други партии са против съставянето на кабинет с него заради повдигнатите му обвинения. Той обаче казва, че тези обвинения не му отнемат правото да стане министър-председател.", "date": "2017.10.18", "title": "Фаворитът на изборите в Чехия Андрей Бабиш е твърд към Брюксел, но без ясна идеология"}
{"url": "http://www.mediapool.bg/skandalat-okolo-brata-na-cherven-deputat-stigna-do-borisov-pashata-i-izmislen-bratovched-news270642.html", "text": "Канонадата от взаимни обвинения между ГЕРБ и БСП, провокирана от решението на социалистите да не закачат депутата си Георги Стоилов, брат на арестувания в Русе като шеф на група за рекет Илия Стоилов, стигна до опресняване на спомена за съдружието на Бойко Борисов с Маргините и Пашата от бившата силова групировка СИК. Депутатът от левицата Таско Ерменков дори стигна дотам, че хвърли \"димка\" с въпроса си дали шефът на разузнаването ген. Драгомир Димитров не е братовчед на Борисов.\r\n\tВ надпреварата за доказване на непримиримост към злоупотребите и корупцията се включи и главният прокурор Сотир Цацаров, който  във връзка с твърденията на депутата от БСП Георги Свиленски, че зам.-министърът на транспорта Ангел Попов (от квотата на НФСБ) е изнудвал превозвачи, които са подали оплакване до премиера Борисов още при формирането на правителството. Интересното в случая е, че превозвачи алармираха за Попов още при назначаването му правителството през май т.г., при това в телевизионен ефир, но реакцията на прокуратурата идва едва сега.\r\n\t\r\n\tВ сряда парламентарната група на БСП реши да върне дарението от 450 лв., направено от брата на депутата от партията Георги Стоилов за предизборната кампания на партията. Социалистите обаче стоят зад Георги Стоилов и няма да го изключват от групата.\r\n\tЗаставаме зад нашия колега и няма да допуснем очернянето на човек, който няма никаква вина. Не може да отговаря той за брат си, обяви Таско Ерменков от БСП. Той определи атаката на ГЕРБ към червения депутат като \"дребнотемие и опит за отвличане на вниманието\".\n\n\r\n\tПо думите му БСП ще върне дарените от Илия Стоилов пари, \"но не защото предрешаваме, че е престъпник, а защото не искаме да има съмнения, че парите трябва да са чисти\".\r\n\tВ същото време ГЕРБ, които напоследък бяха уличени от БСП за маса роднински назначения във властта, използваха случая, за да притиснат социалистите за това, че Георги Стоилов е бил съдружник на брат си.\r\n\tЕрменков декларира, че между двамата братя няма нито една обща фирма, няма преводи на пари, Илия Стоилов не е назначаван на общински или държавни длъжности, не е участвал в разпределяне на обществени поръчки. Няма как действията му на физическо лице да бъдат приписвани на Георги Стоилов, допълни Ерменков.\r\n\tТой също така уточни, че делото срещу русенския бизнесмен е било от 2015 г. и сега се вади за отвличане на вниманието, \"за опетняване на некомпрометирани хора, които нямат нищо престъпно в биографията си\". Не подкрепяме рекет и изнудване и ако съдът каже, че това е престъпление, ще го осъдим, заяви Ерменков.\r\n\t\r\n\tТома Биков от ГЕРБ обаче запита пред репортери в парламента бил ли е Георги Стоилов до 2013 г. съдружник със съпругата на брат си във фирмата \"Монарх Мултигейм Технолоджи\" - Русе, която се е занимавала с внос на ротативки и поправка на такива машинки за игра на комар. Справка в регистрите показва, че това е било така.\r\n\tЗащо тогава през 2013 г. е бил назначен за директор на фонд \"Земеделие\" в Русе, който се занимава с разплащане и финансови потоци, попита още Биков.\r\n\tДали е вярно, че през 2016 г. е бил взривен \"Лексус\", собственост на брата на депутата, който обаче е бил управляван от Георги Стоилов, продължи депутатът от ГЕРБ.\r\n\t\"Като считат, че няма нищо нередно в действието на Стоилов, защо връщат дарението на брат му? Ако тези пари са чисти и считат, че всичко е наред - тогава няма смисъл да ги връщат, допълни Биков.\r\n\t\r\n\t\"Дали пък премиерът навремето не беше свързан с едни борчески групировки\", попита на свой ред Георги Стоилов.\r\n\tКолегата му Таско Ерменков продължи: \"Защо никой не задава въпроса и докога ще си мълчим, че Бойко Борисов е бил съдружник с Пашата, че са работили заедно с Маргините в една фирма?\"\r\n\t\r\n\t\"И искам още един въпрос да задам съвсем честно - дали случайно шефът на Държавната агенция за разузнаване (ДАР) не е втори братовчед на Бойко Борисов?\", обърна се към ГЕРБ депутатът от БСП. \"Попитайте го дали е вярно. Аз не казвам вярно ли е, или не е вярно - аз питам - дали на Бойко Борисов не му е втори братовчед директорът на ДАР? Нека да отговори, може пък да не е вярно това\", продължи Таско Ерменков.\r\n\tИ докато спекулацията на Ерменков обикаляше медиите, дойде отговор от самия шеф на разузнаването ген. Димитров, който коментира пред \"24 часа\": \"Развеселихте ме! Някак и географски няма как да съм втори братовчед - аз съм роден в Павликенско, а г-н Борисов на 240 километра по-далеч - в Банкя. Моите роднини са в Павликени и Велико Търново.\"\r\n\t\r\n\tЕрменков призова медиите да влязат в положението на Стоилов: \"Всеки човек си има своите характерологични особености. Разберете, че на човека не му е приятно да говорят за брат му, бъдете по-хуманно настроени. Може би и 93-та година нещо някъде е било в цялата тази работа, говорим за нещата в днешната ситуация\".\r\n\tСоциалистите направиха всичко възможно да не допуснат журналисти до Георги Стоилов, ескортирайки го с двама свои депутати от стаята на парламентарната група до пленарната зала. Въпреки това медиите зададоха въпроси, но Стоилов така и не отговори дали е бил съдружник на снаха си преди няколко години, нито на останалите въпроси. Той се придържаше неотклонно към тезата \"Има обвинения срещу брат ми, не срещу мен\".\r\n\tПреди ден и Изпълнителното бюро на БСП прецени, че Георги Стоилов, чийто брат бе арестуван с още 8 души през уикенда в Русе заради участие в организирана престъпна групировка и рекет,  за постъпките на своите роднини.", "date": "2017.10.18", "title": "Скандалът около брата на червен депутат стигна до Борисов, Пашата и измислен братовчед"}
{"url": "http://www.mediapool.bg/dvete-golemi-kyurdski-partii-v-irak-vlyazoha-v-otkrita-voina-news270679.html", "text": "Двете големи кюрдски партии в Ирак влязоха в открита война след успеха на иракските сили срещу бойците им в северната провинция Киркук. Функционери на партията \"Патриотичен съюз на Кюрдистан\" (ПСК) обвиниха президента на иракския автономен район в \"кражба\".\r\n\tДемократичната партия на Кюрдистан (ДПК) начело с Масуд Барзани - президента на Иракски Кюрдистан, и ПСК, създаден от починалия неотдавна Джалал Талабани, са в отколешна вражда. През 90-те дори са воювали помежду си.\r\n\t \r\n\tРеферендумът за независимост на Иракски Кюрдистан от 25 септември отново разпали бойния им дух.\r\n\t \r\n\tДопитването бе \"наложено със сила\", твърди Ала Талабани, депутатка от ПСК в багдадския парламент. Президентът Барзани отказа да се вслуша в мнението на част от кюрдите, предложили отлагане на референдума и преговори под егидата на ООН, както и в предложенията за посредничество от страна на иракския държавен глава, кюрда Фуад Масум.\r\n\t\"Докато ние бранехме кюрдския народ, Масуд Барзани крадеше петрол и се мъчеше да спечели повече влияние\", обвинява го Лахур Шейх Зенги, координиращ антитерористичните усилия на кюрдите в провинция Сулеймания, крепост на ПСК.\r\n\t \r\n\t\"Занапред няма вече да жертваме синовете си заради трона на Масуд Барзани\", добавя той в комюнике.\r\n\t \r\n\tПоел ръководството на ДПК, основана от баща му, Масуд Барзани бе избран през 2009 г. за президент на автономния район. Четиригодишният му мандат бе удължен през 2013 г. с две години от парламента. Той остана на този пост, след като дейността на народното събрание бе замразена заради политически разногласия.\r\n\t \n\n\r\n\tСрещнал решителна съпротива от опонентите си, той заяви, че не желае да се кандидатира за президент, но след референдума създаде Висш политически съвет на Кюрдистан и го оглави. Чрез този орган, предназначен \"да урежда последиците от вота и отношенията с Багдад и съседните страни\", Барзани се стреми да задържи властта си над автономния район, твърдят критиците му.\"Предателство\"\r\n\tЛидерите на ПСК имат усещането, че поради заболяването на своя противник Джалал Талабани, прекарал инсулт през 2012 г. и починал в края на септември, Масуд Барзани е взел всички решения самостоятелно.\r\n\t\r\n\tТъй че след отказа му да обсъжда резултата от референдума и да върне на Багдад инфраструктурните обекти, които кюрдските бойци отнеха от армията по време на светкавичната офанзива на групировката \"Ислямска държава\" през 2014 г. - по-специално в спорния регион Киркук, контролиран на теория от Багдад, - ПСК преговаря тайно с иракския премиер Хайдер Абади.\r\n\t \r\n\t\"Някои от водачите ни подпомогнаха новото разполагане на правителствени сили в Киркук\", започнало през нощта срещу понеделник, заяви например за АФП високопоставен функционер на ПСК в Киркук.\r\n\t \r\n\t\"Те улесниха влизането им, без да има сблъсъци (. . .) Абади бе предупредил в навечерието на референдума, че ще заповяда влизане в Киркук (. . .), но някои кюрдски водачи пренебрегнаха тези призиви\", добави той.\r\n\t \r\n\t\"При това ДПК и командването на пешмергите (кюрдски бойци, бел. АФП) не обърнаха внимание на бойците (от ПСК), разположени в Южен Киркук, и не ги снабдиха с необходимите оръжия\", посочи същият функционер.\r\n\t \r\n\tКакто например заяви един от висшите командири на кюрдите по южния фронт, кюрдски бойци са се изтеглили от някои позиции, след като \"бяха убити десетина пешмерги\".\r\n\t \r\n\t\"От няколко дни повтаряхме, че не сме достатъчно добре въоръжени, но никой не ни чу\", каза този командир.\r\n\t \r\n\tА командването на пешмергите в Ербил обвини \"някои функционери на ПСК\" в \"предателство и подпомагане на заговора\".\r\n\t \r\n\t\"Медиите на Масуд Барзани ни обвиняват\", отговаря Ала Талабани, но \"никой не знае къде са парите от петролните кладенци, които партията на Барзани държи от юни 2014 г.\".", "date": "2017.10.18", "title": "Двете големи кюрдски партии в Ирак влязоха в открита война"}
{"url": "http://www.mediapool.bg/sienen-gotvacha-na-putin-stoi-zad-fabrikata-za-trolove-news270667.html", "text": "Руският олигарх Евгений Пригожин, наречен от местните медии \"готвача\" на президента Владимир Путин, е финансирал \"фабрика за тролове\", която е разпространявала в социалните мрежи фалшиви новини по време на кандидат-президентската кампания в САЩ миналата година, твърди СиЕнЕн.\r\n\tМедията отбелязва, че Пригожин е част от вътрешния кръг на Кремъл, а неговата компания \"Конкорд Мениджмънт и Консултинг\" (Concord Management and Consulting) е основен спонсор на базираната в Санкт Петербург \"Агенция за интернет проучвания\" (IRA), която се е занимавала с разпространяването на фалшиви новини.\r\n\tСпоред американски разследващи една част от \"фабриката за тролове\" е имала особено интригуващо име и мисия: \"Отдел на провокациите\". Мисията на отдела била да сее фалшиви новини и социални разделения в Запада.\r\n\tСиЕнЕн е разгледала десетки документи, изтекли от компаниите на Пригожин, които доказват връзките му с тролската фабрика.\r\n\tЕдин от договорите е подписан през 2013 г. от генералните директори на Concord Management and Consulting и Агенцията за интернет проучвания. Той е за 20 милиона рубли (тогава около 650 000 долара), които Concord Management and Consulting трябвало да плати за техническата поддръжка на агенцията.\n\n\r\n\tОсвен това според фирмени записи, до които е имала достъп СиЕнЕн, служител на агенцията по-късно се е присъединил към \"Конкорд Мениджмънт и Консултинг\".\r\n\tАгенцията за интернет проучвания е една от компаниите в центъра на разследването на руската намеса в американските президентски избори. Според становище на разследващата комисия, публикувано през януари, \"така наречената Агенция за интернет проучвания, която създава професионални тролове, е финансирана от човек близък до Путин с връзки в руското разузнаване\".\r\n\tОфициално Агенцията за интернет проучвания е прекратила операции в края на 2016 година, но според някои източници тя продължава да работи.\r\n\tСпоред руски медии Пригожин е прекарал девет години в затвора за измама и грабеж през 80-те години. След това той започва ресторантьорски бизнес и вече притежава няколко от най-известните заведения в Санкт Петербург.\r\n\tРуският президент Владимир Путин се обръща към него, за да организира празненствата за рождените му дни, както и да готви при посещенията на чуждестранни лидери.\r\n\tПрез 2002 година Евгений Пригожин сервира хайвер и трюфели на американския президент Джордж Буш по време на форум в Санкт Петербург, но неговата бизнес империя се простира далеч отвъд кухнята.\r\n\tПригожин печели обществени поръчки за снабдяване на руски училища и руската армия с храна.\r\n\tТой е бил санкциониран САЩ през декември 2016 г. за предоставяне на финансова подкрепа за руската военна окупация на Украйна. Две от компаниите му, включително и тази за кетъринг, също са били санкционирани тази година.", "date": "2017.10.18", "title": "СиЕнЕн: \"Готвача\" на Путин стои зад фабриката за тролове"}
{"url": "http://www.mediapool.bg/mazh-e-zadarzhan-zaradi-bezrazborna-strelba-v-sofiya-news270671.html", "text": "Мъж е задържан в София, след като открил безразборна стрелба по обяд в София, съобщи в сряда БНР.\r\n\tСпоред първоначалната информация стрелецът е използвал законно притежавания си пистолет.\r\n\tТой е произвел няколко изстрела около 13.40 часа на ул. \"Цветна градина\" в столичния кв. \"Лозенец\", като те са рикоширали във фасадата и прозорците на първия етаж от съседна жилищна кооперация.\r\n\tЗа щастие при инцидента няма пострадали. В този момент в апартамента, по който е стреляно, са били мъж и жена. Семейството има малко дете, което обаче не е било в жилището по време на инцидента. По думите на съпругата в началото с мъжа ѝ дори не осъзнавали, че от улицата е стреляно с бойни патрони.\r\n\t\"Не го познавам (задържания - бел.ред.). Аз съм убедена, че са от заведението. Има двама вътре пияни. От снощи се пие тук и е стрелял, но аз не съм го видяла. Имаме малко дете, което, слава Богу, не беше вкъщи, но това е ужасно. Тук има няколко частни ясли. Минават и деца, минава и всичко и тук всички се страхуват да подадат изобщо сигнал срещу това заведение, защото вътре, доколкото разбрахме, не са случайни хора и се ползва като за частни партита. То не функционира като кафе\", разказа пред БНР жената, чието име не се споменава.\r\n\tЗа \"буен купон\" във въпросното заведение разказа и друг очевидец на стрелбата - Делчо Рашков, който в офис наблизо. Той също заяви пред медиите, че два от куршумите са пробили прозорците на апартамента на младото семейство.\r\n\t\"В момента виждам две дупки в стъклата им, не знам дали са били насочени нарочно или случайно, всичко останало е просто интерпретация\", коментира Рашков пред Дарик радио.\r\n\tМалко по-късно от МВР потвърдиха за случая, уточнявайки единствено, че \"на място са установени група мъже, чиято съпричастност към стрелбата се изяснява\". От пресцентъра на вътрешното министерство обаче не съобщават нито кой е задържан, нито какви са предполагаемите причини за стрелбата.", "date": "2017.10.18", "title": "Мъж е задържан заради безразборна стрелба в София"}
{"url": "http://www.mediapool.bg/es-zasega-ne-mozhe-da-sazdade-evropeisko-razuznavane-news270673.html", "text": "Договорите за ЕС засега не позволяват създаването на разузнаване на ЕС. Това заяви еврокомисарят по сигурността Джулиън Кинг.\r\n\t \r\n\tТой добави, че за да има европейско разузнаване, освен промяна в договорите за ЕС, биха били необходими промени и в някои от конституциите на държавите в Общността. По неговите думи създаването на европейско разузнаване може да бъде дългосрочна цел, но засега ЕК настоява за повишаване на сътрудничеството между европейските разузнавателни служби.\r\n\t \r\n\tКинг посочи, че би било добре например разузнавателната общност в ЕС да започне по-често да използва базата данни на Шенгенската информационна система. Той допълни, че е необходимо в тази система да бъдат въвеждани данни за заподозрените в съпричастност към терористична дейност.\r\n\t \r\n\tЕК съобщи, че до 2025 г. ще работи по създаването на бъдещо европейско звено за разузнаване. Кинг поясни, че това звено се очаква да бъде създадено от разузнавачи от държавите в ЕС по-скоро като средство за обмен на информация, отколкото като самостоятелна служба.", "date": "2017.10.18", "title": "ЕС засега не може да създаде европейско разузнаване"}
{"url": "http://www.mediapool.bg/iran-shte-skasa-yadrenoto-sporazumenie-ako-sasht-se-otteglyat-ot-nego-news270672.html", "text": "Иранският върховен водач аятолах Али Хаменей заяви, че Техеран ще спазва ядреното споразумение със световните сили, доколкото и другите страни по сделката се придържат към нея, но ще \"я скъса на парчета\", ако САЩ се оттеглят от нея, предаде Ройтерс.\r\n\t \r\n\tХаменей приветства подкрепата на европейските страни за споразумението, но каза, че те трябва да направят повече в тази насока, след като американският президент Доналд Тръмп отказа да потвърди ангажимента на САЩ към сделката. Европа трябва да се противопостави на действията на Америка, заяви той.\r\n\t \r\n\tХаменей посочи, че европейските правителства осъждат заявленията на американския президент и Техеран приветства този подход, но смята, че не е достатъчно на американския президент само да му се казва да не къса сделката, заяви иранският лидер.\r\n\t \r\n\t\"Няма да си хабя времето да отговарям на безсмислените коментари на президента грубиян\", каза аятолахът и предупреди, че ако САЩ се оттеглят от сделката, Иран \"ще я скъса на парчета\".\r\n\t \r\n\tХаменей заяви, че Иран е решен да продължи спорната си програма за балистични ракети въпреки настояването на Европа и Америка да я прекрати. Техеран казва, че разработва ракети само за отбранителни цели.\r\n\t \n\n\r\n\t\"Те трябва да избягват да се месят в отбранителната ни програма\", заяви той.\r\n\t \r\n\t\"Те (европейците) питат защо Иран има ракети? Защо самите вие имате ракети? Защо имате ядрени оръжия? Не мислим, че е приемливо европейците да се присъединяват към Америка в упражнявания от нея тормоз\", каза Хаменей.", "date": "2017.10.18", "title": "Иран ще скъса ядреното споразумение, ако САЩ се оттеглят от него"}
{"url": "http://www.mediapool.bg/karakachanov-temata-za-antikoruptsionnite-zakoni-se-preesksponira-zaradi-es-news270634.html", "text": "Темата за антикорупционните закони се преекспонира основно заради ЕС, коментира вицепремиерът и министър на отбраната Красимир Каракачанов.\r\n\t \r\n\tСпоред него с този проблем държавата може да се справи и със сегашното законодателство.\r\n\t \r\n\t”Нямаше различия за необходимостта нуждата на такъв закон, макар че аз лично съм скептичен. Какво означава да направим нов орган (за борба срещу корупцията – бел.ред.) ? Досегашните не работят? Смятам, че цялата тази тема се преекспонира да се покаже колко сме загрижени. Проблемът може да се реши по сега действащото законодателство. Въпрос на желание и много други неща, които започват още от училище - да обучиш младите кое е почтено,безотговорност, кое е законно и кое не”, каза Каракачанов пред БНТ.\n\n\r\n\t \r\n\tТой каза, че няма да има нареждания към депутатите от Патриотичния фронт дали да подкрепят законопроекта за новия антикорупционен орган на правителството и ГЕРБ или този на БСП.\r\n\t \r\n\tВъв вторник двата законопроекта бяха обсъдени по време на заседанието на Консултативния съвет за национална сигурност, като управляващите и опозицията отново не стигнаха до съгласие. \r\n\t \r\n\tКаракачнов каза още, че като вицепремиер с ресор сигурност ще организира утре среща между институциите по темата радикален ислям. \r\n\t \r\n\t\"Не трябва да се допуска чрез религията да се прави политика. Както на политическите партии е забранено да получават пари от чужбина, същото трябва да е и за религиозните общности\", посочи вицепремиерът.\r\n\t \r\n\tТой припомни, че бюджетът за отбрана за следващата година ще бъде увеличен, като до момента са договорени 100 млн. лева повече за заплати.\r\n\t \r\n\t”Смятам да разпределя парите по най-справедлив начин. Ако службата е по-рискова, по-голяма сума, ако службата е лека и скатана, по-малко”, каза Каракачанов.", "date": "2017.10.18", "title": "Каракачанов: Темата за антикорупционните закони се преескспонира заради ЕС"}
{"url": "http://www.mediapool.bg/fbr-shte-pomogne-v-razsledvaneto-na-ubiystvoto-na-maltiyskata-zhurnalistka-news270627.html", "text": "САЩ осъдиха убийството на малтийската журналистка Дафне Каруана Галиция и заявиха, че ФБР е откликнало на искането на малтийските власти да помогне в разследването на бомбения атентат срещу нея, съобщи Ройтерс.\r\n\t \r\n\t\r\n\t\tГоворителката на Държавния департамент Хедър Науърт заяви, че САЩ осъждат \"възможно най-категорично ужасния акт на насилие, извършен срещу\" Галиция. Американската страна окачестви убийството като \"долно нападение\" срещу репортер, посветил се на борбата с корупцията.\r\n\t\r\n\t\t \r\n\t\r\n\t\t\r\n\t\t\t\"Отзовахме се бързо на искането на премиера (на Малта) за помощ. Малтийското правителство и полиция са във връзка с ФБР по разследването и ФБР предоставя конкретна помощ\", каза Науърт. Тя призова за \"цялостно, прозрачно и независимо\" разследване.", "date": "2017.10.18", "title": "ФБР ще помогне в разследването на убийството на малтийската журналистка"}
{"url": "http://www.mediapool.bg/sofiya-shte-bade-domakin-na-sreshta-na-varha-za-zapadnite-balkani-news270626.html", "text": "Председателят на Европейския съвет Доналд Туск предложи на 17 май догодина в София да се състои среща на държавните и правителствените ръководители на страните от ЕС и от Западните Балкани. Това е залегнало в списък с предложения за работната програма на Европейския съвет до средата на 2019 година.\r\n\t \r\n\tВ писмо до държавните и правителствените глави в ЕС по повод заседанието на Европейския съвет в Брюксел в края на тази седмица Туск отбелязва, че по множество теми засега в Общността има разногласия. Той предлага въпросите, които се намират в застой, да бъдат обсъждани редовно, а когато постигането на единомислие е невъзможно, да се прибягва към т. нар. \"засилено сътрудничество\", съобщи БТА.\r\n\t \r\n\tТази процедура предвижда държави от ЕС, които са съгласни с дадено предложение, да го одобрят и прилагат, при запазването на възможността за присъединяване на останалите по всяко време.\n\n\r\n\t \r\n\tТуск предлага, когато е необходимо, за да реши откритите въпроси, Европейският съвет да заседава по-често. Предлага се също занапред да бъде изготвян списък на неразбирателствата, за да бъдат по-нагледни и това да улесни политическите преговори в търсенето на решение.\r\n\t \r\n\tНуждаем се от единение, за да решим кризата с мигрантите, да преодолеем нечестните аспекти на глобализацията, да се справим с агресивни външни държави, да ограничим щетите от напускането на Великобритания и да запазим международния ред, основан на правила. Европейското единство е най-голямата ни сила. Някои държави от ЕС могат да напредват в определени области по-бързо, но вратата ще остава отворена за останалите. Единството не може да става оправдание за застоя, но и стремежите не може да водят до разделение, пише Туск.\r\n\t \r\n\tСпоред предложената от него програма в периода на българското председателство на Съвета на ЕС догодина се предвижда на най-високо равнище да бъдат обсъдени изборите за следващия Европейски парламент, с възможност отново предварително да се състезават кандидатите за следващ председател на Европейската комисия.\r\n\t \r\n\tСред другите теми са бъдещият бюджет на ЕС, въпросите с предварителната проверка на външните инвеститори, търговските споразумения и т. нар. търговска отбрана, електронната търговия, данъците, реформата на еврозоната.\r\n\t \r\n\tВ документи, разпространени от Европейския съвет, се отчита, че засега в ЕС няма достатъчно напредък при обсъждането на дългосрочната обща политика за миграцията, включително по отношение на споразуменията за обратен прием със страните, от които мигрантите произхождат.\r\n\t \r\n\tНе се отчита достатъчен напредък по въпросите за използването на базите данни с отпечатъците на мигрантите, условията за техния прием, разселването им, уеднаквяването на процедурите за предоставяне на убежище.\r\n\t \r\n\tЗасега няма пробив в преговорите за промяна на регламента от Дъблин, който бе оценен като остарял и несправедлив спрямо държавите, през които мигрантите навлизат в ЕС.", "date": "2017.10.18", "title": "София ще бъде домакин на среща на върха за Западните Балкани"}
{"url": "http://www.mediapool.bg/zhurnalisti-izdadoha-kniga-za-vazhoda-i-kraha-na-ktb-news270669.html", "text": "Мащабно журналистическо разследване на възхода и краха на КТБ може да се прочете в новото издание\"Държавата КТБ (Историята на най-големия банков фалит в България или как функционира една\"захваната държава\")\".\r\n\t440-страничното издание е на изд.\"Изток-Запад\"и вече може да се намери на книжния пазар. В четвъртък от 19 ч. ще се състои и представянето на книгата.\r\n\tТя е част от проекта\"КТБ: какво се случи?\", в който основни партньори са Центърът за либерални стратегии, програма\"Достъп до информация\"и асоциация\"Прозрачност без граници\". Проектът се реализира с финансовата подкрепа на фондация\"Америка за България\", Форум за международен диалог\"Бруно Крайски\", Балкански тръст за демокрация и Европейската инициатива за стабилност.\r\n\tВ рамките на проекта през януари 2016 г. бе създаден сайтът .\r\n\t\"Държавата КТБ\"(изд. \"Изток-Запад\") разказва историята на Корпоративна търговска банка (КТБ) и разкрива модел на\"захванатата държава\", при който държавни институции са впримчени да провеждат частни интереси.\n\n\r\n\tАвторският екип документира и освидетелства конкретни факти, взаимоотношения, свързаности и сделки между бизнесмени, медии, политици и представители на държавни институции, които осветяват в детайли механизмите на явлението КТБ от началото на неговия възход до зрелищното му падение. Въпросите откъде идват парите в КТБ, какво се случва с тях и къде отиват след краха на финансовата институция, получават ясен отговор.\r\n\t\"Държавата КТБ\"е плод на двегодишно разследване, направено от шестима журналисти, част от които следят и отразяват темата още от 2008–2009 г. Подготвителната и същинската работа по разследването включва повече от 250 проведени срещи с различни източници, приблизително 30 000 страници анализирани документи (доклади, договори, кореспонденция, списъци, регистри, отчети), над 1000 телефонни разговори и десетки разпратени писма за достъп. В хода на разследването са изпратени десетки покани за разговор до ключови участници в описаните събития, като след многократни опити разследващият екип успява да получи интервю от бившия собственик на КТБ Цветан Василев.\r\n\tСлед\"Държавата КТБ\"предстои публикуването на още две книги по проекта\"КТБ: какво се случи?\".", "date": "2017.10.18", "title": "Журналисти издадоха книга за възхода и краха на КТБ"}
{"url": "http://www.mediapool.bg/kiev-osamna-s-palatkov-lager-na-protesta-news270628.html", "text": "Центърът на Киев осъмна тази сутрин с палатков лагер на протеста след вчерашната многохилядна демонстрация срещу корупцията, организирана от десетина украински политически сили, сред които и новата партия на Михаил Саакашвили, предаде ДПА в сряда.\r\n\tНад 60 палатки изникнаха през нощта пред сградата на Върховната рада - парламента на Украйна. В тях нощуваха най-вече организатори на протестната акция, но засега не е ясно дали сред тях е бил и самият Саакашвили, който е върл политически противник на президента Петро Порошенко, заради което бе лишен от украинско гражданство.\r\n\t \r\n\tПо неофициални данни част от митингуващите през нощта са пристигнали пред дома на президента. Според един от тях охраната на дома е засилена и той е отцепен от около 800 полицаи.\r\n\t \r\n\tВъв вчерашният митинг са участвали по различни данни около 5 хиляди души, сред които поддръжници на партията на Саакашвили - \"Движение на новите сили\", както и на партиите \"Баткившчина\", \"Самопомощ\", Гражданска позиция\", \"5.18\", \"Демократически алианс\", ултрадесните \"Свобода\" и \"Национален корпус\".\r\n\t \n\n\r\n\tУчастниците в протестната акция настояха за отмяна на депутатския имунитет, за създаване на антикорупционен съд, за изменения в изборния закон, предвиждащ гласуване по открити партийни листи. Организаторите заявиха, че няма да напуснат площада, докато не принудят властите да променят законодателството.\r\n\t\r\n\tЗа реда по време на митинга следяха около 3,5 хиляди полицаи и хора от силовите структури. Въпреки това в края на протестния ден се стигна до сблъсъци, при които пострадаха един полицаи и трима граждани. Това станало, след като част от активистите се опитали да си пробият път към парламента, без да минат през металодетекторите и без да покажат на полицаите своите вещи. След като не били пропуснати, срещу полицаите полетели камъни, бил използван и сълзотворен газ.\r\n\t\r\n\tПо предварителни данни на тримата граждани им е оказана медицинска помощ на място и не се е налагала хоспитализация, но състоянието на полицая е било по-сериозно - той е бил в безсъзнание.\r\n\t \r\n\tСлед като сблъсъците утихнаха, пред протестиращите се появи Саакашвили, който още преди това бе обещал, че ще остане през нощта там заедно с организаторите на акцията пред парламента. Той каза, че насилието е недопустимо и че протестиращите очакват от властта да изпълни исканията им.\r\n\t \r\n\t\"Време е те да ни чуят\", каза бившият грузински президент и бивш губернатор на Одеска област в Украйна. Саакашвили в момента е без гражданство, след като то му бе отнето от бившия му съюзник президента Порошенко.\r\n\t \r\n\tСаакашвили е обвиняван от противниците си, че се опитва да разпалва политическото напрежение в Украйна, която се бори с проруските сепаратисти в източната част на страната. Той отхвърля тези обвинения.\r\n\t \r\n\tПрезидентът Порошенко вчера се опита да отговори на исканията на протестиращите като внесе в парламента проектозакон за сваляне на депутатския имунитет. Друго искане на демонстрантите - за промени в избирателната система - също ще бъде обсъдено от депутатите по-късно тази седмица.\r\n\t \r\n\tДнес депутатите от Радата отново ще разглеждат съответните законопроекти, което кара организаторите на протеста да мобилизират свои поддръжници, за да изкарат на улицата повече хора.\r\n\t \r\n\tТАСС отбелязва, че самият президент е решил да използва създалото се положение с протеста, за да насочи нещата по удобен за него начин, като е изразил увереност, че участниците в протестната акция ще подкрепят неговата гледна точка и предложените реформи. Депутатът Серхий Лешченко обаче откри в законопроекта важна подробност - неприкосновеността се снема от следващия състав на парламента, което според него гарантира безопасността на \"президентския клан, който през последните три години ограбва Украйна\".\r\n\t \r\n\tГенералният прокурор на Украйна Юрий Луценко съобщи в сряда, че силите за сигурност няма да възпрепятстват акцията и няма да развалят палатките. Той добави, че спецслужбите разполагат с информация, че сред митингуващите има хора, които са купували и съхраняват оръжие. По данни на шефа на столичната полиция вече са иззети голямо количество взривни вещества, гранати, автомати и димки.\r\n\t \r\n\tСпоред заместник-шефа на Украинската служба за сигурност Виктор Кононенко оръжието и боеприпасите \"биха могли да бъдат използвани по време на вчерашните събития, а също \"за дестабилизация на положението в държавата и за провокиране на сблъсъци, които могат да имат негативни последствия\".", "date": "2017.10.18", "title": "Киев осъмна с палатков лагер на протеста"}
{"url": "http://www.mediapool.bg/tramp-pohvali-atina-i-se-obyavi-za-oblekchavane-na-dalgovete-y-news270631.html", "text": "САЩ призовават Гърция да продължи икономическите реформи и подкрепят облекчаването на нейното дългово бреме \"по отговорен начин\", заяви американският президент Доналд Тръмп на съвместна пресконференция в Розовата градина на Белия дом с гостуващия гръцки премиер Алексис Ципрас.\r\n\t \r\n\t\"Американците са солидарни с Гърция в процеса на възстановяване от икономическата криза, която неотдавна нанесе вреди на тяхната страна. Аз подкрепих премиера, който продължава да провежда (икономически) реформи, и отговорно потвърдих нашата поддръжка за план по облекчаване на дълговото бреме\", отбеляза президентът, цитиран от ТАСС. \r\n\t \r\n\tСпоред него Гърция върши \"чудесна работа\", борейки се за излизане от кризата и преодолявайки тежките си проблеми. \n\n\r\n\t \r\n\tТръмп подчерта, че Атина и Вашингтон са постигнали \"значителни успехи в сътрудничеството в икономическата сфера\".\r\n\t \r\n\t\"Силна и процъфтяваща Гърция предоставя огромни възможности за търговия със САЩ, за американски инвестиции и за създаване на работни места в САЩ\", посочи той. \r\n\t \r\n\tПрезидентът даде висока оценка на приноса на Гърция за гарантиране на енергийната сигурност на Европа с подкрепата й за такива проекти като Трансадриатическия тръбопровод и  изграждането на обекти за втечнен природен газ.\r\n\t \r\n\tТова \"позволява да се диверсифицират източниците за доставка на енергоносители в Европа, включително и на втечнен природен газ от САЩ, който потенциално ще се експортира\", каза Тръмп. \r\n\t \r\n\tТой похвали Гърция, че продължава да влага значителни средства за отбрана в рамките на НАТО и добави, че неговата администрация е информирала Конгреса за потенциалната сделка за модернизация на изтребителите Ф-16 на гръцките ВВС. Размерът на сделката може да достигне 2.4 млрд. долара.\r\n\t \r\n\tРойтерс уточнява, че Държавният департамент в понеделник е одобрил постигането на такава сделка. \r\n\t \r\n\tЦипрас от своя страна каза, че е имал \"много плодотворна дискусия\" с президента на САЩ, като добави, че двете страни споделят \"ценностите на свободата и демокрацията\". Според него тази среща е \"възможност да укрепим нашето стратегическо партньорство\". \r\n\t \r\n\tГръцкият премиер изрази мнение, че е важно Турция да остане в НАТО и да продължи европейската си ориентация въпреки сегашното напрежение между Анкара и Брюксел. \"Ние подкрепяме курса на Турция към Европа. Уважаваме я като регионална сила и вярваме, че тя трябва да остане ориентирана към Европа\", подчерта той по време на пресконференцията в Белия дом.", "date": "2017.10.18", "title": "Тръмп похвали Атина и се обяви за облекчаване на дълговете й"}
{"url": "http://www.mediapool.bg/turtsiya-udalzhi-izvanrednoto-polozhenie-v-stranata-news270632.html", "text": "Парламентът на Турция удължи с още 3 месеца извънредното положение в страната, съобщи ТАСС. \r\n\t \r\n\tСрокът на действието на извънредното положение трябваше да приключи на 19 октомври.\r\n\t \r\n\tТо бе въведено след опита за преврат на 15 юли миналата година и беше удължавано вече 4 пъти.", "date": "2017.10.18", "title": "Турция удължи извънредното положение в страната"}
{"url": "http://www.mediapool.bg/bogatstvoto-na-tramp-se-topi-news270633.html", "text": "Състоянието на президента на САЩ Доналд Тръмп е намаляло през миналата година с 600 млн. и вече е 3.1 млрд. долара, съобщи списание ”Форбс”, което публикува списъка на 400-те най-богати американци.\r\n\t \r\n\tТази година Тръмп е на 248-мо място, а през 2016 е бил 156-ти. Главна причина за намаляване на състоянието на Тръмп е спадът на стойността на недвижимата му собственост в Ню Йорк с 400 млн.\r\n\t \r\n\tОсвен това Тръмп е имал големи разходи по време на кандидат-президентската кампания (66 млн.долара ), а 25 млн. долара е трябвало да плати за уреждане на съдебен иск по дело за измама срещу негова организация, която преди се казваше Trump University.\n\n\r\n\t \r\n\tНай-богатият американец за 24-та година е Бил Гейтс, един от основателите на софтуерната компания Microsoft. Състоянието му е 89 млрд. долара. Втори е шефът на корпорацията за интернет търговия Amazon Джеф Безос, които има 81.5 млрд., а трети – инвеститорът Уорън Бъфет, ръководител на холдинга Berkshire Hathaway („Бъркшир Хатауей”) със 78 милиарда долара.\r\n\t \r\n\tНа четвърто място е основателят на социалната мрежа \"Фейсбук” Марк Зукърбърг (71 млрд. долара), пети е Лари Елисън – основател на компанията Oracle (”Оракъл”), втора в света по производство на компютърни програми (59 млрд. долара).\r\n\t \r\n\tНа 6-то и 7-мо място са братята Чарлз и Дейвид Кох, които са генерален директор и изпълнителен вицепрезидент на семейната компания Koch Industries (по 48.5 млрд. долара).\r\n\t \r\n\tСледват Чарлз Блумбърг – основател на едноименната агенция за бизнес новини и бивш кмет на Ню Йорк (46.8 млрд. долара). Първата десетка приключва с основателя на интернет търсачката Google Лари Пейдж, генерален директор на компанията Alphabet (44.6 млрд. долара) и Сергей Брин – президент на Alphabet (43.4 млрд. долара).", "date": "2017.10.18", "title": "Богатството на Тръмп се топи"}
{"url": "http://www.mediapool.bg/si-tszinpin-razseya-nadezhdite-za-liberalizatsiya-na-rezhima-v-kitai-news270635.html", "text": "Си Цзинпин призова днес китайските комунисти на борба срещу всичко, което би могло да застраши авторитета на управляващата партия. Той говори при откриването на конгреса на Китайската компартия, който се очаква да затвърди позициите на силния човек в Пекин начело на страната с най-голямо население в света, предаде Франс прес.\r\n\tОбещал на страната си нова социалистическа ера, китайският президент обрисува бъдещото й развитие до 2050 г., като разсея всяка надежда за либерализация на режима. Повече от три часа продължи словото му, произнесено пред гигантска емблема със сърп и чук, кръстосани на фона на червени знамена.\r\n\t\"Всеки от нас трябва да полага повече усилия, за да брани авторитета на партията и китайската социалистическа система, решително да се противопоставя срещу всяка дума и действие, способни да ги подронят\", отсече лидерът на КНР пред близо 2300 участници в големия петгодишен форум на управляващата партия.\r\n\t19-ият конгрес на Китайската комунистическа партия ще продължи до 24 октомври. Очаква се да бъде обновена кадровата конфигурация в най-висшите партийни органи - Постоянния комитет на Политбюро, самото Политбюро, както и ЦК като цяло.\r\n\tДелегатите на \"най-голямата партия в света\" с 89 милиона членове - почти всички в тъмни костюми и червени вратовръзки, слушаха, затаили дъх, речта на Си в пекинския Дворец на народа, където са въведени свръхстроги мерки за сигурност. Всички дружно ръкопляскаха при появата му, когато президентът влезе усмихнат, придружен от двамата си предшественици - бившите държавни глави Цзян Цзъмин и Ху Цзинтао.\n\n\r\n\tОбръщайки се към останалия свят, Си увери, че страната му \"ще се отвори още повече\", и обеща \"справедливо\" отношение към чуждестранните предприятия.\r\n\tВ Пекин са забранени футболните мачове, нощните барове са затворени и навсякъде има полиция - столицата е под особено наблюдение, за да протече без никакви инциденти голямата петгодишна сбирка на управляващите в Китай, която се очаква да продължи една седмица, посочва АФП.\r\n\t19-ият конгрес на Китайската комунистическа партия навярно лесно ще връчи на Си нов петгодишен мандат като генерален секретар и той ще може да обмисли перспективите за още по-дълго властване. Възрастовото ограничение от 68 години, определено за членовете на Политбюрото - 25-членния орган, управляващ Китай, може наистина да отпадне в един момент за случая със Си Цзинпин, който ще бъде на 69 по време на следващия конгрес през 2022 г.\r\n\tСи \"търси начин да се путинизира\" и да остане на власт безсрочно, отбелязва китаистът Жан-Пиер Кабестан от Баптисткия университет в Хонконг - намек за руския президент Владимир Путин, с когото китайският лидер изглежда споделя известна носталгия по съветската епоха и недоверие към Запада, подсилвано от феноменалния икономически подем на страната му.\r\n\tОткакто дойде на власт в края на 2012 г., Си Цзинпин, смятан за най-могъщия китайски ръководител след основателя на режима Мао Цзедун и реформатора Дън Сяопин, разположи на ключовите постове свои верни хора, подпомогнат от антикорупционна кампания, в хода на която бяха наказани над 1,3 милиона служители.\r\n\tТой не се отказа от прехода към \"социалистическа пазарна икономика\", но управлението му е съпроводено с връщане на марксистката идеология в страната и всеобхватните репресии, насочени срещу интернет, правозащитното движение, дисидентите и вярващото население.\r\n\t\"Не всички в Китай са доволни от това. Някои са против идеята той да остане над 10 години\" начело на страната, добавя Кабестан, според когото \"връщането към маоизация хвърля в смут страната\".\r\n\tВ борбата срещу корупцията, нанасяйки удари чак по върховете на армията и дори в самото Политбюро, Си Цзинпин \"засегна осигурени вече интереси\", казва китаистът. \"Всичко това създава много нагласи срещу него. Той пое рискове, които успява да пренебрегва засега\", допълва експертът.\r\n\tЗа влиянието на Си Цзинпин говори това, че има изгледи името му да бъде включено в партийния устав - почест, отредена досега само на Мао и Дън.\r\n\tСамият Си спомена в словото си, че \"мисли за социализъм в цветовете на Китай, водещ към една нова ера\" - усилията в тази посока наистина може да му донесат подобно отличие, прогнозира АФП.\r\n\tБъдещето пред Китай е светло, но предизвикателствата са тежки\r\n\tБъдещето пред Китай е светло, но предизвикателствата, в частност икономическите, са тежки, заяви във встъпителното си слово Си Цзипин, цитиран от Асошиейтед прес. Той открои разширяваща се разлика в доходите, както и проблеми в сферите на заетостта, образованието, здравеопазването и други.\r\n\tАсошиейтед прес отбелязва, че признанието на китайския президент за икономическите предизвикателства буди изненада, тъй като очакванията са били в своята реч той да наблегне на увереността на партията и дългосрочните виждания.\r\n\tСи заяви, че в Китай са възникнали \"някои остри проблеми в резултат на небалансирано и неправилно икономическо развитие\". \"Реалната икономика чака подобрения, а имаме да извървим и дълъг път в опазването на околната среда\", каза той.\r\n\t\"Трябва да вложим повече енергия в отстраняването на дисбалансите и дефектите в развитието и да предприемем сериозен опит за подобряване качеството и резултатите от развитието\", заяви Си.\r\n\tПо думите му китайските власти ще оставят пазара да играе решаваща роля при насочването на ресурси, предаде Ройтерс. Китайската икономика ще продължи да се отваря, а финансовите реформи ще станат още по-дълбоки. Предвижда се и същевременно ролята на държавните компании в икономиката да нарасне.\r\n\tПо думите му борбата с корупцията е укрепила позициите на ККП, като тази кампания вече е набрала огромна скорост. Си заяви, че към корупция вътре в партията не се проявява никаква толерантност.\r\n\tТой посочи също, цитиран от Ройтерс, че китайските власти ще пазят суверенитета на страната си и ще противодействат на всякакви действия за разделянето й. Китайският президент изтъкна, че през последните пет години Пекин се е противопоставил решително на независимостта на Тайван и не е допуснал тя да стане факт. Китай смята Тайван за своя провинция.\r\n\tСи заяви, че Китай ще модернизира въоръжените си сили и ще усили тяхната мощ.\r\n\t\"Ще положим всички възможни усилия да увеличим отбранителните способности на китайските въоръжени сили, както и да ги модернизираме\", каза той.\r\n\tВ речта си Си даде положителна оценка на изграждането от Китай на изкуствени острови в спорните води на Южнокитайско море, както и на знаковата за своето управление външнополитическа инициатива за инфраструктурни инвестиции за подобряване на връзките между Китай, Европа и Африка \"Един пояс, един път\".\r\n\t\"Китай няма да затваря границите си за света\", заяви Си. \"Ще ставаме все по-отворени.\"\r\n\tСи каза и че Пекин ще изгради \"чисто и ясно\" интернет пространство.\r\n\tСи заяви и че Октомврийската революция е дала импулс за национално развитие на Китай.\r\n\t\"Преди столетие оръдейните залпове на Октомврийската революция донесоха до Китай марксизъм-ленинизма. Водещите умове на Китай в научната теория на марксизъм-ленинизма откриха пътя за решаване проблемите на страната\", каза той, като посочи още, че Китай няма да копира чужди политически системи.", "date": "2017.10.18", "title": "Си Цзинпин разсея надеждите за либерализация на режима в Китай"}
{"url": "http://www.mediapool.bg/sasht-shte-pomognat-za-razchistvaneto-na-rakka-ot-razvalinite-news270636.html", "text": "САЩ ще поемат водеща роля в разчистването на развалините и във възстановяването на водоснабдяването и електричеството в Ракка след разгрома на \"Ислямска държава\" в града, съобщи Държавният департамент, цитиран от Ройтерс.\r\n\t \r\n\tНие ще помогнем за възстановяване на основните услуги  в града, каза говорителката на Държавния департамент Хедър Науърт, но посочи, че онова, от което се интересуват повечето страни по света, е управлението на Сирия.\r\n\t \r\n\tСАЩ и нашите съюзници са подготвени за следващите стъпки и ще продължат да работят с партньорите си да осигурят хуманитарна помощ на нуждаещите се и да подкрепят стабилизационните усилия в Ракка и други освободени градове, добави Науърт.", "date": "2017.10.18", "title": "САЩ ще помогнат за разчистването на Ракка от развалините"}
{"url": "http://www.mediapool.bg/maksim-minchev-beshe-preizbran-za-generalen-direktor-na-bta-news270637.html", "text": "Със 141 гласа \"за\" депутатите единодушно избраха Максим Минчев за генерален директор на Българската телеграфна агенция за нов мандат от пет години. След гласуването Минчев положи клетва. Той оглавява БТА от 2003 година.\r\n\tПрез 2012 година беше въведена мандатност на длъжността за не повече от два мандата. Тогава ГЕРБ предложи Минчев като единствен кандидат. За сегашния си мандат, който започва през декември, Максим Минчев беше предложен от Тома Биков от ГЕРБ, като отново нямаше други номинации.\r\n\tПредседателят на медийната комисия Вежди Рашидов припомни, че Максим Минчев е генерален секретар на Световния съвет на информационните агенции и акцентира върху усилията му новините да достигат до нашите сънародници зад граница. Това е единствената агенция, която в момента работи за популяризиране на положителното, което се случва в държавата, подчерта още Рашидов. Той пожела БТА да се развива все повече и да носи престиж на българския народ.\r\n\tТома Биков припомни, че преди няколко месеца НС е приело с пълно единодушие отчета на БТА за 2016 г., което, по думите му, е достатъчно доказателство за подкрепата на кандидатурата, а медийната комисия също единодушно го е одобрила.\r\n\tЮлиан Ангелов заяви подкрепата на Обединените патриоти за номинацията като подчерта, че БТА е една от малкото ангажирани с българите зад граница медии. Примерът, който даде БТА, трябва де е пример и за останалите национални медии, пожела депутатът.\n\n\r\n\tОт името на левицата Иван Ченчев също заяви подкрепа и добави, че в БТА липсват фалшивите новини. Впечатлени сме от презентацията на Минчев пред комисията по култура и медии, пожелаваме успех и разширяване дейността на БТА, каза още представителят на БСП.", "date": "2017.10.18", "title": "Максим Минчев беше преизбран за генерален директор на БТА"}
{"url": "http://www.mediapool.bg/letishte-sofiya-e-varnalo-604-zagubeni-veshti-ot-nachaloto-na-godinata-news270638.html", "text": "За първите девет месеца на годината летище \"София\" е върнало 604 загубени или забравени вещи на техните собственици от общо намерени за периода 1 300, съобщиха от пресцентъра на летището.\r\n\tОстаналите все още не са потърсени. За сравнение през цялата 2016 г. са намерени 1 162 вещи. Притежателите на 616 от тях са си ги взели, а другите все още очакват собствениците си.\r\n\tСтатистиката за последните четири години сочи, че от началото на 2013 г. до края на септември тази година общият брой на загубените или забравени вещи е 4 565. От тях повече от половината са върнати на собствениците им, а останалите непотърсени се съхраняват в специални помещения. За посочения четиригодишен период са върнати 353 лаптопа, 225 телефона, 128 таблета, 111 IPAD-а, 58 IPHON-а, 49 фотоапарата и др. Освен предметите са върнати и големи суми пари - 178 500 рубли, 16 222 евро, 10 010 лв., 4 302 паунда, 4 200 канадски долара, 580 долара.\r\n\tЧесто забравяни са ръчни часовници, лични документи, очила, колани, детски колички, дрехи, инструменти, накити и портфейли.\r\n\tСлужителите, които отговарят за загубените или забравени вещи, помнят интересни истории около връщането на някои от тях. Такава например е историята с двойка, която забравя годежен пръстен на летище София и установяват това на борда на самолета.\r\n\tБлагодарение на бързата реакция на летищната дирекция \"Сигурност\" годежният пръстен е открит и върнат на притежателката му. Дамски часовник, забравен през февруари 2016 г., е върнат година по-късно.\n\n\r\n\tДруг любопитен случай от тази година е за забравена раница с паспорти и документи, 4 200 канадски долара, 250 долара, 221 лв. и таблет, които са върнати веднага на собственика им.", "date": "2017.10.18", "title": "Летище \"София\" е върнало 604 загубени вещи от началото на годината"}
{"url": "http://www.mediapool.bg/edva-2-se-vaksinirat-sreshtu-grip-u-nas-zaradi-strah-ot-bolesti-i-konspiratsii-news270639.html", "text": "Само около два процента от българите са се ваксинирали срещу грип миналата година, каза главният здравен инспектор д-р Ангел Кунчев. Според него няколко мита пречат на грипната ваксинация. Единият е, че ваксината може да ни разболее. Това от медицинска гледна точка е абсурдно - ваксината не съдържа жив грипен вирус, а само антигените, които помагат да се изгради имунитет, обясни експертът.\r\n\tОсвен това очакванията към ваксината са неоправдано високи. Тя предпазва от определени щамове, срещу окито е направена, и не може да повлияе на респираторните заболявания.\r\n\tДруг мит е, че има световна конспирация и популяризирането на ваксините е заради интересите на фармаиндустрията. Кунчев обясни, че фармаиндустрията не е заинтересована да се поставят ваксини, тъй като лечението и на най-лекия грип струпа повече, отколкото ваксината. Дори да вземате най-евтините лекарства, те няма да струват под 40-50 лева, и то ако няма усложнения, а цената на ваксината е 10 лева, посочи той.\r\n\tРъководителят на офиса на СЗО в България Скендер Сила коментира, че ваксинацията е единственият начин да се защитим срещу грипа. Ваксината е от полза за всички, но е особено важна за бременните жени, хората с хронични заболявания, малките деца, възрастните хора, здравните работници. Възрастните хора са изложени на по-висок риск от тежко протичане на заболяването, сред тях са над 90 процзента от смъртните случаи, свързани с грипа, коментира Сила. СЗО препоръчва поне 75 процента от възрастните хора да бъдат ваксинирани срещу грип още преди началото на грипния сезон.\r\n\tДоц. Михаил Околийски, експерт в офиса на СЗО за България, посочи, че рядко си даваме сметка ,че грипът е едно от най-смъртоносните инфекциозни заболявания. Той също посочи, че няма никакъв смисъл в твърдението, че фармаиндустрията или СЗО имат интерес да се популяризират ваксините, защото много по-скъпо е да се лекува заболяване.\r\n\tОт 16 до 20 октомври в редица европейски държави, сред които и България, ще има информационна кампания за повишаване на осведомеността относно грипа. Тя се организира за пета поредна година. Инициатор е Регионалният офис на СЗО за Европа.", "date": "2017.10.18", "title": "Едва 2% се ваксинират срещу грип у нас заради страх от болести и конспирации"}
{"url": "http://www.mediapool.bg/yaponski-ucheni-otkriha-peshtera-na-lunata-podhodyashta-za-baza-news270640.html", "text": "Японски изследователи откриха под повърхността на Луната огромна пещера с дължина около 50 километра, която в бъдеще може да се използва за изследователска база. Това се съобщава националната космическа агенция на страната JAXA.\r\n\tПещерата е открита след анализ на данните, предавани от японската сонда \"Кагуя\". Тя се намира под кратера „Мариус”. Според експертите, природният обект се е образувал преди около 3,5 милиарда години в резултат на вулканичната активност. Поставянето на изследователска база там ще намали отрицателното въздействие на радиацията върху пещерата и внезапните температурни промени, според JAXA.", "date": "2017.10.18", "title": "Японски учени откриха пещера на Луната, подходяща за база"}
{"url": "http://www.mediapool.bg/podsadimiyat-za-ubiystvoto-na-yana-krasteva-se-otkaza-ot-advokatite-si-news270641.html", "text": "Върховният касационен съд (ВКС) не успя да разгледа в сряда делото срещу Николай Русинов-Чеци, осъден на две инстанции за убийството на 28-годишната Яна Кръстева в столичната Борисова градина.\r\n\tПричината бе, че подсъдимият се отказа в последния момент от услугите на двамата си адвокати – Иво Найденов и Асен Михайлов. Така върховните съдии бяха принудени да отложат заседанието за 15 декември.\r\n\tДо този развой се стигна, след като защитниците на Чеци поискаха от съда да отложи делото, тъй като са ангажирани с делото \"Килърите\" срещу Петър Стоянов-Сумиста и още трима души, което трябваше да се разгледа час по-късно от друг състав на ВКС.\r\n\tПредседателят на съдебния състав Капка Костова обаче обясни на Найденов и Михайлов, че процесът срещу Русинов е насрочен първи – от 9.00 часа, именно за да могат да съчетаят ангажиментите си и по двата казуса. След което даде ход на делото.\r\n\tПоследваха финалните пледоарии на обвинението и защитата, след което подсъдимият взе думата и декларира, че се отказва от адвокатите си, защото върховните съдии им \"извили ръцете\", отказвайки да отложат заседанието.\r\n\tПоведението на Николай Русинов бе разтълкувано от прокуратурата и защитата на родителите на жертвата като опит да бъде забавен процесът. Според адвокат Григор Вълков, защиващ интересите на близките на убитата Яна Кръстева, така Чеци цели да си осигури основание за успешно дело срещу България за бавно правосъдие в Европейския съд по правата на човека в Страсбург.\r\n\tВ края на май Софийският апелативен съд (САС) осъди Русинов на 20 години затвор, след като повторно разгледа казуса. Година по-рано ВКС го върна на втората инстанция, приемайки, че в мотивите към постановената от САС през 2015 г. 19-годишна присъда липсва пълен анализ на доказателствата и са налице противоречия, които са останали неразрешени.\r\n\tПри последвалото второ разглеждане на делото апелативните съдии обаче отново стигнаха до извода, че Чеци е задушил момичето, докато осъществявал полов контакт с него, въпреки нежеланието ѝ. Новият състав на САС с председател Пламен Дацов прие, че всички доказателства по случая сочат към вината на Русинов, въпреки че повечето от тях са косвени.\r\n\t\"На първо място, върху тялото на Кръстева – на левия ѝ крак, на гръдния кош вляво, на гърдите и корема – са останали четири косъма от подсъдимия с регионален произход според заключението на биологичната експертиза – гърди и полова област, от което следва, че именно той е лицето, което е осъществило последния пряк контакт с нея, имайки предвид и начина на причиняване на асфиксията (задушаването – бел.ред.) – чрез притискане с цяло тяло. На следващо място, видно от заключението на приетата техническа експертиза, подсъдимият е бил в района на местопрестъплението на практика до края на периода, през който е било възможно причиняването на смъртта на пострадалата\", категоричен беше в решението си САС, позовавайки се на данните от разпечатката от телефона на Чеци, според които той е ползвал интернет от Борисовата градина малко преди 6.00 часа сутринта на 9 юли 2011 г. – денят на убийството.\r\n\tОсвен това апелативният съд изцяло отхвърли версията, лансирана от защитата на подсъдимия, че с жертвата доброволно са правили секс, след което са заспали на шалте и когато той се събудил, я оставил да спи в парка.\r\n\t\"На следващо място – върху шалтето не са открити биологични следи от пострадалата Кръстева и в частност – следи от кръв, при положение, че тя е имала обилно кръвотечение от носа, довело до аспириране на кръв. Не са открити и следи от подсъдимия. С оглед извода на съда, че кръвотечението и половото сношение са свързани и са се осъществили в близък времеви период, това изключва достоверността на твърдението на подсъдимия двамата да са заспали върху него по описвания в обясненията му начин. В подкрепа на този извод на настоящия състав е и неоспоримият факт, че от вътрешната страна на тъмносиньото покривало е установено наличието на косъм на подсъдимия и кръв от пострадалата\", аргументира се по този повод втората инстанция.", "date": "2017.10.18", "title": "Подсъдимият за убийството на Яна Кръстева се отказа от адвокатите си"}
{"url": "http://www.mediapool.bg/bolnitsi-otnovo-poiskaha-izplashtane-na-nadlimitnata-im-deinost-news270643.html", "text": "От Българската болнична асоциация се присъединиха към призива на Лекарския съюз за изплащане на надлимитната дейност на лечебните заведения от април 2016 г. до април тази година. Според болничната асоциация заради наложените месечни лимити болниците задлъжняват и сме свидетели на закъсали финансово лечебни заведения като това в във Враца.\r\n\t“Незаплащането на предоставените от лечебните заведения здравни услуги е много опасно и подлага на риск цялата здравна система. Не случайно тази седмица сме свидетели на колапс на болницата във Враца. Предизвикателствата пред болничното здравеопазване в България, са валидни за всички болници, независимо от собствеността им“, се казва в призива на асоциацията.\r\n\tТе припомнят, че в последните три години на болниците бяха наложени месечни лимити, които не отразяват правото на пациентите за свободен избор къде да се лекуват, ограничават възможността за въвеждане на нови дейности от лечебните заведения и дори неглижират задължението на болниците да не отказват лечение на спешни пациенти (в т.ч. инсулти, инфаркти и т.н.). Според асоциацията това е довело до натрупване на милиони левове неразплатена, но извършена дейност.\r\n\tАсоциацията отчита като силно положителен знак реакцията на министъра на здравеопазването да заплати спешно надлимитната дейност на болницата във Враца.\r\n\t“Продължаващото забавяне на плащанията към всички лечебни заведения в България трябва да бъде преустановено веднага, защото то убива не болници, а хора“, се казва в призива на болничната асоциация.\r\n\tОттам приветстват намерението на здравните власти за актуализация на цените на клиничните пътеки.", "date": "2017.10.18", "title": "Болници отново поискаха изплащане на надлимитната им дейност"}
{"url": "http://www.mediapool.bg/amerikanskiyat-pisatel-dzhordzh-sondars-s-nagradata-man-bukar-news270646.html", "text": "Американският писател Джордж Сондърс спечели известната литературна награда за книга на английски език \"Ман Букър\". Преди обявяването на наградата Сондърс беше фаворит на букмейкърите сред шестимата финалисти.\r\n\t \r\n\tАмериканският писател беше удостоен с отличието за книгата си \"Линкълн в Бардо\". Романът фокусира вниманието върху смъртта на сина на Ейбрахам Линкълн - Уили - на 11-годишна възраст.\r\n\t \r\n\tСондърс стана вторият американски писател, спечелил наградата. Миналата година тя бе присъдена на сънародника му Пол Бийти за неговата книга \"Разпродажбата\".\r\n\t \r\n\tЕдин от съперниците на Сондърс беше друг американски писател - Пол Остър, авторът на \"Нюйоркска трилогия\". Остър, който тази година отпразнува 70-годишнината си, кандидатства за приза със 17-ия си роман \"4, 3, 2, 1\".\n\n\r\n\t \r\n\tСред финалистите за наградата бяха още американката Емили Фридлънд с дебютния си роман \"История за вълци\", две британки - шотландката Али Смит с четвъртия си роман \"Есен\" и 29-годишната Фиона Моузли с дебютния си роман \"Елмет\"- и Мохсин Хамид, който има британско и пакистанско гражданство, с книгата си \"Западен изход\".\r\n\t \r\n\tНаградата \"Букър\" е учредена през 1969 г. През 2002 г. неин спонсор става финансовият конгломерат \"Ман груп\", който я преименува на \"Ман Букър\". До 2014 г. за нея можеха да претендират само автори от Великобритания, Ирландия и Общността на нациите, в която фигурират бившите британски колонии. Победителят получава парична премия от 50 000 британски лири.", "date": "2017.10.18", "title": "Американският писател Джордж Сондърс с наградата \"Ман Букър\""}
{"url": "http://www.mediapool.bg/sredno-po-okolo-2000-lv-pomosht-poluchiha-1628-pchelari-news270647.html", "text": "Държавен фонд \"Земеделие\" (ДФЗ) е изплатил над 3.25 млн. лева на 1628 кандидати, изпълнили поетите ангажименти по тригодишната Национална програма за пчеларство, съобщиха от фонда в сряда.\r\n\tТова прави средно около 2000 лв. на пчелар. Всеки от тях получава различно подпомагане в зависимост от мерките, които е заявил, доказателствата, че ги е изпълнил и проверката на място.\r\n\tДържавата не е разпределила пълния бюджет от планираните средства за пчеларите, а им е дала само 70% от него. Така са спестени 1.5 млн. лв., става ясно от съобщението на ДФЗ.\r\n\tДо 15 август 2017 г., когато изтече крайният срок за подаване на заявленията за подпомагане са били подадени 1648 заявления за плащане по петте отворени мерки от Националната програма за пчеларство 2017 - 2019 г.\r\n\tПо мярка Д за подновяване на пчелните кошери финансова помощ са заявили около 970 пчелари. Те са получили 2 159 778 лв.\r\n\tЗа закупуване на оборудване за първичен добив и обработка на пчелен мед, по мярка А, са били внесени близо 300 документа, по които са платени 340 550 лв.\r\n\tПо мярката за рационализиране на подвижното пчеларство подпомагане от 7 500 лв. са получили трима земеделски стопани.\r\n\tПо мярка Б за борба с вароатозата са били изплатени 709 676 лв. на 1221 пчелари.\r\n\tПо мярката за анализ на пчелните продукти са преведени общо 32 796 лв. на 250 земеделски стопани.\r\n\tПчеларите, получили подкрепа за 2017 г., са реализирали одобрените от фонда \"Земеделие\" разходи в периода от 1 август 2016 г. до 31 юли 2017 г.\r\n\tСредствата са им били изплатени след приключване на задължителните административни ревизии и направените проверки на място, чрез които се установява дали кандидатите са изпълнили дейностите по договорите.\r\n\tОбщият бюджет на Националната програма за пчеларство за тригодишния период (2017-2019) е близо 14.28 млн. лева. От тях половината се осигуряват от ЕС, а другата половина от националния бюджет.\r\n\tОпределеният за 2017 г. ресурс е 4.758 млн. лв. От него са изплатени 3.25 млн. лв. или усвояемостта по програмата за тази година е около 70%.\r\n\tОсновната цел на Националната програма за пчеларство е подобряване на условията за производство и търговия с пчелния мед и пчелните продукти, повишаване ефективността на производството, качеството и конкурентоспособността на българския пчелен мед и пчелни продукти, опазване на пчелната популация, устойчивото й развитие, осигуряване на по-добра заетост и по-високи доходи на пчеларите, посочват от ДФЗ.\r\n\tТригодишната национална програма за пчеларство е част от селскостопанските пазарни механизми предвидени в Общата селскостопанска политика на ЕС. Това е четвъртата поред програма, която се реализира в България, след приемането на страната ни в ЕС.", "date": "2017.10.18", "title": "Средно по около 2000 лв. помощ получиха 1628 пчелари"}
{"url": "http://www.mediapool.bg/igrachite-v-konkursa-za-iztrebiteli-ostavat-sashtite-no-s-novi-modeli-news270648.html", "text": "Правителството ще поиска и оферти за нови изтребители Ф 16 и \"Юрофайтър\", които да се конкурират с предложението за новите шведски машини \"Грипен\", съобщи военният министър Красимир Каракачанов в сряда.\r\n\tОт думите му стана ясно, че няма да се търсят оферти от други страни и фирми.\r\n\t\"Към досега подадените три оферти ще се даде възможност и на тримата участници да предложат и за нов самолет\", каза Каракачанов пред БНТ.\r\n\tДосега бяха събрани оферти само за нови изтребители \"Грипен\" и за втора ръка Ф 16 и \"Юрофайтър\". Проектът обаче в момента се преработва в Министерството на отбраната, след като парламентарната проверка установи нередности в подготовката му, довели до елиминирането на офертата на САЩ и Португалия за изтребители втора ръка Ф 16.\r\n\tКаракачанов коментира в петък, че държи да бъдат закупени чисто нови самолети, но според експерти новите машини \"Юрофайтър\" не влизат във финансовата рамка на проекта от 1.5 млрд. лева, а и Италия не разполага с нови машини. Според източници на Меdiapool САЩ и \"Локхийд Мартин\" имат готовност да отговорят на изискването за нови машини. По време на парламентарната проверка стана ясно, че е имало предложение от неназована държава за нови самолети, което щяло да се впише във финансовата рамка от 1.5 млрд. лв, но то не е било взето предвид. Тази оферта обаче е засекретена.\n\n\r\n\tПървоначално управляващите допускаха в проекта да бъдат включени и други доставчици, като Франция с машините \"Рафал\" например, но в крайна сметка реалният избор отново ще бъде между \"Грипен\" и Ф - 16.\r\n\t\"Аз вярвам, че ако България ще купува самолети, те трябва да са нови\", каза Каракачанов и допълни, че разговорите около бъдещата сделка ще се водят на правителствено ниво.\r\n\t\"Ние имаме самолети които имат още 15 години, на нас ни трябват самолети с перспектива 30-40 години\", каза Каракачанов.\r\n\tЗасега обаче няма никакви ясни срокове кога ще започнат преговори за новите изтребители и кога може да бъде сключена сделката, която трябва да бъде одобрена и от парламента.\r\n\t\r\n\tКаракачанов потвърди отново, че на първо време ще продължи да се разчита на съветските изтребители МиГ 29. За поддръжката ще се разчита на руската корпорация РСМ МиГ, от която ще се закупуват всички резервни части без посредници.\r\n\tСпоред Каракачанов ремонтите ще се правят в България.\r\n\tБългария настоява изтребителите да бъдат ремонтирани в наскоро национализирания завод Авионамс, но засега не е ясно дали той разполага с нужното оборудване за това.\r\n\tОткрит е и въпросът дали заводът ще получи лиценз от руснаците, за да извършва подобни услуги.\r\n\tОсвен ремонтите на МиГ 29, военното министерство  и в изтребителите Су 25, самолетите АН 30, зенитните комплекси и радиолокационните станции.\r\n\tРемонтът на всичките 15 изтребители МиГ 29, които имат жизнен цикъл до 2029-2030 г., ще изисква сериозни финансови средства, които поставят под съмнение волята на правителството да завърши проекта за придобиването на нови машини, съвместими със стандартите на НАТО.\r\n\t\r\n\tДо сегашната ситуация се стигна след като парламентът реши, че  на нови изтребители е бил компрометиран и препоръча да бъдат събрани отново оферти.\r\n\tВ същото време обаче парламентът поиска да се придвижат паралелно и трите големи проекта от модернизацията на армията – за изтребители, кораби и нови бронирани машини. Това ще изисква много сериозни разчети, тъй като общата сума ще надхвърли 3.2 млрд. лева.\r\n\tТази развръзка бе очаквана и ще доведе до това, че неправилно отстранените от процедурата американски изтребители Ф-16 се връщат в състезанието. Рискът обаче е, че превъоръжаването на българските ВВС ще се забави неизвестно докога. През това време основните финансови потоци на българската бойна авиация ще се движат към Русия.\r\n\tПланът на правителството е новото оборудване и въоръжение да се плаща разсрочено за дълги години, но според експерти страната ни трудно може да се справи с три толкова мащабни поръчки и то едновременно.", "date": "2017.10.18", "title": "Играчите в конкурса за изтребители остават същите, но с нови модели"}
{"url": "http://www.mediapool.bg/siriyskata-armiya-shturmuva-kvartali-na-deir-az-zur-news270649.html", "text": "Елитни формирования на сирийската армия провеждат операция по прочистване на кварталите на град Дейр аз Зур под контрола на групировката \"Ислямска държава\", предаде ТАСС, като се позова на телевизионния канал \"Ал Манар\".\r\n\t \r\n\tПо данни на телевизията вчера войските на Дамаск са пробили отбраната на противника в района на кварталите \"Расафа\", \"Хай ал умал\" и напредват. Преди това са били превзети предградията Хасарат, Матар ел Кадим и Канамат.\r\n\t \r\n\tСпоред \"Ал Манар\" бойците на \"Ислямска държава\" са понесли загуби в убити и ранени. Точни данни не се съобщават. Посочва се още, че в боевете на страната на правителствените сили участват и сили на ливанското шиитско движение Хизбула.\r\n\t \r\n\tВ понеделник армията превзе две населени места, Салихия и Хусейния, разположени на север от Дейр аз Зур. В резултат на операцията беше отрязан пътят Дамаск-Хасака, което позволи остатъкът от силите на \"Ислямска държава\" да бъде обкръжен в града.\r\n\t \r\n\tВчера на юг от Дейр аз Зур армията и въоръжените доброволчески отряди установиха контрол над населения пункт Мухасан и още девет селища. В този участък подкрепа на наземните операции оказват сирийските военновъздушни сили, като настъплението се движи по посока на град Букамал, намиращ се на границата с Ирак. В момента се водят боеве на подстъпите към нефтеното находище Омар.", "date": "2017.10.18", "title": "Сирийската армия щурмува квартали на Дейр аз Зур"}
{"url": "http://www.mediapool.bg/balgarite-ostavat-sred-optimistite-za-es-news270650.html", "text": "Българите остават сред оптимистите за ЕС, сочи проучване, представено в сряда от Европейския парламент.\r\n\t\r\n\tПочти половината българи (48 на сто) са на мнение, че ЕС се движи в добра посока, но едва 28 на сто имат това усещане за своята родина. Обратната посока се наблюдава при холандците и малтийците, според които техните държави се справят по-добре от ЕС, показват данните.\r\n\t \r\n\tПопитани коя цел е най-добре ЕС да защитава, българите посочват свободата на пътуване, работа и образование. Този отговор е споделен от мнозинството граждани на Великобритания, Литва, Латвия, Естония, Ирландия и Словакия. Възможните отговори на този въпрос са включвали също основните права и свободи; правото на работа; достатъчни и сигурни пенсии; опазването на околната среда.\r\n\t \r\n\tТемата за пенсиите е особено важна за унгарците, а за околната среда - за белгийците и малтийците, показва проучването.\r\n\t \n\n\r\n\tПопитани как се определят повече - като граждани на своята държава или на ЕС - повечето българи са отговорили \"и двете\". Този отговор дават и повечето граждани на Австрия, Финландия, Чехия, Холандия, Дания и Литва. В Германия и Швеция мнозинството се възприема повече като част от ЕС, докато в Естония, Великобритания, Гърция, Ирландия, Хърватия и Малта на първо място мнозинството поставя националната принадлежност.\r\n\t \r\n\tДелът на българите, които имат усещането, че гласът им се чува в ЕС, намалява. Същата посока се наблюдава още само в Литва и Румъния, докато Кипър и Латвия не отчитат промени, а във всички останали държави от ЕС този дял расте, сочи проучването.\r\n\t \r\n\tИзследването показва, че за последните 10 години въпросът със съпричастността между държавите в ЕС е изгубил от значението си за гражданите (спад от осем процента). Докато за близо половината българи и гърци този въпрос е важен, в Испания, Швеция и Малта темата има значение за двайсетина на сто от участниците в допитването и едва за 13 на сто от британците.\r\n\t \r\n\tОбщо в ЕС 64 процента от участниците са заявили, че членството на страната им в Общността осигурява принос (ръст от четири процента за една година), а 57 на сто са доволни, че са част от обединена Европа.\r\n\t \r\n\tНай-заплашени (57 на сто) европейците се чувстват от тероризма, но също и от безработицата (43 на сто), бедността (42 на сто) и безконтролната миграция (35 на сто).\r\n\t \r\n\tВсеки пети се страхува от промените в природата, организираната престъпност, въоръжен конфликт, крайностите в политиката, а едва един от десет посочва кибератаките, социалния дъмпинг, сигурността на данните и разпространението на заразни болести.\r\n\t \r\n\tПроучването показва, че едва 33 на сто от хората виждат Европейския парламент в положителна светлина, а 42 на сто са безразлични. Над половината (55 на сто) са изразили интерес към следващите избори за евродепутати през 2019 година.", "date": "2017.10.18", "title": "Българите остават сред оптимистите за ЕС"}
{"url": "http://www.mediapool.bg/balgarin-e-sred-nai-uspeshnite-i-znachimi-mladi-predpriemachi-v-evropa-news270651.html", "text": "Млади предприемачи от 6 страни, сред които и българинът Борис Колев, са включени във FERD’s List, съобщиха от новата инициатива за отличаване на изключителен предприемачески принос в Европа..\r\n\tПървите вписани имена в класацията на норвежкия инвестиционен фонд FERD и Junior Achievement Europe като най-успешните млади предприемачи, иноватори и лидери, със значителен принос към обществото, са малиецът Дейвид Дарманин, датчанинът Кристиан Ерфурт, шведът Ерик Фьолборг, британецът Крис Слейтър, румънката Клаудия Сухов и българинът Борис Колев.\r\n\tВсички те са движени от желание за успех и нужда да дават обратно на обществата си. Преминали са обучение за предприемачество в училищна възраст, което е повлияло върху успешното им развитие им по-нататък. Въпреки различните сектори, в които развиват бизнесите си – финансови услуги, управление на хора, уеб анализи, софтуерни приложения, социално предприемачество и образование - те са единодушни, че ученето на предприемачески умения е в основата на успеха, посочват организаторите на класацията.\r\n\t\"Награждаваме тези европейци за техните устойчиви ценности и ясен отпечатък“, заяви Йохан Андерсен, председател на FERD, по време на официална церемония в Брюксел миналата седмица, цитиран в собъщението.\r\n\tБорис Колев е номиниран и награден заради богатия си опит като предприемач и мениджър на иновативни технологични, маркетингови и най-вече общественозначими проекти. Отличителна черта на всеки бизнес проект, който Борис създава и развива, е активният социален компонент и мисията за подкрепа и развитие на средата, природата и обществото в България.\n\n\r\n\tПървата си компания той стартира, когато е само на 18 години, а в момента е управляващ партньор на една от най-бързоразвиващите се компании в ИТ сектора у нас, както и на новосъздаден рисков фонд за инвестиции в Български технологични стартъпи. Генерален директор и основател е на JT International Group – българска група от компании в сферата на маркетинговите и технологични иновации. Съосновател е на DigiMark, компания за разработката на мобилен софтуер с най-голям ръст сред ИТ сектора в България за 2014 година. От 2015 година е управляващ директор в DigiMark Ventures, която е технологичен инвеститор в серия от български стартъпи, сред които Doglar, Regico, MedicHome, Gen1, Dermico, eMEDy и др.\r\n\tСред първите начинания на Борис още от 2007г. е компанията JT Design, която и до днес е сред водещите уеб студиа в страната, а последната му инвестиция е в стартъпа за генетични изследвания и нутригеномика - NutriGen.\r\n\tБорис е почетен президент е на \"Българската Форумна Лига“ и е член в борда на директорите на “CSR Bulgaria” – Българската мрежа за корпоративна социална отговорност, фондация „Mastermind Bulgaria” и още няколко нестопански организации в България. Извън бизнеса, той активно подкрепя различни каузи и участва в управителните съвети на няколко нестопански организации, включително CSR Bulgaria – Българската мрежа за корпоративна социална отговорност.\r\n\tПрез 2007 година световното бизнес издание \"Бизнес Уик Уърлдуайд\" (Business Week Worldwide) позиционира Борис на второ място сред \"Най-успешните млади предприемачи в Европа\". През 2011 г. печели второ място за наградата \"Най-добър млад мениджър на България\". През 2013 г. Колев попада в първата класация \"30 под 30“ на младите лидери с най-голям потенциал в страната според списание \"Форбс\".", "date": "2017.10.18", "title": "Българин е сред най-успешните и значими млади предприемачи в Европа"}
{"url": "http://www.mediapool.bg/irakskata-armiya-zavarshi-operatsiyata-po-vrashtane-na-kontroliranite-ot-kyurdite-raioni-news270652.html", "text": "Иракската армия завърши операцията си по връщане на територии, контролирани от кюрдските милиции пешмерга, и обяви, че тя е минала успешно, предаде Франс прес.\r\n\t \r\n\tАкцията в Северен Ирак продължи две денонощия. Командването на операцията съобщи в комюнике, че иракските правителствени сили са установили контрол над спорните зони в три провинции, които загубиха преди три години.\r\n\t \r\n\tТези територии бяха превзети от джихадистката групировка \"Ислямска държава\" през 2014 г., а впоследствие отвоювани от нея от кюрдските милиции. През последните 48 часа пешмергите предадоха на централните иракски власти тези зони в провинциите Киркук, Нинава и Дияла.\r\n\t \r\n\tОперацията бе предприета, след като на 25 септември в кюрдския автономен регион в Северен Ирак бе организиран референдум за независимост, обявен от федералното правителство за противоконституционен. Огромното мнозинство от участниците в допитването, 92 процента, очаквано се обявиха за превръщане на Иракски Кюрдистан в независима държава.\r\n\t \r\n\tИракският премиер Хайдер ал Абади поиска референдумът да бъде анулиран, но призивът му бе отхвърлен от кюрдския регионален лидер Масуд Барзани. Това предизвика намесата на иракските правителствени сили, които превзеха петролните находища в спорните зони и така лишиха Иракски Кюрдистан от ключови ресурси.\n\n\r\n\t \r\n\tИракският премиер заяви във вторник, че референдумът за независимост \"вече е минало\", и призова за диалог с кюрдите. Той иска \"национално партньорство с основа конституцията\". Според нея трите най-северни провинции на Ирак са обособени като автономен регион под кюрдско управление. В изказването си иракският премиер заяви още, че няма да започва гражданска война.", "date": "2017.10.18", "title": "Иракската армия завърши операцията по връщане на контролираните от кюрдите райони"}
{"url": "http://www.mediapool.bg/madrid-prizova-puchdemon-da-deistva-blagorazumno-news270629.html", "text": "Испанският премиер Мариано Рахой призова каталунския лидер Карлес Пучдемон да \"действа благоразумно\", съобщи Ройтерс.\r\n\t\t\r\n\t\t\t \r\n\t\t\r\n\t\t\tАпелът бе отправен преди утре да изтече крайният срок, който централното правителство даде на каталунското, да се откаже от аспирациите си за независимост.\r\n\t\t\r\n\t\t\t \r\n\t\t\r\n\t\t\t\"Приканвам Пучдемон да действа благоразумно, балансирано, за да постави на първо място интересите на всички граждани\", каза испанският премиер в националния парламент.\n\n\r\n\t\t\r\n\t\t\t \r\n\t\t\r\n\t\t\tНа същото заседание заместник министър-председателят Сорая Саенс де Сантамария даде да се разбере, че не е изключено Мадрид да суспендира автономията на Каталуния. \r\n\t\t\r\n\t\t\t \r\n\t\t\r\n\t\t\tАко не изпълни исканията на испанското правителство, \"Пучдемон ще провокира прилагането на член 155 от конституцията\", каза Саенс де Сантамария.\r\n\t\t\r\n\t\t\t \r\n\t\t\r\n\t\t\tТози член позволява автономията на Каталуния да бъде суспендирана. Неговото задействане обаче е сложно и досега испанското правителство даваше да се разбере, че може да прибегне и до други сценарии, отбелязва Франс прес.\r\n\t\t\r\n\t\t\t \r\n\t\t\r\n\t\t\tКрайният срок, даден от Мадрид на сепаратистките лидери в Барселона, изтича в 10 ч. (11 ч. българско време) утре.\r\n\t\t\r\n\t\t\t \r\n\t\t\r\n\t\t\tНа заседанието на испанския парламент петдесетина депутати, от каталунски, но и от други партии, издигнаха плакати с искане да бъдат освободени двамата лидери на движения за независимост на Каталуния, поставени под стража, предаде Асошиейтед прес. \r\n\t\t\r\n\t\t\t \r\n\t\t\r\n\t\t\tПротестна акция продължи около 15 секунди. След това депутатите се вслушаха в предупреждението, че нарушават реда, и си седнаха по местата.\r\n\t\t\r\n\t\t\t \r\n\t\t\r\n\t\t\tЖорди Санчес и Жорди Куишарт, ръководители съответно на организациите \"Каталунско национално събрание\" и \"Омниум културал\", бяха задържани в понеделник в рамките на разследване за евентуално подстрекателство към метеж. \r\n\t\t\r\n\t\t\t \r\n\t\t\r\n\t\t\tВъв вторник вечерта около 200 хиляди души излязоха на протест в Барселона и с искане двамата да бъдат освободени.\r\n\t\t\r\n\t\t\t \r\n\t\t\r\n\t\t\tМного от присъстващите на митинга бяха запалили свещи, за да изразят солидарността си с двамата, и скандираха лозунги \"Не сте сами\" и \"Свобода\". Други държаха транспаранти с надписи \"Свобода за политическите затворници\" и \"Помогни ни, Европа\". \r\n\t\t\r\n\t\t\t \r\n\t\t\r\n\t\t\tВ митинга се включиха и представители на каталунското регионално правителство, както и на кметството на Барселона. \r\n\t\t\r\n\t\t\t \r\n\t\t\r\n\t\t\tПреди това регионалният премиер Карлес Пучдемон и кметът Ада Колау застанаха заедно с голямо множество хора пред сградата на кметството, като участниците държаха голям транспарант, на който пишеше \"В защита на правата и свободите ни\". \r\n\t\t\r\n\t\t\t \r\n\t\t\r\n\t\t\tАналогични демонстрации се проведоха и в други градове.\r\n\t\t\r\n\t\t\t \r\n\t\t\r\n\t\t\tНа 20 и 21 септември испанската полиция проведе обиски на редица адреси в автономния регион във връзка с организирането на референдума за независимост на областта. Бяха задържани над десет души. Тогава заради тези събития в Барселона имаше масови протести, като Санчес и Куишарт призоваваха хората да излязат на улицата и да не си тръгват оттам. \r\n\t\t\r\n\t\t\t \r\n\t\t\r\n\t\t\tНа 1 октомври в испанската автономна област бе произведен забранен от централните власти референдум за самоопределение. Над 90 процента от участвалите в допитването 2,28 милиона от общо 5,31 милиона каталунски избиратели се обявиха за независимост.", "date": "2017.10.18", "title": "Мадрид призова Пучдемон да действа \"благоразумно\""}
{"url": "http://www.mediapool.bg/namalyavat-se-taksite-za-tehnicheska-proverka-na-vodomeri-i-toplomeri-news270654.html", "text": "Правителството прие промени в тарифата за таксите, събирани от Българския институт по метрология (БИМ), с които те се намаляват, премахват или диференцират, съобщиха от пресслужбата на Министерския съвет. Целта е да се създаде по-благоприятна бизнес среда за лицата, които използват услугите на БИМ, посочват от кабинета.\r\n\tПредвидена е възможност за намаление с 30 на сто на таксите в случаите, когато производителят или вносителят осигурява еталони и помощен персонал за собствена сметка, както и протоколи за изпитване на средства за измерване от акредитирана лаборатория или от национален метрологичен институт.\r\n\tЗа извършване на последващи проверки и метрологични експертизи на разходомери за газ, водомери и топломери, таксите ще бъдат по-ниски с 20% такси.\r\n\tНамалени са и таксите за предоставяне на официални справки от регистъра на одобрените типове средства за измерване и издаване на дубликат на удостоверение за одобрен тип.\r\n\tОтпадат таксите за издаване на свидетелство за одобрен тип устройство или система с фискална памет, за електронен касов апарат с фискална памет и за електронен таксиметров апарат с фискална памет.\n\n\r\n\tТарифата се привежда в съответствие с действащото законодателство, като отпадат такси за услуги, за които вече няма нормативно основание да бъдат извършвани от БИМ, и в същото време се въвеждат такси за услугите, вменени на БИМ след 2013 г., допълват от правителствената пресслужба.", "date": "2017.10.18", "title": "Намаляват се таксите за техническа проверка на водомери и топломери"}
{"url": "http://www.mediapool.bg/upravlenieto-na-evroparite-za-nauka-minava-kam-nova-agentsiya-news270655.html", "text": "В опит да размрази европарите за наука и образование правителството създаде специална агенция, която да ги управлява. Тя ще е самостоятелен орган, но на подчинението на образователния министър, който ще назначава и ръководството ѝ. Решението за новата административна структура беше прието от правителството в сряда.\r\n\tАгенцията ще управлява оперативната програма \"Наука и образование за интелигентен растеж\", която е с бюджет от 1.37 млрд. лв. Плащанията от Европейската комисия по нея са замразени заради констатирани от Брюксел нередности. Така парите по проектите за момента остават за сметка на държавния бюджет и не е ясно кога ще бъдат възстановени.\r\n\tЕдин от основните проблеми, които доведоха до спирането на парите, беше че функциите по контрол и управление на проектите, които сега се изпълняват от дирекция в Министерството на образованието и науката, се смесват с тези по изпълнение на проектите. Брюксел стигна до тази констатация, след като се оказа, че за няколко месеца вече бившият министър на образованието в кабинета \"Борисов 2\" Меглена Кунева е управлявала едновременно и министерството, и оперативната програма.\r\n\tСпоред ЕК единственото приемливо решение на този проблем е \"осигуряване на административна самостоятелност на управляващия орган и неговото отделяне в независима административна структура\".\r\n\tВ агенцията ще работят 106 човека, като част от тях ще бъдат прехвърлени от министерството. Ръководните позиции, както и свободните места би трябвало да се заемат след конкурс.\n\n\r\n\tНовата агенция ще работи официално от 1 ноември.\r\n\tНа заседанието си в сряда правителството разпредели още 2.2 млн. лв. за общините по програми на образователното министерство. Основната част от сумата - 2.057 млн. лв., е за преструктуриране на училища и/или създаване на средищни училища, както и за преобразуване на професионални училища.\r\n\tДруги над 205 872 лв. се отпускат за възнаграждения на учители, които са замествали свои отсъстващи колеги в училища или детски градини. Допълнително се предоставят 118 173 лв. и за възстановяване на транспортните разходи или на разходите за наем по месторабота на педагогическите специалисти в институциите в системата на предучилищното и училищното образование за 2017 г.", "date": "2017.10.18", "title": "Управлението на европарите за наука минава към нова агенция"}
{"url": "http://www.mediapool.bg/dzhordzh-soros-dari-18-miliarda-dolara-na-otvoreno-obshtestvo-news270656.html", "text": "Прочутият американски финансист Джордж Сорос дари голяма част от богатството си на своята фондация, създадена през 1984 г. в подкрепа на демокрацията, човешките права и свободата на печата, съобщи Франс прес.\r\n\t \r\n\t\"Отворено общество\" получи 18 милиарда долара от 87-годишния Сорос, голям донор на Демократическата партия в САЩ, заяви говорителка на фондацията пред АФП.\r\n\t \r\n\tСумата е свързана с \"текущия трансфер на активи\" от страна на Сорос, \"който планира да остави най-съществения дял от богатството си на фондациите \"Отворено общество\", изтъкна тя.\n\n\r\n\t \r\n\tДарението превръща \"Отворено общество\" във втората най-богата неправителствена организация в САЩ след фондацията на Бил и Мелинда Гейтс, която разполага с 40 милиарда долара, за да подпомага решаването на проблемите в общественото здравеопазване и развитието навсякъде по света, сочат данни на \"Нешънъл филантропик тръст\".\r\n\t \r\n\t\"Отворено общество\" представлява мрежа от 39 организации, работещи в цял свят. Първата започна да действа през 1984 г. в Унгария, родната страна на Сорос. Последната до момента бе открита през 2016 г. в Мианма.\r\n\t \r\n\tДжордж Сорос е президент на \"Отворено общество\", а синовете му Александър и Джонатан - членове на управителния съвет. В дейността на фондацията участват и други от децата му.\r\n\t \r\n\tИзвестен с рисковите си финансови операции, американският милиардер от унгарско потекло е дарил досега 12 милиарда долара от състоянието си за благотворителни цели.\r\n\t \r\n\tПървото му дарение е от 1979 г., когато финансистът осигури стипендии на чернокожи ученици от Южна Африка в разгара на апартейда, напомня фондацията му на своя сайт.", "date": "2017.10.18", "title": "Джордж Сорос дари 18 милиарда долара на \"Отворено общество\""}
{"url": "http://www.mediapool.bg/sinat-na-kadafi-seif-al-islam-zapochnal-politicheska-deinost-v-libiya-news270657.html", "text": "Синът на бившия либийски лидер Муамар Кадафи - Сейф Ал Ислам, започна политическа дейност на територията на своята страна, заяви по телевизия \"Ал Арабия\" адвокатът на семейство Кадафи Халед аз Заиди, цитиран от ТАСС.\r\n\t \r\n\t\"Сейф Ал Ислам участва в живота на либийското общество, той поддържа контакти с обществените дейци и с лидерите на либийските племена с цел сформиране на всеобхватна програма\", отбеляза юристът. По думите му синът на бившия лидер на Либия провежда консултации и срещи \"за постигане на съгласие и реално политическо уреждане\" в страната.\r\n\t \r\n\t\"Сейф Ал Ислам има същото право, както всеки друг гражданин на Либия, да участва в политическия процес\", добави Аз Заиди.\r\n\t \r\n\tАдвокатът опроверга твърденията, че синът на Кадафи е напуснал родината си и подчерта, че той няма да го направи, но отказа да съобщи къде точно се намира неговият довереник.\r\n\t \n\n\r\n\t44-годишният Сейф Ал Ислам - най-големият син от втория брак на убития по време на революцията от февруари 2011 г. Муамар Кадафи, бе смятан от баща си за негов политически наследник. Той е архитект и инженер по образование, учил е в Австрия и Великобритания. Завършил е престижното Лондонско училище по икономика и политически науки с титла \"доктор по философия\". Кадафи-младши оглавяваше международния благотворителен фонд, носещ името на баща му.\r\n\t \r\n\tСейф Ал Ислям бе арестуван през ноември 2011 г. от бригада опълченци от град Зинтан, когато пътуваше към границата с Нигер. Лежа в затвора, охраняван от една от контролиращите този град въоръжени групировки.\r\n\t \r\n\tАпелативният съд в Триполи на 24 юли 2015 г. го осъди задочно на смърт по обвинение в \"престъпления срещу либийския народ\", извършени по време на февруарската революция. Местните управляващи в Зинтан обаче категорично отказаха да предадат затворника на столичните власти, с които те неведнъж враждуваха след падането на предишния режим.\r\n\t \r\n\tВ началото на юни т.г. Сейф Ал Ислам бе освободен от затвора в Зинтан. Срещу него има и обвинения в престъпления срещу човечеството от Международния наказателен съд, който от няколко години иска той да му предаден, за да бъде съден в Хага.", "date": "2017.10.18", "title": "Синът на Кадафи Сейф Ал Ислам започнал политическа дейност в Либия"}
{"url": "http://www.mediapool.bg/ministarkata-na-vatreshnite-raboti-na-portugaliya-podade-ostavka-zaradi-pozharite-news270653.html", "text": "Министърката на вътрешните работи на Португалия Констанса Урбану де Соуза подаде оставка заради пожарите в страната, отнели живота на десетки хора, съобщи Ройтерс, позовавайки се на португалското правителство.\r\n\t \r\n\tВ писмото за оставката Де Соуза пише, че след пожарите през последните дни е преценила, че не е в състояние от политическа и лична гледна точка да остане на поста си.\r\n\t \r\n\tПремиерът Антониу Коща, който оглавява социалистическо правителство на малцинството с подкрепата в парламента на радикалната левица, е приел оставката, съобщи Франс прес.\r\n\t \r\n\tСилни горски пожари бушуват в централните и северните райони на Португалия. В гасенето им участват хиляди пожарникари. Броят на загиналите достигна 41 човека, по данни на службата за гражданска защита.\r\n\t \r\n\tПреди това през юни 64 души загубиха живота си в пожари близо до Педрагау Гранде в централната част на страната.\r\n\t \n\n\r\n\tСнощи президентът Марсилу Ребелу де Соуза поиска от правителството да поеме пълна отговорност за последиците от тази трагедия.", "date": "2017.10.18", "title": "Министърката на вътрешните работи на Португалия подаде оставка заради пожарите"}
{"url": "http://www.mediapool.bg/chast-ot-dokumentite-za-lichna-karta-i-pasport-shte-se-sabirat-sluzhebno-news270658.html", "text": "Част от необходимите документи за издаване на лична карта или паспорт вече ще се събират по служебен път, облекчава се регистрацията на предприятия, търсещи временни работници, както и кандидатстването за лицензии. Това предвиждат одобрени от правителството промени в редица правилници, наредби и закони, чиято цел е да се намали административната тежест за гражданите и бизнеса.\r\n\tОблекченията за личните документи засягат издаването или подмяната на лична карта и паспорт, както и на паспорт или заместващ го документ на младежи между 14 и 18 години.\r\n\tВече, когато за гражданите е настъпила промяна на ЕГН, на имена, на постоянния адрес или на пола и тези факти са отразени в Националната база данни \"Население“, към заявлението за издаване или подмяна на паспорт или лична карта няма да се прилагат изискваните към момента удостоверителни документи, а те ще се събират по служебен път от МВР.\r\n\tПравителството предлага и промени в три закона и одобри изменения в две наредби като част от пакета мерки за намаляване на административната тежест за бизнеса и гражданите.\r\n\tС изменения в Закона за измерванията се предвижда вносителите на бутилки да отпаднат от режима за одобряване на идентификационни знаци. Отменя се и уведомителният режим за дейността на производителите и вносителите на предварително опаковани продукти. Те могат да бъдат лесно установени от задължителното обозначаване върху съответния продукт, както и от регистри, водени в различни ведомства.\r\n\tС промените, предлагани в Закона за техническите изисквания към продуктите, се премахва изискването за представяне на някои официални удостоверителни документи на хартиен носител и се създава възможност те да бъдат събрани по служебен път. Такива документи са съдебното удостоверение за актуално състояние, удостоверение за вписване в търговския регистър, както и представянето на трудови договори на персонала.\n\n\r\n\tУреждат се също редът и начина за предоставянето на административни услуги по електронен път, което ще спести време и средства при кандидатстването за получаване на лицензии по реда на закона.\r\n\tПо-малко документи ще изисква и Агенцията по заетостта при регистрацията на предприятия, които осигуряват временна работа. Те няма да са длъжни да представят документи за регистрация или единен идентификационен код. Тези обстоятелства ще бъдат проверявани служебно.\r\n\tОт Правилника за прилагане на Закона за насърчаване на инвестициите пък отпада изискването за предоставяне на някои официални удостоверителни документи на хартиен носител като удостоверението за наличието или липсата на задължения, издавано от НАП, и документа за липсата/наличието на неизплатени трудови възнаграждения към работници и служители, издаван от ИА „Главна инспекция по труда“.", "date": "2017.10.18", "title": "Част от документите за лична карта и паспорт ще се събират служебно"}
{"url": "http://www.mediapool.bg/lenin-stalin-i-gotvachkata-news270659.html", "text": "Най-ранният ми спомен за Великата октомврийска социалистическа революция е от прогимназията: учителят ни по история забраняваше да съкращаваме това име, което беше толкова мъчително за изписване с писалка (химикалките също бяха забранени поради недостатъчна уважителност към учебния процес!). Разхождайки се между чиновете, въпросният учител пляскаше зад врата всеки ученик, който се изхитряваше да си спести ритуалното усилие и пишеше просто ВОСР.\r\n\tТова относно \"велика\". За \"октомврийска\" се чудехме защо се празнува през ноември и как така една революция може да е по \"стар стил\". Думата \"социалистическа\" пък се разискваше чак до университета: социалистическа, ама всъщност комунистическа, различна от реакционните социалдемокрации. Злонамерен виц обясняваше, че социализмът бил преход от капитализъм към капитализъм прим. Както се и оказа.\r\n\t\r\n\tНай-трудна си остава думата \"революция\". Според десните, събитията в Петроград са преврат - една мъглявина от леви партии, съсредоточена около няколко големи града, взима насилствено властта и постепенно най-агресивните болшевики успяват да се саморазправят с останалите. Впрочем, тяхната численост нараства десет пъти от Февруарската революция (насочена срещу феодалните порядки и катастрофалните последици от войната) до \"Великия октомври\", което говори не за стабилизирана социална база, а за лавинообразен процес на радикализация.\r\n\tОт друга страна е трудно да се отрече дълбоката промяна, която настава в православната империя. Грандиозното преразпределение на частна собственост, сравнимо може би само с монголското нашествие, вкарва в модерността милиони мужици - премества ги в градовете, образова ги, устройва ги във фабрики и панелни блокове. Удивителни успехи постига науката, в по-късния период и много изкуства. Самото връщането на икономиката към режим на политическо управление, както си е било хилядолетия наред, дава сериозни резултати от 1930-те до към 1970-те, когато СССР постепенно се превръща във втора военна сила и съперник на САЩ.\n\n\r\n\tНаред с това идеята за революция е мощен фантазъм. Радикализмът на конструктивизма, футуризма, пролеткулта смайва света. Семействата се развеждат с един прост подпис в общината, а из Москва могат да се видят голи хора с плакат \"Долу срама!\". Изравят телата на светците, за да покажат на масите, че са се разложили като всички нас и никакво чудо няма. А на тяхно място идва Институтът за мозъка на Ленин, където науката се мъчи да разгадае тайната на гениалния човек. Вернадски пише за \"правото да имаме метеорология, каквато поискаме\", а биокосмистите виждат като основна задача на комунизма да победи смъртта.\r\n\t\r\n\t1930-те попарват фантазиите и много от мечтателите изчезват в т.нар. лагери за превъзпитание. За левите сталинизмът е контрареволюция, извращение на идеята. За десните престъплението започва със самия Ленин, въвел форми на крайно насилие според принципа \"целта оправдава средствата\". Самият дебат за вожда на няколко пъти се възражда в опит да се рестартира комунистическият проект при Хрушчов и Горбачов: за множествените интерпретации помага обстоятелството, че след взимането на властта Ленин прави различни идейни завои, а и изкарва последната година безмълвен в психодиспансер, за да стане още по-безмълвен като мумия.\r\n\tВъпросът не е в това, че едни читатели на Маркс целенасочено са се посветили на това да мъчат хората. Въпросът е в безотговорното разрушаване на основните институции на обществото, върху които се крепи социалният ред. Семейство, собственост, религия, монархия, полиция, буржоазна литература и наука, национална идентичност - каквото се сетите. На следващия етап из разрушената структура на обществото избликват тъмни сили, саморазправа, хаос, бандитизъм. А накрая идва сталинското мега-насилие, което за много съветски граждани е направо облекчение. Нека ни арестуват нощем, но поне да знаем, че е от един център, а не кой както му дойде.\r\n\tНай-необяснима тук е фасцинацията на \"прогресивното човечество\" от тези трагични събития: тя ни казва нещо за сивотата на модерния свят, който търси смисъл извън себе си. Вземете кемалистката революция в Турция: тя също погребва една изостанала империя и модернизира обществото от азбуката та чак до свалянето на шалварите. Пак има насилие, но мащабите са несравними и вероятно затова впечатляват по-слабо. И в Сингапур икономическото чудо минава през авторитарен политически контрол - могат да те арестуват, ако плюеш на улицата, но в нито един момент 5% от градското население не биват обявени за \"декласиран елемент\".\r\n\t\r\n\tНеобходимо ли е насилие, за да се пречупи миналото и да се модернизира обществото? Можеше ли нещата в Русия да се случат по друг начин? Историческата наука забранява този въпрос. Движението напред предполага решителност, дори принуда, но от един момент нататък крайните действия водят да неуправляеми резултати - колективизацията до глад, свободата до цензура, самоуправлението на работническо-войнишките Съвети до Сталин. След цялата революционна драма, днес Русия стигна до изходното положение: президентска квази-монархия с помещици-олигарси.\r\n\tИма и нещо чисто естетическо във фантазма на ВОСР. Това е буквализацията на метафорите - готвачката, която започва да управлява държавата, според прочутата фраза на Ленин. Издигат я заради класовия ѝ произход. А тя е благодарна и изпълнява желязната воля на болшевиките, която въплъщава историческите закони. Един подпис и хората вече са равни, един декрет и всички са щастливи. Защо досега никой не се е сетил да го направи? Ами защото са капиталисти, злодеи. Реките потичат на обратно, населения се местят според нуждите на икономиката, смъртта е победена от науката. Край на колебанията, отменена е сложната, противоречива същност на човешкия живот, където едно става за сметка на друго. Рай на земята, само още малко жертви и сме там. Но ето ти беда - наместо братство и любов, между хората се възцарява завист, битка за връзки, постове, дефицитни стоки.\r\n\tНай-живописния пример ни е оставил идеологът на \"Пролеткулт\" Александър Богданов, директор на Института за преливане на кръв. Към един момент Богданов започва кръвопреливане между работниците, за да може общото притежание на тази символична субстанция да разгроми индивидуализма и да ги направи братя. В крайна сметка Богданов загива в резултат от експерименти върху самия себе си, вероятно поради несъвместимост на кръвните групи…", "date": "2017.10.18", "title": "Ленин, Сталин и готвачката"}
{"url": "http://www.mediapool.bg/ekozashtitnitsi-obviniha-mosv-che-zamazva-narusheniya-po-ski-pat-krai-bansko-news270660.html", "text": "Екоминистерството продължава да замазва нарушения в ски зоната \"Банско\" в националния парк \"Пирин\" като е разрешило извършването на сеч на повече от половин декар гора за укрепване на прокаран неправомерно ски път от концесионера \"Юлен\". Това алармираха от Коалицията от неправителствени организации и граждански групи \"За да остане природа в България“ в сряда.\r\n\tПриродозащитниците информират,  от 9 октомври 2017 г. на заместник-министъра на околната среда и водите Красимир Живков до ръководствата на концесионера на ски зона Банско \"Юлен“ и на дирекцията на Национален парк Пирин се утвърждава санирането на откос А1 от ски пътя от Бъндеришка поляна до Банско, в резултат на което ще се изсече гора върху 528 м2.\r\n\tПроблемът е, че ски пътят от Бъндеришка поляна до Банско не фигурира в концесионния договор за ски зона Банско в Национален парк Пирин. Липсва и в сега действащия план за управление на Национален парк Пирин, посочват от екокоалицията.\r\n\tСки пътят е разположен на практика върху туристическата пътека от Банско за хижа Бъндерица, но е разширен с булдозери, на места до 30 метра. Това е налагало да се просекат склонове на поне три места. Тези склонове са стръмни и ерозират лесно. За да се укрепят, се премахва гора и се стабилизират с метални скари и по други способи, обясняват природозащитниците.\r\n\tСамо последното укрепване според документацията от екоминистерството ще доведе до премахването на половин декар гора в Национален парк Пирин. Самите просечени склонове са действително опасни за туристите и скиорите, допълва коалицията. Нейна проверка установила, че подобно укрепване на един от склоновете е извършено през 2016 г., а на друг – през лятото на 2017 г. Съответно на тези две места върху близо 2 декара вече няма гора.\n\n\r\n\t\"Всички тези укрепвания нямаше да се налагат, ако не е бил изграден ски пътят от Бъндеришка поляна за Банско. Те са поредното нагледно доказателство, че в Национален парк Пирин през годините държавата е позволявала да се случват неща, които не са разрешени официално, а след това управляващите са ги замазвали по различни начини\", пише в изявлението на организацията.\r\n\tТя припомня, че през 2010 г. самото МОСВ след геодезични изследвания заяви, че ски зона Банско заема с 650 декара повече от разрешеното по концесия. Концесията за ски зона Банско е за сеч и изграждане на писти и съоръжения върху площ от около 1000 декара. Съответно през 2010 г. ски зоната заема две трети повече площ заради по-широки от разрешеното просеки за писти и лифтове. Видно е, че през следващите 7 години гора около ски зоната продължава да изчезва.\r\n\tКоалицията настоява за ново официално измерване на ски зоната и допълва, че ще бъде сигнализирана и прокуратурата за строителните работи в Националния парк \"Пирин\".", "date": "2017.10.18", "title": "Екозащитници обвиниха МОСВ, че замазва нарушения по ски път край Банско"}
{"url": "http://www.mediapool.bg/deloto-kilarite-za-vtori-pat-e-pred-final-news270630.html", "text": "Върховният касационен съд (ВКС) обяви за решаване делото \"Килърите\" срещу Петър Стоянов-Сумиста, Васил Костов, Георги Вълев и Янко Попов, обвинени за убийствата на търновския адвокат Петър Лупов и шуменския бизнесмен Румен Рачев.\r\n\tПо време на заседанието на върховните съдии в сряда защитата на подсъдимите поиска процесът отново да бъде върнат на долната инстанция за отстраняване на множество нарушения по доказателствата.\r\n\tАдвокатите се аргументираха и с това, че цели пасажи от обвинителния акт механично били преписани в решението на Варненския апелативен съд.\r\n\tОбвинителната теза пред ВКС изложи лично заместник главният прокурор и ръководител на Върховната административна прокуратура Ася Петрова, която наблюдаваше делото в досъдебната му фаза. Тя настоя присъдите на четиримата подсъдими да бъдат потвърдени.\r\n\tИменно този казус се превърна в трамплин за кариерата на Петрова по време на първото правителство на ГЕРБ. Непосредствено след избора на Сотир Цацаров за главен прокурор в края на 2012 г., той я направи свой заместник, засилвайки съмненията за задкулисни връзки с тогавашните управляващи. Преди да се издигне в прокуратурата Ася Петрова бе известна с близките си отношения с бившия вътрешен министър Цветан Цветанов.\r\n\tВКС за втори път разгледа казуса, след като през юни 2015 г. го върна за ново разглеждане на Варненския апелативен съд заради нарушено право на защита на Сумиста. Година по-късно втората инстанция осъди на доживотен затвор без право на замяна сочения от прокуратурата за лидер на бандата Стоянов, Костов и Вълев. 17-годишната присъда на Попов, произнесена от Шуменския окръжен съд на първа инстанция, пък бе намалена с 2 години. Очаква се Върховният касационен съд да обяви решението си по делото \"Килърите\" в рамките на препоръчителния срок от два месеца.", "date": "2017.10.18", "title": "Делото \"Килърите\" за втори път е пред финал"}
{"url": "http://www.mediapool.bg/diplomite-za-visshe-obrazovanie-ot-sasht-i-kanada-shte-se-priznavat-bez-zaverka-news270661.html", "text": "За признаване в България на дипломите за висше образование от САЩ и Канада вече няма да е нужно те да са легализирани и заверени с апостил, съобщиха от правителствената пресслужба. Изискването отпада и за завършилите в легитимни висши училища в редица други държави като Израел, Австралия, Нова Зеландия, които са подписали т. нар. Лисабонска конвенция.\r\n\tКъм момента легализация и заверка с апостил не се изисква за дипломите от държавите от Европейския съюз и Европейското икономическо пространство.\r\n\tОблекчението за дипломите от други държави се въвежда с промяна в Наредбата за държавните изисквания за признаване на придобито висше образование и завършени периоди на обучение в чуждестранни висши училища. Целта е да се намали административната тежест за гражданите и да се улесни образователната и трудова мобилност.\r\n\tИзискването за легализация или полагане на апостил върху документите, издадени от образователни институции в страни членки на ЕС и ЕИП, беше премахнато през 2016 г. Сега режимът се прилага и за държавите от Лисабонската конвенция, а мотивът е, че те поддържат регистри, в които автентичността на документите лесно може да се провери.\r\n\tЗаверката с апостил по принцип се прави в държавата, в която е издадена дипломата.", "date": "2017.10.18", "title": "Дипломите за висше образование от САЩ и Канада ще се признават без заверка"}
{"url": "http://www.mediapool.bg/biznesat-iska-ostavkata-na-sotsialniya-ministar-zaradi-rasta-na-dohodite-news270663.html", "text": "Четирите национално представени работодателски организации поискаха в сряда незабавното оттегляне от длъжност на министъра на труда и социалната политика Бисер Петков заради заложеното в бюджета несъгласувано вдигане на минималните осигурителни прагове за отделните професии с 3.9 % и на минималната работна заплата от 460 на 510 лева от началото на следващата година.\r\n\tПетков обяви решението си да наложи административен ръст на минималните осигурителни доходи в , след като за втора поредна година процедурата по договаряне на новите осигурителни доходи между бизнеса и синдикатите се провали, тъй като работодателските организации я бойкотираха.\r\n\tПрез 2016 г. година нямаше административно увеличение на минималните осигурителни доходи, но средното увеличение беше с 2.6 на сто в резултат на ръста на минималната работна заплата.\r\n\tСпоред четирите работодателски организации обявеното увеличение на праговете и минималната заплата е в \"драстичното противоречие с обективните икономически реалности и препоръки на Европейската комисия\" и не е договорено със социалните партньори.\r\n\tПо-късно Петков опроверга твърдението, че административното повишение на минималните осигурителни доходи не е било консултирано  по надлежния ред  и заяви, че за да насърчи социалния диалог, извън утвърдената процедура, лично в качеството му на министър е организирал 3 срещи на браншови организации на работодателите и на синдикатите, на които представители на работодателите са отказали да участват.\n\n\r\n\t\r\n\t\r\n\t, се казва в позицията на Асоциацията на организациите на българските работодатели, която обединява Българската стопанска камара (БСК), Конфедерацията на работодателите и индустриалците в България (КРИБ), Асоциацията на индустриалния капитал в България (АИКБ) и Българската търговско-промишлена палата (БТПП).\r\n\tРаботодателите изчисляват, че реалното административно увеличение на минималните осигурителни доходи за отделните професии през 2017 г. възлиза на 2.5%, въпреки че не бе приложено административно увеличаване. В същото време ръстът на разходите на работодателите за труд през второто тримесечие на годината е 11%, спрямо същия период на 2016 г., а приходите от осигурителни вноски нарастват с над 10% при съпоставими условия.\r\n\t\r\n\tСпоред бизнеса увеличението на минималните прагове и минималната заплата година е стъпка, пряко насочена срещу социалния диалог, която демонстрира отказ от изпълнение на специфичните препоръки на ЕК, включително за актуализация на минималната заплата след приемане на консенсусен прозрачен механизъм за нейното определяне. Поради липса на консенсус между работодателите и синдикатите приемането на формула, по която да нараства минималната заплата, се отлага с повече от три години.\r\n\tРаботодателите критикуват министъра и за това, че не се предприемат структурни реформи на пазара на труда, гарантиращи конкурентността на икономиката и дългосрочен стабилен икономически растеж.\r\n\tБизнесът посочва, че в годините след глобалната икономическа криза от 2008 г., административно определяният минимален осигурителен доход се разминава драстично със специфичното състояние на отделните сектори и предприятия, динамиката на заетостта, общата и секторна производителност на труда и ръста на цените. Този подход увеличава сивия сектор и ограничава заетостта в отделни региони, сектори, предприятия и на уязвими социални групи с ниска квалификация.\r\n\t, коментират работодателите.\r\n\tРаботодателите обръщат внимание и на това, че предприетото административно увеличение на минималните пенсии за осигурителен стаж и възраст, не е обвързано с осигурителния принос и нарушава принципите на приетия пенсионно осигурителен модел.\r\n\t, се казва още в позицията на работодателите.", "date": "2017.10.18", "title": "Бизнесът иска оставката на социалния министър заради ръста на доходите"}
{"url": "http://www.mediapool.bg/ryazak-skok-na-zaplatite-na-shefove-na-politicheskite-kabineti-news270664.html", "text": "Правителството взе решение за рязко увеличение на основните месечни заплати на заместник-министрите и на началниците на политическите кабинети на премиера, вицепремиерите и на министрите. Ръстът ще варира между 600 и 1500 лв. и \"по този начин ще се поддържа определена йерархия на възнагражденията в контекста на спецификата на функциите им\", съобщи пресслужбата на Министерския съвет след заседанието му в сряда.\r\n\tНе са дадени разчети колко ще струва на бюджета увеличението. Посочено е само, че средствата ще се осигуряват в рамките на утвърдените разходи за персонал по съответните бюджети на ведомствата.\r\n\tНай-високата основна заплата ще получава началникът на кабинета на премиера – 3628 лв. месечно. Заместник-министрите и началниците на политическите кабинети на вицепремиерите ще се разписват срещу 3427 лв. месечно, а началниците на кабинетите на министрите срещу 3225 лв. на месец, показват изчисленията на Mediapool, направени на базата на публикуваната методика*.\r\n\tУвеличението на заплатите на зам.-министрите и на началниците на политическите кабинети става въз основа на смяна на методиката за изчисляването им.\r\n\tДо момента те се определяха по правителствено постановление от 2010 г. за заплатите в . Позициите им отговарят на определено минимално и максимално ниво и степен в държавната администрация, чието заплащане е определено в отделна Наредба за заплатите на служителите в .\r\n\tСега правителството променя правилата и занапред основните месечни заплати на заместник-министрите и на началниците на политически кабинети ще се определят като процент от основната заплата на министър.\r\n\tТака заплатата на заместник-министрите и на началниците на кабинетите на вицепремиерите ще бъде 85 на сто от възнаграждението на министър. На началника на кабинета на премиера размерът на заплата ще е 90 на сто, а на началниците на кабинетите на министрите – 80 на сто.\r\n\tЗаплатата на един министър е с 30 на сто по-висока от основната заплата на депутат, която пък се равнява на 3 средни заплати в обществения сектор за последния месец от тримесечието.\r\n\tПубликуваните данни на НСИ показват, че за юни средната заплата в обществения сектор е била 1034 лв. Това означава, че основната заплата на един министър е 4032 лв.\r\n\tТака началникът на кабинета на премиера ще получава 90% от 4032 лв. или 3628 лв. Досега максималното му възнаграждение за тази позиция е било 2800 лв., а минималното 1200 лв.\r\n\tЗаместник-министрите и началниците на политическите кабинети на вицепремиерите ще получават 85% от 4032 лв. или 3427 лв. До момента максималното им възнаграждение за тази позиция е било 2700 лв., а минималното 1000 лв.\r\n\tНачалниците на политическите кабинети на министрите пък ще взимат 80% от основната заплата на министрите или 3225 лв. към момента. Досега те са получавали между 800 лв. (минимално) и 2600 лв.(максимално).\r\n\tКъм тези възнаграждения трябва да се прибавят и бонусите, които получават на всяко тримесечие, които средно са около още една заплата. Отделно някои зам.-министри са ръководители на управляващите органи на оперативни програми и по тази линия най-вероятно също получават заплащане.\r\n\tИменно голямата диспропорция между заплатите на зам.-министрите и началниците на политическите кабинети в различните министерства е била водеща да се премине към промяна на методиката. Сега поне всички ще получават еднаква основна месечна заплата, извън допълнителните стимули, коментираха неофициално правителствени източници пред Mediapool.\r\n\tДо сега например в т.нар. \"нискобюджетни\" министерства, като спорта и културата, зам.-министрите и началниците на политическите кабинети на министрите, не са взимали максималния таван. В други министерства също не са взимали максималните ставки.\r\n\tТака основните заплати на зам.-министрите са били сравнително ниски – около 1900 – 2100 лв. на фона на отговорностите им и по тази причина се е наложило методиката да бъде променена.\r\n\t\n\n\r\n\tБез промяна остават заплатите на президент, премиер, министри и депутати.\r\n\tНай-висока е основната заплата на президента – 6204 лв. Тя се равнява на две депутатски, които пък се определят като се утрои средната заплата за обществения сектор за последния месец от последното тримесечие. Така към момента депутатите се разписват срещу 3102 лв.основна месечна заплата. Отделно те получават клас за прослужено време, който е по 1.6% за всяка година трудов стаж.\r\n\tВъзнаграждението на премиера пък се изчислява като към заплатата на депутатите се добави още 55% от сумата. Така основното възнаграждение на министър-председателя в момента е 4808 лв.\r\n\tПрез лятото на миналата година Борисов каза, че заплатата му трябва да бъде поне 10 000 лв., заради отговорността, която носи и заради това, че всичко рано или късно \"опира до него\".\r\n\t\"За мен управленията и постовете, които съм заемал, са били кауза. Няма премиер, няма служби в света да нямам техните награди или да не ме цитират при операции. Всяко нещо в тази държава опира в един момент до мен, за което 4000 лева е заплатата. Поне 10 000 лева, поне. Това е уважение към труда. Но, естествено, че ние нито можем да предложим такова нещо, нито ще го предложа.\", каза Борисов пред бТВ през юли 2016 г. провокиран от .", "date": "2017.10.18", "title": "Рязък скок на заплатите на шефове на политическите кабинети"}
{"url": "http://www.mediapool.bg/izborat-na-noviya-shef-na-vas-shemata-se-povtarya-news270665.html", "text": "В четвъртък Висшият съдебен съвет в новия си състав ще гласува кандидатурата на съдия Георги Чолаков за шеф на Върховния административен съд. Това е първият ключов избор на новия кадрови орган на съдебната власт, който ще зададе посоката на всички негови бъдещи действия. Големият въпрос е дали политико-прокурорското мнозинство във ВСС ще е достатъчно, за да подпечата избора на съдия Чолаков.\r\n\tЗасега изглежда, че това е така. Президентът Румен Радев наложи вето върху първия избор на Георги Чолаков и с това “патроните“ му свършиха. Ако ВСС избере същия съдия отново, Радев няма право на втори отказ и трябва да подпише указа за назначаване. Смелостта на президента обаче стигна дотук. Той не изложи никакви аргументи пред ВСС защо смята, че изборът е бил неправилен, а можеше.\r\n\tМълчанието на президента даде възможност на управляващите просто да го заобиколят и да засилят натиска върху ВСС за възпроизвеждане на избора. Ако Румен Радев бе казал в прав текст, че не са разсеяни съмненията около имотното състояние на съдия Георги Чолаков, неговото вето би тежало много повече. Това би създало проблем с легитимността на бъдещия председател на ВАС, ако изборът бе повторен. Но това, така или иначе, не стана.\r\n\tОколо кандидатурата на Чолаков възникнаха съмнения заради отпусканите от него кредити, срещу които се сдобил с цесии върху множество имоти около Балчик. Той не е декларирал тези цесии пред Сметната палата и не смята, че е трябвало, защото тогава имотите все още не били станали негови. Предходният ВСС не сметна за необходимо да се занимава със случая и одобри кандидатурата с голямо мнозинство.\r\n\tЗаради президентското мълчание политико-прокурорското мнозинство в новия ВСС продължи да действа по план, заобикаляйки ветото твърде лесно. Общо 18 членове на съвета решиха да елиминират единствения конкурент на Георги Чолаков - Соня Янкулова - от повторно гласуване. Това означава, че в четвъртък ще бъде изслушван само един кандидат и няма да има сблъсък на идеи, който е задължителен за толкова важен избор. ВСС ще чуе единствено позицията на фаворита на предишния компрометиран съдебен съвет. За повторния избор на Чолаков за шеф на ВАС са необходими 17 гласа. Явно той ги има.\n\n\r\n\tВторият фактор, който ще произведе новия началник на ВАС, са самите съдии във върховния съд. Зад кандидатурата на Георги Чолаков застана лично шефът на съда Георги Колев и цялото ръководство. Кандидатурата на Чолаков събра подкрепата на 57 върховни съдии срещу 22 гласа за Соня Янкулова. Още тогава в системата започнаха да циркулират слухове, че двайсетина върховни съдии са били “доубеждавани“ по всякакви начини да подкрепят Чолаков. Явно те са били убедени и така съдиите от ВАС сами избраха Чолаков. Това даде аргумент на предишният ВСС, който бе доказал, че не харесва съдийското самоуправление, да се позове именно на него и да избере Чолаков за шеф на съда.\r\n\tВ крайна сметка никой не разбра със сигурност дали е имало натиск върху съдиите. Показателно за витаещото чувство за предизвестеност бе, че 1/3 от съдиите във ВАС игнорираха изслушването на бъдещия си шеф. И въпреки знаците за недоволство, никой от недоволните не каза и дума.\r\n\tПо същия начин никой от стотиците административни съдии не каза публично и дума за огромния натиск, на който ги подложи ръководството на ВАС покрай изборите за новия ВСС. Тогава Mediapool разкри, че ръководството буквално е спуснала с окръжно писмо своята кандидатурата за член на ВСС. Резултатът бе, че сравнително неизвестният габровски съдия Светлозар Рачев бе издигнат за кандидат за член на ВСС с подписите на 151 от общо 300 административни съдии в цялата страна.\r\n\tСлед разшумяването на този скандал Светлозар Рачев не успя да стане член на ВСС, но схемата и склонността на поне половината от административните съдии да следват шефските предпочитания станаха явни. Сега тази схема вероятно пак се повтаря – и пак с мълчаливата подкрепа на самата съдебна система.", "date": "2017.10.18", "title": "Изборът на новия шеф на ВАС: Схемата се повтаря"}
{"url": "http://www.mediapool.bg/snegorinite-v-sofiya-shte-sa-sas-znamena-na-es-zaradi-predsedatelstvoto-news270666.html", "text": "Снегорините в София през тази зима ще са закичени с българския флаг и със знамето на Европейския съюз. Поставянето на европейския флаг е заради председателството на България на Съвета на ЕС от януари до края на юни 2018 г.\r\n\tТова стана ясно по време на проверка на кмета Йорданка Фандъкова в една от базите за снегопочистваща техника в София, предаде агенция \"Фокус\".\r\n\tКметът припомни, че тази година за чистене на снега са предвидени 20 млн. лв. Подобна е сумата, която столицата отделя за тази дейност от години насам. Около 15 млн. лв.ще са за чистене на булевардите и улиците в града, а останалите 5 млн. лв. - за общинските пътища.\r\n\tФандъкова уточни, че най-малко 237 снегорина ще се грижат за почистването на улиците. При нужда ще се осигуряват допълнителни машини. Във всеки район ще има и малък роторен снегорин за почистване на тротоарите. Всички машини имат GPS, за да се следи движението им.\r\n\tСтоличният инспекторат вече проверява готовността на фирмите за чистене за зимата. Освен за осигуряването на техника и смеси срещу заледяване, се проверява и дали машините отговарят на екологичните изисквания, заложени от общината. Фандъкова припомни, че всички нови камиони трябва да отговарят на стандарт \"Евро 6\".\n\n\r\n\tФандъкова подчерта, че санкциите за неизпълнение на договорите са изключително сериозни. Едно от задълженията на снегопочистващите фирми е сутрин до 7.30 ч. спирките на градския транспорт да са почистени. Глобата само за една непочистена спирка е 2000 лв.", "date": "2017.10.18", "title": "Снегорините в София ще са със знамена на ЕС заради председателството"}
{"url": "http://www.mediapool.bg/beloglav-leshoyad-be-spasen-ot-sistemata-za-ranno-preduprezhdenie-na-vetropark-news270662.html", "text": "Белоглав лешояд, който е бил пуснат на свобода от волиерата в Природен парк \"Сините камъни”, като част от програмата за възстановяване на вида в Стара планина, е бил спасен благодарение на системата за ранно предупреждение за наличие на птици на ветропарка \"Свети Никола\" край каварненското село Българево, съобщиха от Фонда за дивата флора и фауна\r\n\tБелоглавият лешояд К4N е бил пуснат на свобода в средата на септември като е бил екипиран със сателитен предавател, следящ постоянно движението на птицата. Отлитайки лешоядът за кратко посетил Румъния, после района на Тулча, след което се отзовал сред ветрогенераторите край град Шабла. Установявайки на 8 октомври, че птицата е кацнала насред ветроенергиен парк, екипът на проекта \"Нов живот за лешоядите” пуснал съобщение в една от най-популярните по темата групи във Фейсбук \"Птиците в България” с молба към намиращите се на близо природолюбители да отидат до мястото и да видят в какво състояние е птицата и дали има нужда от помощ.\r\n\tНа молбата се отзовали дежурните полеви орнитолози от ветропарка \"Свети Никола“ Янко Янков и Кирил Бедев. По предоставените координати, птицата е открита от тях в селскостопанска нива във влошено общо състояние в района на шабленското село Горичане.\r\n\tДва дни птицата била хранена на място в условия на силен вятър и валежи. Така тя успяла да се стабилизира и като се затоплило да отлети. За безпроблемното й преминаване край перките операторите на ветропаркове в региона координирано спрели турбините по пътя на все още неопитния белоглав лешояд.\r\n\tПо-късно сателитните данни показали, че птицата е напуснала безпрепятствено района на ветроенергийните паркове край Шабла и Калиакра. Още няколко дни тя се адаптирала в природата е била засичана край площадките за подхранване на лешояди в Източна Стара планина. Увлечен от ято мигриращи птици (малки кресливи орли и/или черни щъркели), лешоядът стигнал Странджа. В района на Лозенец на 15 октомври той бил уловен от местни жители и предаден за рехабилитация в Центъра за диви животни на Зелени Балкани в Стара Загора.\n\n\r\n\tТам птицата ще бъде хранена и след едномесечно възстановяване, ще бъде освободена отново в Източна Стара планина. Досегашният опит показва, че при повторно освобождаване птиците много по-добре и успешно се адаптират в природата, обясняват от Фонда за дива флора и фауна.", "date": "2017.10.18", "title": "Белоглав лешояд бе спасен от системата за ранно предупреждение на ветропарк"}
{"url": "http://www.mediapool.bg/kabinetat-odobri-ideyata-biznesat-da-izdarzha-komisiyata-za-finansov-nadzor-news270680.html", "text": "Правителството одобри законодателни промени, според които Комисията за финансов надзор (КФН) ще се финансира само от такси от бизнеса, като ще отпадне субсидията от бюджета. Така таксите, които сега внасят пенсионните фондове, застрахователите и другите играчи на фондовата борса, в някои случаи ще скочат значително.\r\n\tСпоред мотивите за промените в Закона за КФН издръжката само от бизнеса ще подсили комисията и ще увеличи ефективността й.\r\n\tИдеята на председателя на институцията Карина Караиванова е ведомството да увеличи бюджета си, като премине на издръжка изцяло от фирмите, които контролира. Така КФН няма да получава никакво финансиране от държавния бюджет, който сега поема около половината от разходите й. Така институцията щяла да стане независима от държавата, какъвто бил моделът в редица европейски страни като Белгия, Финландия, Естония, Франция, Гърция, Латвия, Люксембург, Полша и Португалия.\r\n\tМиналата есен КФН не успя да реализира идеята си заради кризата около оставката на правителството, въпреки че до голяма степен успя да убеди бизнеса да й съдейства. Затова проектът за промени в Закона за КФН, който беше подкрепен от финансовото министерство, се предлага повторно тази година.\r\n\tНеобходимостта от реформа на небанковия надзор е една от официалните препоръки към България на Европейския съвет за 2017 г., а също и важна точка в доклада от мащабната проверка на МВФ и СБ на българския финансов сектор, известна като FSAP.\r\n\tСпоред проекта на КФН част от събираните от нея такси ще скочат 2-3 пъти.\r\n\tНапример таксата за лиценз за инвестиционен посредник става 10 200 лв. За издаване на лиценз на застраховател сегашната такса от 45 000 лв. плюс 3 000 лв. за всеки вид застраховка скача на 135 000 лв. плюс 10 000 лв. за всеки вид застраховка. Годишната такса за надзор за застрахователите пък ще бъде в размер на 140 000 лв.\r\n\tНай-сериозната тежест ще понесат пенсионните дружества, които в момента плащат по 15 000 лв. на година плюс по 7500 лв. за всеки управляван фонд. Според проекта твърдата такса се увеличава на 100 000 лв. плюс 50 000 лв. за всеки отделен фонд плюс процент от постъпленията за осигуровки, но общо не повече от 10% от приходите на пенсионното дружество и не повече от 1.9 млн. лв.\r\n\tСпоред проекта КФН държи да получи статута на Българската народна банка (БНБ) и да се равнява с нея най-вече заради заплащането. По същата причина се предлага работещите в институцията да престанат да са държавни служители и да минат на трудов договор.\r\n\tСпоред законопроекта петимата комисари ще гласуват правилата за собствените си заплати, които не трябва да са по-ниски от \"средното възнаграждение с постоянен характер на членовете на управителните органи в инвестиционните посредници, управляващите дружества, застрахователите, презастрахователите и пенсионноосигурителните дружества, определено на базата на последната отчетна година“. Към въпросните заплати ще се получават и бонуси, отново определяни от същите комисари.\r\n\tВъпреки че искат да взимат големи заплати, комисарите, а и служителите на КФН не искат да носят прекалено големи отговорности. Те предлагат да не носят имуществена отговорност за причинени вреди при изпълнение на задълженията им, освен в случаите, когато са извършили престъпление, става ясно още от проекта за промени в Закона за КФН.", "date": "2017.10.18", "title": "Кабинетът одобри идеята бизнесът да издържа Комисията за финансов надзор"}
{"url": "http://www.mediapool.bg/ek-shte-finansira-gradove-koito-investirat-v-sigurnostta-news270682.html", "text": "Европейската комисия (ЕК) подготвя механизъм, с който да подпомага градовете, които инвестират в мерки за сигурност. За целта комисията предоставя още тази година 18.5 милиона евро от фонда за вътрешна сигурност, а догодина ще бъдат отпуснати още 100 милиона евро.\r\n\tФинансовата помощ е част от новия пакет мерки на Европейската комисия за борба срещу тероризма, обявен в сряда. Очаква се комисията да издаде и нови насоки за подпомагане на държавите при разрешаването на въпросите, свързани със защитата на обществените места.\r\n\tОсвен това вече се работи и по създаването на бъдещо европейско звено за разузнаване.\r\n\tКомисията съобщи, че ще разгледа съществуващите пречки за достъпа до данни за финансови сделки в ЕС в опит за пресичане на финансирането на тероризма.\r\n\tКомисията предвижда да бъдат привлечени частните дружества в опазването на сигурността, например в търговските центрове, на концерти и спортни обекти.\n\n\r\n\tПредлага се също разширяване на възможностите властите да разшифроват данни при разследвания и наказателни дела без да се допуска отслабване на криптирането на по-общо равнище и без да се засяга голям или произволен брой хора.\r\n\tОсвен това ще се направи опит да бъде ограничен достъпа до вещества, които се използват за производството на самоделни експлозиви.\r\n\t, отбелязват от ЕК.\r\n\tВ допълнение ЕК препоръчва на Съвета на ЕС да разреши започването на преговори за преразглеждане на споразумението за резервационните данни на пътниците с Канада, в съответствие с всички изисквания на Европейския съд.\r\n\tКомисията предлага да се разшири и сътрудничеството на Европол с външни за ЕС държави.\r\n\tПредвижда се започването на преговори за споразумения с Алжир, Египет, Израел, Йордания, Ливан, Мароко, Тунис и Турция за обмен на лични данни с Европол за предотвратяване и борба с тероризма и тежките престъпления.\r\n\t, заяви първият зам.-председател на комисията Франс Тимерманс.\r\n\tКомисарят по въпросите на миграцията, вътрешните работи и гражданството Димитрис Аврамопулос заяви от своя страна,че тероризмът не признава граници и изисква съвместна работа в световен мащаб.\r\n\t, допълни той.", "date": "2017.10.18", "title": "ЕК ще финансира градове, които инвестират в сигурността"}
{"url": "http://www.mediapool.bg/lozan-panov-shte-smenya-zamestnika-si-krasimir-vlahov-news270683.html", "text": "Председателят на Върховния касационен съд (ВКС) Лозан Панов ще предложи нов председател на Гражданската колегия и заместник-председател на съда на мястото на сегашния титуляр Красимир Влахов, съобщиха от пресцентъра на ВКС.\r\n\tВ четвъртък се е провело Общо събрание на колегията, на което Панов е информирал съдиите за решението си. Мотиви за исканата смяна не се съобщават, но за сметка на това се уточнява, че съдиите са изразили \"високата си оценка\" за работата на Влахов.\r\n\t\"В рамките на проведеното Общо събрание съдиите от Гражданската колегия изразиха положителната си оценка за дейността на съдия Красимир Влахов като заместник на председателя на ВКС, своята благодарност към него и очакването си добрата работа и екипността да продължат да бъдат характерни за Гражданската колегия и при следващия й ръководител\", съобщават от ВКС.\r\n\tДо 2012 година Красимир Влахов бе председател на Софийския районен съд, когато по предложение на Лазар Груев ВСС го избра за заместник-председател на Върховния касационен съд и ръководител на гражданската му колегия.\r\n\tКрасимир Влахов започва кариерата си през 1996 година като младши съдия, през октомври 1997 година става съдия в Софийския районен съд. Четири години по-късно е избран за заместник-председател на съда. През 2004 г. става съдия в Софийския градски съд, а по-късно същата година е командирован във ВКС.\n\n\r\n\tПо предложение отново на Лазар Груев в края на 2008 година ВСС го избра за председател на Софийския районен съд.\r\n\tСлед избора на Лозан Панов за шеф на ВКС той остави върховните съдии сами да изберат кои да са председателите на трите колегии на съда. Магистратите потвърдиха и тримата заместници на Лазар Груев – Павлина Панова (Наказателно отделение), Таня Райковска (Търговска колегия) и Красимир Влахов (Гражданска). След това Райковска бе избрана за конституционен съдия. Заместник-председателите на съдилищата нямат мандат.", "date": "2017.10.18", "title": "Лозан Панов ще сменя заместника си Красимир Влахов"}
{"url": "http://www.mediapool.bg/tatyana-doncheva-tiya-deto-tsaptsarosvat-edna-ili-druga-hapka-shteli-da-se-boryat-s-koruptsiyata-news270684.html", "text": "Лидерката на \"Движение 21\" Татяна Дончева се присмя в сряда на твърдението на съобщението на депутата от ДПС Йордан Цонев, направено ден по-рано, че двамата заедно с Делян Пеевски пишели закон против вторичното разграбване на КТБ.\r\n\t\"Те 6 пъти променяха закона, за да могат едни и същи хора да стигнат до активите. Те фалираха банката, за да стигнат същите хора до активите, и след като фалираха банката , за да стигнат до активите, и установиха, че пак не могат съвсем до всичко да стигнат – а сега направете 85-ия закон и накрая се съберете на Консултативен съвет и кажете, че всичките ние ще се борим с корупцията. Ние, дето като вас гледаме от трибуната, и те, дето вътре цапцаросват една или друга хапка\", коментира Дончева пред бТВ.\r\n\tС подигравателен тон тя коментира и \"битката\" между ГЕРБ и БСП по темата за корупцията и \"конкуренцията\" между двата им антикорупционни закона, станали тема на вчерашния Консултативен съвет по национална сигурност при президента. След него бе съобщено, че управляващи и опозиция не се били разбрали.\r\n\t\"Ма как не се разбраха? Ма те направили две глупости и искат да ги съвместят – какво значение има това за живота? Никакво. Те си играят някакъв театър. Нито едното, нито другото предложение няма да разкрива нищо. Вие имате три институцийки в момента и ги обединявате в нов орган. И какво ще стане? Същото. Вашият капацитет е в това, което те са правили досега. Другите какво казват: ми ние пък ще вземем отдела за декларациите от Сметната палата и ще им дадем разследващи функции. Че те са един офис, едни служителки, които набират декларации на компютрите, и после едни журналисти, които ги пускат по медиите – да се види кой не си е декларирал 85-ата нива на дядо си. На тия чиновнички от Сметната палата, ако им дадете разследващи функции, и какво?\", попита тя.\r\n\tДончева обясни и кое според нея е \"най-смешното\" в проектозакона на БСП. \"В закона няма нищо - освен това кой ще назначава директора. И след това - че директорът с правилник ще определи всичко в дирекцията... Това е все едно да отидете в една от фирмите за бяла и черна техника, да си вземете един кашон, без да знаете какво има вътре - дали е печка, дали е бойлер, кафеварка или телевизор. И да кажете: Еми, тоя, дето сме го калесали за директор ще каже какъв да е пълнежът. Ама на вас ви трябва радиатор, защото идва зима. Не ви трябва какво да е и да ви го определя някой друг. Така че е, вместо да видят, че има такъв дефект, продължават да внушават как най-важния, сакралния въпрос бил дали президентът или премиерът ще назначава шефа\", обясни тя.\n\n\r\n\tСпоред нея целият спор, всъщност, е само за едно: \"Кой ще разрешава едни нови събирачи на СРС-та да действат? Щото ако едните имат такъв инструментариум, а сега да имат и другите. И да се надцакваме със СРС-та\".\r\n\tКазуса \"Емко\"-\"Дунарит\" Татяна Дончева обясни така: \"Държавата опита да отнеме по незаконен начин частна собственост в полза на други частници\". Другите частници, по думите й, са тия, които придобиха едрите хапки на КТБ или поне по-голямата част от тях. Те са свързани с държавата, имат възможност да качват и да свалят министри, възможност да държат един министър, дори когато той е сгафил тежко в ущърб на правителството, каза тя, имайки предвид министъра на икономиката Емил Караниколов.\r\n\tТя отказа да назове човека, който е искал да придобие оръжейния завод. Смята, че всички се досещат кой е. Уточни, че това не е Цветан Василев.\r\n\tДействията на държавните чиновници, на министъра на икономиката, на куп институции без благословия, картбланш и гръб от най-високо ниво не биха били възможни, добави Дончева.\r\n\tСпоред нея министърът на икономиката Емил Караникилов е направил голям гаф и трябва да му бъде поискана оставката. За негова оставка обаче се мълчи, а по-драстични действия на министър, който да си проси оставката, от няколко мандата на различни правителства не помня, каза Дончева.\r\n\tСпоред нея собственикът на \"Емко” Емилиян Гебрев е бил принуден да се договори с управляващите.\r\n\tВажно е обаче, че хората на двете предприятия (\"Емко” и \"Дунарит”) излязоха, притиснати до стената и воюваха за правото си, така трябва да постъпват всички”, коментира още Татяна Дончева.\r\n\tТя обяви, че за пръв път работниците и мениджмънтът на \"Емко\" са доказали, че най-важно е\r\n\tхората да разберат какво става и да се защитят сами.\r\n\t\"И 100 консултативни съвета да направим, и 100 закона да приемем, и 100 агенции и някакви други – докато няма желание у хората да разберат, че това им пречи, няма как да стане\", каза Дончева.", "date": "2017.10.18", "title": "Татяна Дончева: Тия, \"дето цапцаросват една или друга хапка\", щели да се борят с корупцията"}
{"url": "http://www.mediapool.bg/s-5-mesetsa-zakasnenie-tsatsarov-se-samosezira-che-zam-ministar-e-iznudval-prevozvachi-news270681.html", "text": "Главният прокурор Сотир Цацаров е разпоредил  във връзка с твърденията на депутат от БСП, че зам.-министърът на транспорта от квотата на НФСБ Ангел Попов е изнудвал превозвачи. Интересна подробност е, че твърденията за злоупотреби срещу Попов бяха отправени от представители на бранша в телевизионен ефир още през май т.г., когато Попов бе назначен в правителството. Не е ясно защо главният прокурор се самосезира едва сега, когато случаят бе напомнен от червен депутат.\r\n\tВ сряда сутринта Георги Свиленски от БСП заяви, че сдружението на българските превозвачи е сезирало премиера Бойко Борисов при назначаването на Попов през май т.г.\r\n\tВ разгара на взаимните  за корупция и шуробаджанащина, Цацаров се е самосезирал от публикация в сайта \"Дир БГ\" със заглавие \"БСП: Зам.-министър на транспорта изнудвал превозвачи\", в която са цитирани думите на депутата.\r\n\tЦацаров е наредил на Софийска градска прокуратура да изиска информация от кабинета на министър - председателя дали е постъпвал сигнал от Националното сдружение на българските превозвачи с оплаквания срещу действия на Ангел Попов, както и от самото сдружение – изпращало ли е такъв сигнал.\r\n\tОбещанието е проверката да бъде извършена в максимално кратки срокове.\n\n\r\n\tГеорги Свиленски заяви на брифинг в Народното събрание, че при номинирането на Ангел Попов за зам.-министър \"имаше доста съпротива от целия транспортен бранш относно назначението му\".\r\n\t\"Тогава от Националното сдружение на българските превозвачи сезират премиера, че Попов в качеството му на председател на браншова организация в периода 2012-2014 г. си е позволявал да събира пари от колегите си превозвачи с цел уреждане на разрешителни за превоз на товари\", заяви Свиленски.\r\n\t\"Цялата ситуация по това как ги е събирал и предавал, от чие име и на кого е трябвало да ги предаде, са го написали тогава. Шест месеца след този сигнал продължава да бъде зам.-министър на транспорта\", допълни Свиленски.\r\n\t\"Освен писмото, което е заведено в МС за действията на този човек, има и декларация от човек, който е дал пари на Попов. Застанал е с трите си имена, фирма и адрес и декларира, че е дал пари за разрешение\", каза още депутатът от левицата.\r\n\tОт името на БСП той запита дали министър-председателят е сезирал прокуратурата. \"Ако не го е направил за 5 месеца, още утре на базата на сигналите, които са пристигнали при нас, като народни представители сме длъжни да го направим. Иначе ще се окаже, че прикриваме престъпление\", заяви Георги Свиленски. \"Когато се говори за борба с корупцията няма как да водиш борба, когато на управленските места има хора, които с действията си причиняват корупционни практики\", завърши той.\r\n\tНФСБ застана зад зам.-министъра на транспорта Ангел Попов, съобщиха от партията на вицепремиера Валери Сименов.\r\n\tСпоред партията атаката била заради действията на Министерството на транспорта, на автомобилната администрация в негово лице, да предприеме решителни мерки за пресичане на отдавна утвърдени, дразнещи обществото практики по отношение на техническите прегледи, на някои недобри практики в международния транспорт, на издаването на фалшиви шофьорски книжки и др..\r\n\tПред медиите в парламента Борис Ячев от НФСБ припомни, че при номинирането на зам.-министри в третото правителство на Борисов срещу Попов е имало същата атака със същите твърдения от организация в международния транспорт, срещу която той е завел дело за набеждаване и то в момента е в съда.\r\n\tОт вторник от страна на автомобилната администрация са предприети административни принудителни мерки, временно е отнет лицензът на един от членовете на същата тази международна асоциация. Предполагаме, че днешната атака, само че \"през устата на депутат от БСП\", е по повод на тази мярка, коментира Ячев.\r\n\tОт НФСБ очакват действията на транспортното министерство, автомобилната администрация и правителството за спиране на порочни практики да предизвикат реакция с \"удари под пояса\".\r\n\tДнешното изявление на БСП било и опит на социалистите да отклонят вниманието от скандала с депутатския брат в Русе, смятат още от НФСБ.\r\n\tНазначението на Ангел Попов бе  от самото начало преди всичко поради съмненията за конфликт на интереси.\r\n\t\"Ангел Попов, собственик на мащабен транспортен бизнес, от една страна и от друга страна, председател на транспортна асоциация в Министерството на транспорта\" – така го описа лидерът на НФСБ и вицепремиер Валери Симеонов, представяйки кандидатурата му през май т.г..\r\n\tВ съобщението на МС Попов бе представен като човек от бранша, член на ръководството на три сдружения от бранша – Национална браншова камара на работодателите в транспорта, Национално сдружение на автомобилните превозвачи и на Съюза на организациите в автомобилния транспорт.\r\n\tОт Съюза на българските превозвачи и от Съюза на международните превозвачи оспориха това, че Ангел Попов е представен като човек от бранша.\r\n\t\"Г-н Симеонов е подведен. Първо, Попов не разполага с мащабен транспортен бизнес. Има няколко фирми, от които само една има лиценз, но тя е продадена”, заяви Йордан Арабаджиев, изпълнителен директор на Съюза на международните превозвачи, пред Нова телевизия.\r\n\t\"Г-н Попов няма действаща транспортна фирма, както е представено. Сдружение имаше, но то беше активно до 2011 г. Тогава след едни неприятни случки това сдружение потъна\", допълни Красимир Лалов от Съюза на българските превозвачи.\r\n\tПревозвачите съобщиха тогава, че са изпратили писмо до премиера и транспортния министър, обвинявайки Ангел Попов и в злоупотреби.\r\n\tЛалов заяви, че Националното сдружение на превозвачите е доставила на Попов \"определен вид стоки, които той така и не заплати\". \"През 2011 г. те ни бяха партньори, тогава беше злоупотребил с имената на председателя на сдружението и с моето във връзка с издаването на едни разрешителни. Премиерът е информиран, министърът на транспорта също е информиран\", каза Лалов.\r\n\tВ отговор зам.-министърът коментира, че ще си търси правата по съдебен ред за всички лъжливи твърдения и \"това намирисва на поръчка\". Той каза, че бил предал документи на премиера.\r\n\tАнгел Попов е бил собственик на транспортната компания \"Пеманг\" ООД, която се занимава със спедиторска дейност, но е продал дяловете си през 2011 г. и към май месец е само управител на фирмата. Компанията се занимава с превоз на опасни товари (ADR), на контейнери, на храни и дрехи, както и специализирани превози. Оборотът й за 2015 г., от когато е последният публикуван финансов отчет, е 590 хил. лв., а година по-рано е бил едва 11 хил. лв.\r\n\tПопов е съдружник и в \"АиК Трейд\" от 2009 г., когато е регистрирана фирмата, която до май т.г. не бе публикувала нито един финансов отчет, както е длъжна по закон.\r\n\t\"Абовис\" ЕООД е третата фирма, на която Ангел Попов е собственик. Регистрирана е в края на 2016 г. и също се занимава със спедиторска и транспортна дейност.\r\n\tКъм момента на назначението му за зам.-министър, от Търговския регистър не бе видно Попов да е предприел действия за излизане от компаниите.", "date": "2017.10.18", "title": "С 5 месеца закъснение Цацаров се самосезира, че зам.-министър е изнудвал превозвачи"}
{"url": "http://www.mediapool.bg/s-evropari-gradovete-mozhe-da-se-toplyat-ot-mineralni-izvori-news270686.html", "text": "Средства от оперативната програма \"Околна среда\" (ОПОС) 2014-2020 може да се предоставят за внедряване на геотермално отопление в градовете с минерални извори. Това стана ясна по време на среща на екоминистъра Нено Димов с кмета на Велинград Костадин Коев, представители на туристически бранш и граждани в сряда.\r\n\tВелинград се слави със своите горещи минерални извори, които привличат множество туристи, но и със силно замърсения си въздух през зимата, когато голяма част от хората се топлят с дърва и нискокачествени въглища.\r\n\tСпоред Нено Димов този проблем може да бъде решен като се използват минералните извори на града и да отопление на общински и жилищни сгради.\r\n\t\"Проект със захранване на общински сгради и частни домакинства може да попадне в обхвата на ОПОС и да получи финансиране“, обяви министърът. Според него такъв проект може да се разработи като пилотен и да послужи за пример на други общини с минерални извори. За да бъде финансиран по ОПОС, проектът трябва да е в един район или квартал, за да може да се направят измервания преди и след реализацията и да се покаже ефектът от инвестицията, поясни той.\r\n\t\"Ако докажем, че след реализацията на проекта намалява нивото на фини прахови частици от битовите отоплителни уреди, ще бъдем убедителни, че инвестицията на европейски средства има екологичен ефект“, категоричен е Нено Димов.\n\n\r\n\tСпоред него това е добър старт и ще бъде първа стъпка за общините, които имат възможност да използват ресурса си от минерални извори. Министърът подчерта, че това е пример за търсене на мерки на ниво кмет и общински съвет и насърчи местните власти да търсят такива начини за подобряване качеството на атмосферния въздух.\r\n\tЗа насърчаване използването на минералните извори миналата година екоминистерството отпусна  на девет общини за построяване на инфраструктура, която ще им позволи да използват минерални извори на тяхна територия за изграждане и захранване с топли води на градски басейни, къпални, спа комплекси, както и за геотермално отопление на обществени сгради и частни оранжерии.\r\n\tГодини по-рано държавата започна да предоставя за безвъзмездно ползване на свои минерални извори на общини, но за повече от пет години нищо не се е случило в тази посока. Столичната община само говори за свои планове за геотермално отопление, което ако се приложи ще доведе до намаляване на цената на парното в града и ще върне част от клиентите на общинското топлофикационно дружество.\r\n\tПо време на визитата на екоминистъра във Велинград е бил обсъден и инвестиционния проект за добив на волфрам на територията на общината, срещу което са жителите на града. Димов уверил, че ведомството и пазарджишката екоинспекция ще продължат да отстояват интересите на гражданите и закона, който ги пази. Той информирал гражданите за решението на екоинспекцията да отхвърли оценката за въздействие върху околната среда на проекта и на волфрам и уверил, че в него са спазени всички законови процедури.\r\n\tНа въпрос за финансиране на изграждането на пречиствателна станция за отпадъчни води в района министърът отговорил, че не са изпълнени критериите за обединяване на ВиК дружества в Пазарджишка област и затова няма да може проектът да се финансира по ОПОС. Ще се търсят възможности за финансиране от Предприятието за управление на дейностите по опазване на околната среда (ПУДООС) за общините с 2000 до 10 000 еквивалент жители, които не в момента не попадат в обхвата на финансиране по европейски програми, посочват от екоминистерството.", "date": "2017.10.18", "title": "С европари градовете може да се топлят от минерални извори"}
{"url": "http://www.mediapool.bg/bsp-sezira-ks-za-neprietata-ostavka-na-delyan-dobrev-news270645.html", "text": "Искане до Конституционния съд да се произнесе дали решението на парламента да не приеме оставката на народния представител от ГЕРБ Делян Добрев е противоконституционно внесоха в сряда 62-ма депутати от БСП. Те настояват решението за оставането на Добрев в парламента да бъде отменено.\r\n\tДелян Добрев внесе оставката си в парламента в началото на октомври след разразилия се скандал \"Кумгейт\" с назначения на негови близки и роднини в общината в родния му град Хасково без конкурси, както и множество негови приближени на постове в държавната енергетика. Скандалът се разгоря след като ГЕРБ оттегли доверието си от кмета на Хасково Добри Беливанов с мотива, че не оправдал очакванията на партията.\r\n\tДобрев оправда назначенията в Хасково с аргумента, че градът е малък, а екипът му бе определен като \"дрийм тийм\". Той също така обвини БСП и по-специално депутатката на социалистите Елена Йончева в целенасочена атака.\r\n\tЦялата партия ГЕРБ и парламентарната й група застана на негова страна и след пламенна защита в пленарната зала оставката му бе отхвърлена, въпреки молбите му да се оттегли от политическия живот.\r\n\tСпоред социалистите обаче неприемането на оставката на депутат нарушава конституцията.\r\n\tФилип Попов от БСП за България изрази надежда, че конституционните съдии ще се произнесат в кратки срокове:.\r\n\t \r\n\t\"Обявяването на противоконституционност на този акт на Народното събрание има действие занапред, което ще рече, че Народното събрание отново следва да разгледа проекта за решение, касаещ оставката на господин Добрев и разбира се, да я приеме, защото това са единствените негови правомощия, защото оставката на господин Добрев е един личен акт. Така е записано и в Конституцията\", коментира пред журналисти Попов.", "date": "2017.10.18", "title": "БСП сезира КС за неприетата оставка на Делян Добрев"}
{"url": "http://www.mediapool.bg/donorite-na-stvolovi-kletki-u-nas-sa-kraino-nedostatachno-news270688.html", "text": "Броят на донорите на стволови клетки у нас е крайно недостатъчен, сигнализираха в сряда водещи специалисти по време на кръгла маса по проблема.\r\n\tНационалният консултант по имунология и началник на Клиниката по клинична имунология с банка за стволови клетки в Александровска болница проф. Елисавета Наумова съобщи, че броят на донорите в българския регистър е под 3000. А за да могат българските пациенти да се възползват пълноценно от публичната банка, донорите трябва да достигнат поне 10 хиляди. За сравнение публичната банка на Германия разполага със седем милиона донора.\r\n\t“За разлика от донорството на органи, където е трудно и тежко да бъдат убедени близките на пострадал, че той вече е донор и че, дарявайки, ще помогне на непознати хора, ще спаси живот и ще промени съдбите на цели семейства, по-постижимо и по-лесно е да убедим хората да дарят част от своята кръв, от своя костен мозък или да позволят взимането на кръв от пъпната връв. Пътят е информираност и публичност“, заяви зам.-министърът на здравеопазването д-р Мирослав Ненков.\r\n\tПо думите му пътят за убеждаване на хората, че трябва да станат донори, е чрез разяснения, че процедурата за взимане на кръв е минимално инвазивна и минимално болезнена, че при процедурата за костен мозък практически също не съществува риск за здравето на човека, че при взимането на кръв от пъпна връв се иска само съгласие, а по този начин могат да бъдат спасени човешки животи.\r\n\tДиректорът на Александровска болница доц. Костадин Ангелов има амбицията да направи център за трансплантация на стволови клетки в болницата, който да включи публичната банка за клетки и клиниките по имунология и хематология. По думите му при реализирането на този проект у нас ще се правят много повече трансплантации на стволови клетки и на пациентите няма да им се налага да ги осъществяват в чужбина.\n\n\r\n\tИзвършваните трансплантации на стволови клетки у нас сега са между 20 и 30 на година, което е крайно недостатъчно.\r\n\tЗам.-министър Ненков заяви, че се търсят възможности за подкрепата и финансирането за реализирането на този център.", "date": "2017.10.18", "title": "Донорите на стволови клетки у нас са крайно недостатъчно"}
{"url": "http://www.mediapool.bg/izgotvya-se-partselaren-plan-za-stroezha-na-chast-ot-magistrala-ruse-veliko-tarnovo-news270687.html", "text": "Изготвя се парцеларен план за строителството на магистралата Русе – Велико Търново за участъка Русе – Бяла и обходен път на град Бяла, съобщиха от Министерството на регионалното развитие.\r\n\tИзработването на проекта за плана на 76-километровата отсечка е възложено на Агенция \"Пътна инфраструктура\" (АПИ) със заповед на министъра на регионалното развитие и благоустройството Николай Нанков.\r\n\tСъгласно заданието за проектиране ще се засегнат землища на градовете Русе и Мартен и селата Николово, Басарбово в община Русе, селата от община Иваново - Красен, Божичен, Иваново и Тръстеник, град Две Могили, селата Екзарх Йосиф и Обретеник в община Борово, селата Ценово, Белцов, Пиперково и Долна Студена в община Ценово, а в община Бяла селата Стърмен, Полско Косово и Пейчиново и град Бяла.\r\n\tВ изпълнение на разпоредбите на Закона за устройство на територията, при изработването на ПУП-ПП ще се извършат и инженерно-геоложки и хидрогеоложки проучвания.\r\n\tАвтомагистрала Русе – Велико Търново е сред приоритетните обекти за осигуряване на транзитния трафик по трансевропейския транспортен коридор № 9 и международен път Е85 в границите на България.\n\n\r\n\tИзграждането й ще доведе до подобряване на функционирането и стандарта на транспортно обслужване на международния и вътрешен трафик, обезопасяване на пътуващите и живущите по направлението.\r\n\t\r\n\tПътната агенция ще изработи и изменение на проект на ПУП-ПП и за изграждане на кръгово кръстовище при км 23+020 на главен път Пловдив - Асеновград, което да улесни влизащите и излизащите автомобили от кв. \"Долни Воден\" на Асеновград, съобщиха още от регионалното министерство.\r\n\tВ момента главният път се уширява и реконструира основно с европейски средства от оперативна програма \"Региони в растеж\" 2014-2020 г.\r\n\tВ хода на изпълнение на строителните дейности правителството реши да бъдат изработени нови технически решения с цел улесняване на гражданите и индустриалните предприятия, което налага и промени в проекта.", "date": "2017.10.18", "title": "Изготвя се парцеларен план за строежа на част от магистрала Русе – Велико Търново"}
{"url": "http://www.mediapool.bg/ogradata-po-granitsata-veche-e-strategicheski-obekt-za-natsionalnata-sigurnost-news270689.html", "text": "Министерският съвет включи оградата по границата с Турция в списъка на стратегическите обекти за националната сигурност.\r\n\t\r\n\tСпоред правителствената пресслужба това ще допринесе за \r\n\t\r\n\tСъоръжението по границата с Турция се строи вече години и \"глътна\" над 180 млн. лева, но все още има недоизградени участъци.\r\n\t\r\n\tНа този фон прокуратурата  за злоупотреби при строителството.", "date": "2017.10.18", "title": "Oградата по границата вече е стратегически обект за националната сигурност"}
{"url": "http://www.mediapool.bg/nad-polovinata-shvedski-kompanii-v-bulgaria-planirat-poveche-investitsii-news270690.html", "text": "За последните десет години шведски компании са инвестирали в България над 208 млн. евро, като мнозинството от тях оценяват положително страната ни и планират ново разширение на дейността си тук. Това стана ясно по време на среща между заместник-министъра на икономиката Александър Манолев и посланика на Кралство Швеция Луиз Бергхолм. На нея присъства и почетният консул на скандинавската държава у нас Зоя Паунова, съобщиха от икономическото ведомство в сряда.\r\n\t\"През последната годината отчитаме ръст на двустранния ни стокообмен от над 10% до 346 млн. евро. Считам обаче, че потенциалът е още по-голям и можем да активизираме търговско-икономическото ни сътрудничество с общи действия и инициативи“, посочил Манолев. Той е предложил съвместен бизнес форум догодина в София, а Бергхолм подкрепила идеята и се ангажирала с покана на шведски инвеститори, които да споделят опита си в страната ни.\r\n\tНа срещата са били обсъдени и сферите на възможно икономическо партньорство за увеличаване на инвестициите и двустранния стокообмен. Сред перспективните отрасли са отбелязани телекомуникациите, електрониката и електротехниката, производството на машини и съоръжения, фармацевтични продукти, мебели, селскостопанска продукция и др.\r\n\t\"Автомобилният сектор в България расте с много бързи темпове, като се надяваме да разширяваме сътрудничеството си в тази област с Швеция“, казал Александър Манолев. По думите му и към момента български компании са подизпълнители на шведски производители като се надява, че тези партньорства ще бъдат надграждани, в това число и с нови производствени мощности в страната ни.\r\n\tДвамата обсъдили и предстоящото председателство на България на Съвета на ЕС, като заместник-министър Манолев представи приоритетите ни в сектор икономика. Луиз Бергхолм подчертала, че Швеция следи отблизо подготовката и изразила готовност за задълбочаване на диалога и двустранното сътрудничество в някои от обсъжданите теми.", "date": "2017.10.18", "title": "Над половината шведски компании в България планират повече инвестиции"}
{"url": "http://www.mediapool.bg/grozdan-karadzhov-dps-da-napishat-ne-zakon-a-uchebnik-kak-se-iztochva-banka-news270691.html", "text": "\"ДПС пишели закон за разкриване на истинския грабител на КТБ?! Не закон, а направо учебник да напишат! Кой, ако не те?! Безспорно имат нужната експертиза - знаят как се източва банка, как се срутва банка, как се разграбват отломките ѝ. С помощта на всички регулаторни, уж независими, органи, които иначе би трябвало да предотвратяват точно това!\"\r\n\tТова написа във Фейсбук в сряда бившият депутат от Реформаторския блок Гроздан Караджов по повод изявлението на Йордан Цонев от ДПС, че заедно с колегата му в парламента Делян Пеевски пишат нов закон за \"доразграбването\" на КТБ.\r\n\t\"Кога, ако не сега?! Ценни активи в КТБ не останаха - всичко е разпиляно или продадено на смешни цени. С активното участие на тези, които би трябвало да бдят това да не става! Как, ако не така?! Авторите имат опит в писането на закони с обратен ефект. Пример - предишният им законотворчески опит - законът за офшорките, който трябваше да забрани на компаниите с неясна собственост да имат медии и да получават обществени поръчки, лицензии и концесии у нас. И оттогава, като гледам, собствеността на медиите се проясни и едва ли не обществото узна истинските собственици на големите телевизии, вестници и безброй уебсайтове. Напротив, офшорките им не само просперираха, но и се мултиплицираха. С любезното съдействие на някои министри, които би трябвало да работят в публичен, а не в частен интерес\", добавя Караджов в социалната мрежа.\r\n\tСпоред него \"поредният закон за КТБ окончателно ще погребе и малкото останали следи\". \"Пито от крадците, платено от данъкоплатците\", завършва бившият депутат от РБ.", "date": "2017.10.18", "title": "Гроздан Караджов: ДПС да напишат не закон, а учебник как се източва банка"}
