{"url": "http://www.mediapool.bg/vsenarodna-zashtita-na-delyan-dobrev-pravi-vse-po-slabo-veroyatna-ostavkata-mu-news269920.html", "text": "Ден след като лидерът на ГЕРБ в Хасково и депутат Делян Добрев подаде по телевизията оставка от всички заемани от него постове, реакциите на различни структури на партията му и на коалиционния й партньор – Обединените патриоти, все по-ясно говорят, че тя ще остане ход за изчистване на имидж, а парламентаристът няма да напусне Народното събрание.\r\n\tЗам.-председателят на ГЕРБ Цветан Цветанов отиде в Хасково да потушава на място \"Кумгейт\", възникнал заради оттегленото доверие на ГЕРБ от кмета Добри Беливанов и назначенията на ключови позиции в общината на роднини и близки на депутата Делян Добрев. Осветяването на кадруването стана повод той да съобщи пред бТВ в неделя, че желае да напусне партийните постове и че премиерът Бойко Борисов е подкрепил неговите аргументи.\r\n\tДействията след неговата оставка обаче все повече изглеждат като пиар ход, след като в негова защита се втурнаха да се изказват регионални структури на ГЕРБ, както и вицепремиерът на Обединените патриоти Валери Симеонов, който призова ГЕРБ и Народното събрание да отхвърлят оставката на Добрев.\r\n\tПоказателни са уж спонтанните, според ГЕРБ, реакции на всички нейни структури, които в повечето случаи са оглавявани от депутати на партията. В тях се заявява, че Делян Добрев и морален човек, а желанието му за оттегляне от политиката – достойна постъпка, говореща за неговата невинност.\r\n\tИмайки предвид, че оставката на депутат се гласува от пленарна зала, а повечето депутати на ГЕРБ оглавяват местните структури на формацията, които заявиха подкрепа за него, все по-вероятен изглежда сценарият те да гласуват против освобождаването му.\r\n\tКъсно вечерта в понеделник от пресцентъра на ГЕРБ се позоваха на думи от шефа на ГЕРБ в парламента Цветан Цветанов, който призовава бившият министър “Деляне, бъди силен с тази подкрепа ще успеем”.\r\n\t“Ние сме силен отбор, защото работим за гражданите, защото политиките, които правим, достигат до всеки от човек. Затова нямаме от какво да се срамуваме. Единственото, за което аз се срамувам, е че подкрепихме Добри Беливанов за кмет на Хасково. Този човек няма място в ГЕРБ ”, казва Цветанов, цитиран от партийния пресцентър.\r\n\tДумите му могат да бъдат тълкувани и като знак, че ГЕРБ ще опитат да предизвикат предсрочни избори в града – решение, за което до момента от формацията не са заемали позиция.Масова \"спонтанна\" подкрепа\r\n\tБраненето му на Добрев от атаките на БСП стартира в неделя със защитно-фейсбук слово от лидера на НФСБ и вицепремиер в кабинета Валери Симеонов.\r\n\t\"От свое име и от името на ръководството на Национален Фронт за Спасение на България призовавам коалиционните партньори от ГЕРБ и Народното Събрание да отхвърлят оставката на Делян Добрев\", призова Валери Симеонов в неделя. Според него Добрев подал оставка под огромен медиен натиск и политически обвинения, които към момента лежат единствено върху клевети. \"Приемането на тази оставка ще легитимира политическите спекулации като норма за саморазправа и лов на вещици\", написа Симеонов в съобщение до медиите.\r\n\tВицепремиерът определя Добрев като морален политик и експерт със задълбочени знания в\r\n\tенергетиката и икономиката, а политическата атака срещу него обяснява с интересите на засегнати от структурната реформа в енергетиката олигарси.\r\n\tСпоред него атаката срещу Делян Добрев за назначенията на негови хора в общината \"ни връща във времената на сталинските чистки, когато цели семейства изчезваха в лагерите, само заради връзките си с някой \"неблагонадежден\" или във времената на ранния социализъм в България, когато цели фамилии бяха репресирани, поради връзка с някой \"враг на народа\".\r\n\t\"По-достойно от това политик публично да признае и коригира своя грешка няма. Не е добър знак, ако човек бъде изваден от политиката, защото е постъпил правилно и достойно. Благодарим на Делян Добрев, че направи това, което, убедени сме, много колеги не са се решавали, когато са търпели разочарования от хора, издигнати от партийните структури на ГЕРБ на изборни позиции. Призоваваме го да преосмисли решението си и да оттегли оставката си\", се казва пък в позицията на габровската организация на ГЕРБ.\r\n\t\"Делян Добрев е човек с висок морал. Подаването на оставка е акт, който доказва това\", смята благоевградската партийна структура, която също призовава депутата да не напуска политика.\n\n\r\n\tЗаради патетичните призиви, които последваха анонса, че Добрев се оттегля, политологът Димитър Димитров, цитиран от \"Фокус\" разчете хода му като опит да бъде прекратен публичния скандал.\r\n\tБеливанов подписа оставките на своите заместници\r\n\tМеждувременно на работа в общината се върна кметът Добри Беливанов, чиято оставка бе поискана от издигналата го на поста ГЕРБ. Неговата първа работа е била да подпише подадените миналата седмица оставки на заместниците му Милена Трендафилова и Евгени Консулов, които се оказаха пряко назначение на Добрев, както и редица други ключови кадри в общината.\r\n\tБеливанов на свой ред отрече обвиненията на ГЕРБ, че работата в общината не върви и обясни пред журналисти, че ако има проблеми, чието решаване се бави, те са свързани с процедури. По думите му всеки има право да му иска оставката.\r\n\tПо-рано в неделя той обяви в открито писмо, че чисто партийните, семейни и приятелски назначения не са подходящи за постигане на общинските цели и е недопустимо установяването на монопол в ръководството на общината. Беливанов заяви, че съжалява, че е възложил кадровата политика на препоръчаните от Добрев зам.-кметове и изрази надежда на тяхно място да дойдат достойни хора и добри професионалисти.\r\n\tКметът обвърза атаката на ГЕРБ срещу него с отменени опорочени, по неговите думи, конкурси. \"Разчитам, че всички поръчки са възложени законосъобразно... Неприятно е, че заради един изкуствено създаден конфликт относно конкурсите за назначения, обществото ще гледа с недоверие на цялостната дейност в общината. Дадохме повод на опозицията да ни атакува\", допълва той.\r\n\tВ същото време Беливанов обяви, че в управлението си остава твърдо зад политиките и принципите на ГЕРБ и отрича БСП да се опитвали да купят убежденията му. Той допълва, че е наскърбен като баща, а не като политик от поведението на Делян Добрев и отдава поведението му на емоцията, начина му на мислене и амбициите му за упражняване на влияние.Йончева да разследва суджуците на БСП в Каварна \r\n\tМеждувременно в цялата сага се намеси и дългогодишният бивш кмет на Каварна Цонко Цонев, който призова депутата от БСП Елена Йончева да проследи роднинските назначения на настоящия кмет на морския град, след като това направи с Хасково.\r\n\tПред \"Нова телевизия\" в понеделник той обясни, че назначенията в общинската администрация се редуват на принципа \"роднина, активист на БСП, суджук\".\r\n\tПо думите му зам.-кметът Ивелина Илиева преди назначението й е била активист на ГЕРБ в града и близка с бившия депутат Живко Мартинов, когото прокуратурата обвини в искане на 4 т суджук от бизнесмен в полза на премиера Бойко Борисов.\r\n\tЦонев изреди и други проблемни според него назначения. Виктория Керчева - братовчедка на кмета Нина Ставрева, е шеф на общинската комисия по бюджет и финанси, която би трябвало да контролира кмета. Нейният брат Ивайло Керчев е назначен във фирмата \"Титан\", за да подписва протоколите, които кметът плаща за извършени дейности. Негов кумец пък преглеждал въпросните фактури. В отдел \"Инвестиционна дейност\" е назначена друга братовчедка, а шефката на БСП Община Добрич е заела без конкурс за началник дирекция \"Европроекти\".", "date": "2017.10.02", "title": "\"Всенародна\" защита на Делян Добрев прави все по-слабо вероятна оставката му"}
{"url": "http://www.mediapool.bg/kanadskata-politsiya-predyavi-na-somaliyski-bezhanets-obvineniya-za-napadenieto-v-edmantan-news269929.html", "text": "Канадската полиция предяви на сомалийски бежанец пет обвинения в опит за убийство, след като съобщи, че той е нападнал с нож полицейски офицер и е блъснал с кола няколко пешеходци в Едмънтън, в провинция Алберта в събота вечерта, предаде Ройтерс. Заподозреният е мъж на 30 години, чието име полицията не разкри, но според канадски медии той е Абдулахи Хасан Шариф. Бил е разследван преди две години за разпространение на екстремистка идеология, но тогава е било преценено, че не представлява заплаха, уточни полицията. В събота вечерта той блъсна с кола \"Шевролет Малибу\" и вдигна във въздуха полицейски офицер близо до футболен стадион. След това нападателят излезе от колата, нанесе му няколко удара с нож и избяга. Полицията го спря за проверка и установи, че той е собственикът на колата. Той отново избяга и бе арестуван след преследване, при което блъсна четирима пешеходци. В колата бе намерено знаме на Ислямска държава, каза началникът на полицията в Едмънтън. \"Доколкото ни е известно, той е бил самотен вълк. Засега няма причина за паника или тревога\", уточни полицията. Нападнатият полицай, който бе ранен с нож в главата и лицето, бе изписан от болницата вчера заедно с двама от пешеходците, а другите двама остават на лечение, добавя Ройтерс.", "date": "2017.10.02", "title": "Канадската полиция предяви на сомалийски бежанец обвинения за нападението в Едмънтън"}
{"url": "http://www.mediapool.bg/nai-malko-50-ubiti-i-nad-400-raneni-pri-strelba-v-las-vegas-news269910.html", "text": "Най-малко 50 души са убити и над 400 ранени, след като нападател откри огън с автомат по време на фестивал за кънтри музика в Лас Вегас. Извършителят е 64-годишният бял мъж Стивън Падок, който се е самоубил след атаката. Засега мотивите му остават неизвестни. \r\n\t\r\n\t\t \r\n\t\r\n\t\tТой е използвал автомат, с който стрелял от 32-ия етаж на хотела срещу тълпата в края на концерта на кънтри звездата Джейсън Олдийн. В стаята на Падок, която се е самоубил, преди в нея да нахлуе полицията, са намерени десет оръжия.\r\n\t\r\n\t\t \r\n\t\r\n\t\tТрагедията е станала по време на тридневния кънтри фестивал \"Route 91\" в Лас Вегас. Свидетели разказаха, че Падък започнал стрелбата с дълъг откос и след това презареждал и продължавал.\n\n\r\n\t\r\n\t\t \r\n\t\r\n\t\tХиляди паникьосани зрители на концерта са побягнали от сцената на нападението, като в някои случаи са прегазвали паднали хора, докато полицаите са се опитвали да засекат и обезвредят извършителя.\r\n\t\r\n\t\t \r\n\t\r\n\t\tТова е най-кръвопролитното нападение с огнестрелно оръжие в съвременната история на САЩ. Миналата година в Орландо бяха застреляни 49 души в нощен клуб. \r\n\t\r\n\t\t \r\n\t\r\n\t\tАмериканският президент Доналд Тръмп нарече нападението \"абсолютно зло\" и каза, че в сряда ще отиде в Лас Вегас\r\n\t\r\n\t\t \r\n\t\r\n\t\t\r\n\t\r\n\t\t \r\n\t\r\n\t\t\"Нападателят е действал сам и няма сведения да е бил свързан с радикална групировка\", каза шерифът на Лас Вегас Джо Ломбардо, цитиран от ДПА. \"Не знаем каква е била идеологията му. На този етап смятаме, че е действал самостоятелно\", заяви той.\r\n\t\r\n\t\t \r\n\t\r\n\t\tСпоред телевизия Ей Би Си Стивън Падок е бил счетоводител и е притежавал сертификат за правоуправление на самолет, както и разрешително за лов, издадено от щата Арканзас.\r\n\t\r\n\t\t \r\n\t\r\n\t\tБратът на Стивън Падок разказа пред Ен Би Си, че Стивън е бил пенсионер. Той е живеел в град Меските с около 18 000 жители на около 120 километра североизточно от Лас Вегас в щата Невада на границата с щата Аризона. Стивън Падок обичал да ходи в казината, за да играе там. Ерик казва, че не му е било известно брат му да има някакви религиозни убеждения.\r\n\t\r\n\t\t \r\n\t\r\n\t\tПреди време Стивън Падок подал жалба срещу казино в Лас Вегас, защото се подхлъзнал и паднал на пода в него, но после в крайна сметка оттеглил жалбата си, пише в. \"Лас Вегас ривю джърнъл\". \r\n\t\r\n\t\t \r\n\t\r\n\t\tНе е бил познат на полицията и не е нарушавал закона, с изключение на дребни нарушения на правилата за движение \r\n\t\r\n\t\t \r\n\t\r\n\t\tПреди да извърши престъплението той е играл в казиното на хотел \"Мандалей бей\" и е използвал личен документ на съпругата си, което се намирала извън САЩ\r\n\t\r\n\t\t \r\n\t\r\n\t\tРегистрирайки се в хотела, Падок е използвал собствените си документи, но поне в един от случаите в зоната с игралните автомати е използвал удостоверението за самоличност на жена си. \r\n\t\r\n\t\t \r\n\t\r\n\t\tТя се намира в чужбина, властите са разговаряли с нея и тя е извън подозрение. \r\n\t\r\n\t\t \r\n\t\r\n\t\t\r\n\t\r\n\t\t \r\n\t\r\n\t\tДвама висши американски служители също потвърдиха, че няма доказателства, че стрелецът е свързан с каквато и да е международна терористична група, съобщи Ройтерс.\r\n\t\r\n\t\t \r\n\t\r\n\t\tВъпреки това по-късно в понеделник терористичната организация \"Ислямска държава\" пое отговорност за кървавата стрелба. В нейно изявление се казва, че нападателят приел исляма преди няколко месеца. Тази информация обаче все още не е потвърдена от други източници. \r\n\t\r\n\t\t \r\n\t\r\n\t\t\"Нападението в Лас Вегас беше извършено от войник на Ислямска държава и в отговор на призива да се нападат държавите от коалицията\", заяви пропагандната агенция Амак на джихадистката групировка, визирайки водената от САЩ коалиция за борба с Ислямска държава.\r\n\t\r\n\t\t \r\n\t\r\n\t\tНападението напомня на ислямистската атака в Париж през ноември 2015 година, когато 89 души бяха убити по време на рок концерт.  При координираните атаки тогава бяха убити общо 130 души.", "date": "2017.10.02", "title": "Най-малко 50 убити и над 400 ранени при стрелба в Лас Вегас"}
{"url": "http://www.mediapool.bg/gerb-spira-protsedurata-za-izbor-na-nova-komisiya-po-dosietata-news269927.html", "text": "Парламентарната група на ГЕРБ се отказа от кандидатурата на депутата Антон Тодоров за председател на Комисията по досиетата, обяви се срещу призивите за закриването на комисията, като паралелно с това поиска и \"широк обществен дебат\" по темата.\r\n\tВ разпространената в понеделник позиция се предлага отмяна на решението за приемане на процедурни правила за избор на нов състав на Комисията по досиетата. В документа името на Тодоров не се споменава изрично. Не се казва нищо и за официално изразената по-рано от Цветан Цветанов подкрепа за кандидатурата на депутата за председател на комисията. Но по неофициална информация от партията целта на исканата от депутатите \"отмяна на Решението за приемане на процедурни правила\" на практика означава именно оттегляне на тази подкрепа.\r\n\tПо-късно през деня публикация на Тодоров в социалната мрежа Фейсбук потвърди информацията.  \"Комисията по досиетата е вече в миналото ми. Продължаваме напред!\", написа депутатът, който така и не бе номиниран официално за позицията.\r\n\t\r\n\tВ края на съобщението от ГЕРБ се обявяват за провеждане на \"широк обществен дебат с активното участие на парламентарно представените партии, неправителствени организации, граждани и обществени организации\".\r\n\t\"Темата за осветляването на цялата истина за комунистическия режим не трябва да бъде политизирана и манипулирана. Бъдещата законодателна дейност и новият състав на Комисията, трябва да бъдат внимателно обмислени и обсъдени. Затова от ГЕРБ призоваваме да приемем провеждането на този диалог не само като технология на смяна на един състав на Комисията с друг, а преди всичко като наш дълг към обществото, към предишните и към бъдещите поколения с произтичащите от това отговорности\", се посочва в документа.\r\n\tОт него все пак не се разбира съвсем ясно какъв ще бъде предметът и каква е целта на предлагания дебат. \"На практика това означава, че искаме да обсъдим съществуването на комисията\", заяви пред Mediapool източник от партията.\r\n\tВ официалната си позиция обаче от формацията на Борисов изрично се дистанцират от искането на БСП за закриване на комисията чрез преформатирането й в Институт за национална памет. Депутатите от ГЕРБ оценяват като \"неразбираема и неприемлива позицията на определени парламентарно представени партии, които се обявиха за закриване на комисията\".\n\n\r\n\t\"Категорично се противопоставяме на стремежа за потулване на истината за репресивните действия на тайните служби по време на комунистическия режим и продължаваме да вярваме, че задължение на комисията е да гарантира правото на българските граждани да научат цялата истина за този период\", се казва в становището.\r\n\t\"България е правова държава, страна – членка на Европейския съюз и радетел на спазването на европейските демократични ценности. Като част от Европейската народна партия, ГЕРБ застава срещу идеята за затваряне на досиетата, което ще доведе до ограничаване на демокрацията и до отнемане на правото и свободата на хората да имат достъп до информация\", казват от ГЕРБ.\r\n\t\"Крайно неприемлива е за нас философията, че бившите сътрудници на Държавна сигурност (ДС) трябва да бъдат героизирани. А именно това се цели с унижощаването на Комисията и превръщането й в Институт за национална памет – срещу създаването на какъвто, между впрочем, партиите, които сега го искат, имаха сериозни упреци преди години. Какво друго освен къса политическа памет проявяват политическите ни опоненти днес?\", се казва в позицията.", "date": "2017.10.02", "title": "ГЕРБ спира процедурата за избор на нова Комисия по досиетата"}
{"url": "http://www.mediapool.bg/prahta-na-hyu-hefner-polozhena-do-merilin-monro-news269926.html", "text": "Прахта на основателя на сп. \"Плейбой\" Хю Хефнър е била положена до урната с останките на холивудската звезда Мерилин Монро на частна церемония в Лос Анджелис, на която са присъствали вдовицата му Кристъл и четирите му деца, съобщи в. \"Дейли мирър\".\r\n\tХефнер купи мястото на урна в гробищния парк \"Уестууд вилидж\" край Лос Анджелис още  през 1992 г. за 75 хиляди щатски долара. Положената в съседство през 1962 г. Мерилин Монро украси първата корица на \"Плейбой\" през 1953 г.\r\n\tХю Хефнър почина на 91 години в имението \"Плейбой\", което преди година бе продадено на  съседа на култовата вила Дарън Метропулос. Той заплати 100 милиона долара за нея през 2016 г. с уговорката Хю Хефнър да живее там до края на живота си.\r\n\tВ \"Уестууд вилидж\" са погребани редица американски звезди като Фара Фосет, Дийн Мартин, Майкъл Джексън, Труман Капоти и др..", "date": "2017.10.02", "title": "Прахта на Хю Хефнер положена до Мерилин Монро"}
{"url": "http://www.mediapool.bg/hilyadi-polyatsi-otnovo-protestiraha-sreshtu-predlozhenite-sadebni-reformi-news269930.html", "text": "Хиляди поляци участваха в нови протести срещу реформите в съдебната система, недоволни от промените в законодателството, предложени от президента Анджей Дуда, предаде Асошиейтед прес. Протести, организирани от антиправителствения Комитет за защита на демокрацията, имаше снощи пред сгради на съда във Варшава и други полски градове. Протестиращите изразиха недоволство от предложенията, които президентът направи на 25 септември и които според тях не внасят подобрения в законопроектите на управляващите консерватори. Дуда предлага да се засили ролята на президента и по този начин да се уталожат опасенията на Европейския съюз, че управляващата партия се опитва да постави съда под свой контрол. Но критици смятат, че никои от предложените пакети реформи не съдържат решения за реалните проблеми на съдебната система, добавя АП.", "date": "2017.10.02", "title": "Хиляди поляци отново протестираха срещу предложените съдебни реформи"}
{"url": "http://www.mediapool.bg/shte-prodalzhi-li-navalni-kandidat-prezidentskata-si-kampaniya-news269931.html", "text": "Глоба в размер до 300 000 рубли или до 30 денонощия арест застрашават руския опозиционер Алексей Навални, който ще бъде съден днес в Москва, пише \"Независимая газета\". Навални, станал известен с разследвания за корупция по върховете на властта в Русия, обяви, че напролет ще се кандидатира за президент, но съдебна присъда за финансови злоупотреби, която според него е политически мотивирана, му забранява да се явява на избори. При все това опозиционерът организира кампания с митинги в руската провинция, а в петък бе временно задържан в Москва и не успя да замине за неразрешено шествие в Нижни Новгород. Според адвоката на опозиционера той ще бъде съден като нарушител на реда за провеждане на масови прояви. Делото най-вероятно е необходимо, за да не го пуснат в Санкт Петербург на 7 октомври - тогава е рожденият ден на Владимир Путин и Навални заплашва да организира шествие в центъра на града, предполага \"Независимая газета\". Федералните власти в момента са на кръстопът: ако Навални бъде арестуван, обиколките му из страната засега ще спрат, ако пък бъде глобен, ще може да продължи своята кампания, посочва политологът Ростислав Туровски. Арестът му обаче \"ще предизвика негативна публична реакция. И като за начало властта най-вероятно ще се ограничи с финансово предупреждение, но след седмица-две може вече да вземе по-строги мерки\", подчертава експертът.  Властите на Санкт Петербург ще разрешат акцията на Навални някъде в градските покрайнини. Това е най-простият начин да се справят с положението, защото на рождения ден на президента не върви да разпръсват хората със сила, смята аналитикът Константин Калачов. Според Туровски обаче кметството на руската \"северна столица\" - родното място на Путин, няма да допусне на този ден никакви акции, били те разрешени или не.", "date": "2017.10.02", "title": "Ще продължи ли Навални \"кандидат-президентската\" си кампания?"}
{"url": "http://www.mediapool.bg/bitka-za-tol-sistemata-mezhdu-falshiviya-pobeditel-i-balgarski-kandidat-news269932.html", "text": "Обявената с фалшиво прессъобщение за победител в поръчката за тол системата фирма и български консорциум, зад който наднича сянката на депутата от ДПС Делян Пеевски продължават битката за спечелването на обществената поръчка за изграждане на системата за платено преминаване по пътищата с прогнозна цена от 200 млн. лв.\r\n\tТова са консорциумите \"Капш Трафик Солюшънс\" и \"Тол България\", чиито ценови оферти ще бъдат отворени в сряда. Останалите четирима участници в надпреварата са отстранени. Това става ясно от публикуваното решение на комисията, качено на страницата на\r\n\tМинистърът на регионалното развитие Николай Нанков заяви преди дни, че ако няма обжалване на поръчката, още до края на октомври може да има избран изпълнител и да бъде подписан договор с него, а системата да заработи до края на 2018 г.\r\n\tСъпротивата срещу въвеждането на платеното преминаване по пътищата за тежкотоварните автомобили обаче е голяма и Нанков прогнозира, че при всички случаи ще има обжалване на поръчка с цел да се бави въвеждането на тол таксите. Повече от година търгът не можеше да се проведе заради непрекъснатото обжалване на процедурата. През септември пък беше разпространена и фалшива новина за избран изпълнител. По случая беше сезирана ДАНС, но до момента няма официално обявени резултати от разследването.\r\n\t\"Имаше фалшиви документи за решение на председателя на Управителния съвет (на Агенция \"Пътна агенция\" – бел. ред.), които сме докладвали на когото трябва. Другата седмица \"Пътната агенция\" ще отвори ценовите оферти. Подведоха ви, че е излязло решение за класирани кандидати. Подписът беше хубаво фалшифициран. Участниците използваха и \"ланския сняг\" да обжалват. Саботаж огромен. Има хора, които не искат да се случи\", коментира Нанков миналата седмица.\n\n\r\n\t\r\n\tНадпреварата за избор на изпълнител за внедряване на тол системата беше обявена в началото на април 2016 г. по време на второто правителство на Бойко Борисов. Повече от година подаването на оферти беше блокирано от непрекъснати жалби. Пътната агенция реши да се справи с проблема, като даде само ден срок за подаване на предложения, но дори и тогава заедно със шестте оферти бяха внесени и три жалби.\r\n\tНакрая премиерът Бойко Борисов не издържа и се закани държавата сама да изгради тол системата, за да не губи по 1.5 млн. лв. дневно по изчисления на Световната банка. В крайна сметка на 16 август 2017 г. бяха отворени шестте оферти, подадени още на 19 май.\r\n\t\r\n\tСлед около месец и половина работа на комисията до отварянето на ценовите оферти са допуснати два консорциума.\r\n\tТехническото предложение на консорциуме оценено с максималните 100 точки. Именно това обединение беше посочено за победител в поръчката в разпространената \"фалшива новина\", вероятно в опит да бъде дискредитирано.\r\n\tКомпанията майка – австрийската \"Капш\", има над 100-годишен опит, а дъщерните му дружества са реализирали 280 проекта в 44 страни на пет континента с приблизително 70 милиона доставени бордови устройства и 18 000 оборудвани ленти. Това извежда компанията сред международно признатите доставчици на интелигентни транспортни системи.\r\n\tВ обединението \"Капш Трафик Солюшънс\", което е кандидат за тол системата у нас, участват \"Капш Телематик Технолоджис България\" ЕАД, \"Капш Телематик Сървисиз\" Полша, \"Капш Трафикком\" Италия, \"Капш Трафик Транспортейшън\", Испания.\r\n\tКато подизпълнители обединението ще ползва \"Капш Трафикком\" АД Виена и \"Вита Инженеринг\" ООД София.\r\n\t са внедрили тол системи в Австрия, Полша, Чехия и Австралия. Компанията е основана през 1892 г. и за нея работят над 6 800 души. Българският й клон е открит през 2005 г. Акциите на компанията се търгуват на Виенската фондова борса от 2007 г., а приходите й за финансовата 2015/2016 г. са 526 млн. евро. Основната й дейност е свързана с доставки на електронни системи за събиране на пътни такси.\r\n\tДругият кандидат, допуснат до отварянето на ценовите предложения, е консорциум \"Тол България\". Неговото техническо предложение е оценено на 66.67 точки.\r\n\tВ обединението влизат български фирми, които през последните години работеха по въвеждането на електронното управление. Това са \"Телелинк\" ЕАД, \"Сиенсис\" АД и \"Сирма Солюшънс\" АД.\r\n\t\"Телелинк\" е основана от Спас Русев и Любомир Минчев, който след това изкупи дела на Русев. В телеком сектора се говори за близост на компанията с депутата от ДПС Делян Пеевски, но формална връзка няма, пише в.\"Капитал\".\r\n\tМажоритарен собственик на \"Сиенсис\" е Александър Тодоров (80%), а останалите са на Николай Медаров и Лъчезар Стаменов.\r\n\tЦеновите предложения между двамата кандидати ще са решаващи за избора на изпълнител, защото цената има 70% тежест в крайната оценка. Останалите са за техническото предложение. Това дава големи шансове на свързвания с Пеевски консорциум да спечели надпреварата и да няма обжалвания на процедурата, смятат наблюдатели.\r\n\t\r\n\tЧетирима отстранени участника са обединение \"БГ Път\", \"Толлнет\", Прага, \"Сиела Норма\" АД и обединение \"Телетол\" ДЗЗД.\r\n\tВ обединение \"БГ Път\" влизат българската фирма \"Контракс\" АД и унгарската \"Ай Сел Глобал Солюшънс\" (I-Cell).\r\n\tЧешката компания \"ТоллНет\" участва самостоятелно в търга. Тя е една от шестте фирми, които обжалваха поръчката за тол системата.\r\n\tСъщо самостоятелно в търга участва и българската \"Сиела Норма\"АД – водеща компания в събирането, обработката и в предоставянето за ежедневните бизнес и административни процеси юридическа, специализирана и бизнес информация и документи.\r\n\tВ обединението \"Телетол\" участват представляваната от Спас Русев БТК ЕАД, \"Нованор\" ООД и \"Иком\" ООД. Управител на \"Нованор\" е певицата Лилана – Лиляна Деянова, която в жълти медии е представяна като приятелката на Васил Божков. Деянова представи разработената от фирма на Божков система LIMA за пътния трафик на пътната агенция преди две години.\r\n\t\r\n\tАмбицията на правителството е платеното преминаване по пътищата за тежкотоварните автомобили да бъде въведено до края на 2018 г.\r\n\tСъгласно обявените тръжни условия избраният изпълнител ще има 19 месеца за въвеждането на тол системата изцяло за своя сметка от подписването на договора с пътната агенция. След това АПИ ще изплаща електронната система на изпълнителя в продължение на три години със събраните приходи от таксите.\r\n\tТол системата ще бъде разработена специално за българските условия и ще бъде собственост на пътната агенция. Целта е страната ни да не бъде зависима от лиценз при покупка на вече готов продукт и да може свободно да си избира доставчик за поддържането и адаптирането на системата, според обясненията на управляващите\r\n\tСлед внедряването на тол системата предстои да бъде избран оператор, който да я поддържа и експлоатира. Очакванията са предимство да имат компании, които са участвали във внедряването й, защото най-добре ще познават как работи, затова и залогът за избор на изпълнител е толкова голям, а поръчката непрекъснато се саботира, .\r\n\tТова, което към момента е без отговор и предизвиква гнева на превозвачите, е липсата на яснота относно обхвата на платените пътища, колко ще се плаща за километър, колко ще струва оперирането на тол системата и кой ще го прави.\r\n\tВ обществената поръчка е записано, че тол системата ще обхване до 80% от републиканските пътища, чиято дължина е 19 853 км, няма и ред обаче за цената на километър. Тя ще бъде определена допълнително с постановление на правителството.\r\n\tСпоред документа, разработен от Световната банка, за тол системата са разгледани три варианта на плащане - 12, 20 и 26 стотинки за километър. Годишните приходи, в зависимост от предпочетения от държавата вариант за тарифа и обхват на пътищата, варират между 661 млн. и 1.5 млрд. лева годишно, показват сметките на Световната банка.\r\n\tКъм момента министри и държавни чиновници обещават на думи преференции за българските превозвачи, но нормативно не са се ангажирали с нищо.", "date": "2017.10.02", "title": "Битка за тол системата между \"фалшивия победител\" и български кандидат"}
{"url": "http://www.mediapool.bg/neofashistite-v-italiya-se-vazpolzvat-ot-antiimigrantskite-nastroeniya-news269924.html", "text": "Малка неофашистка организация, създадена като социално движение, което да помага на онеправданите италианци, привлича медийното внимание и печели известност с яростната си съпротива срещу мигрантите, пристигащи в Италия. Но \"Каза Паунд\", която съчетава прогресивни политики като правата на гейовете и абортите с твърдолинеен национализъм, също така привлича поддръжници в Италия, където фашизмът никога не е изчезвал въпреки рухването на режима на диктатора Бенито Мусолини преди седем десетилетия. Организацията се възползва от силните антиимигрантски настроения и се стреми да стане част от италианската политика с амбицията да влезе в парламента следващата пролет и в правителството след десетилетие. Анализаторите се съмняват, че \"Каза Паунд\" може да бъде широко приета от избирателите, но тя е част от разрастващото се движение на националистическата, насочена против върхушката политика в Европа. По-миналата седмица основаната само преди четири години антиимигрантска партия \"Алтернатива за Германия\" завърши трета на изборите в Германия и си осигури места в националния парламент. \"Каза Паунд\", основана през 2003 г. като организация на самонастанили се хора, настояващи да се дадат жилища на нуждаещите се семейства, носи името на американския поет Езра Паунд, симпатизирал на Мусолини и определял наема като форма на лихварство - един от основополагащите принципи на групата. Яростната съпротива на организацията срещу нестихващото пристигане на мигранти, наред със защитата й на маргинализираните италианци, й помага да се разрасне в последните години от 5000 членове през 2013 г. до 20 000 днес, както твърди тя. \"Каза Паунд\", която отдавна е определяна в Италия като искра, разпалваща насилие в по-големи протести, напоследък се е активизирала да разстройва усилията за настаняване на мигранти. По-рано този месец членове на \"Каза Паунд\" влязоха в насилствени сблъсъци с привърженици на левицата на събиране за настаняването на мигрантите в Рим. А през юни активисти на \"Каза Паунд\" нападнаха и раниха доброволци в кметството на Милано преди подобно събиране. Членове на организацията патрулират по плажовете на Остия близо до Рим срещу мигрантите, които, както се твърди, се занимават с незаконна амбулантна търговия.  Лидерът Джанлука Яноне, водещ певец на рок групата \"Дзетадзероалфа\", казва, че партията предефинира значението на това да си неофашист в Италия.  \"Ето ни нас. Това просто значи, че родината, нацията и общността са на първо място, защото сме един народ\", заяви той пред Асошиейтед прес. (Какво има предвид със \"защото сме народ\"?) \"Каза Паунд\" не се вмества в образа, изграден най-напред от Черните ризи на Мусолини. Членовете й са покрити с татуировки и тренират бойни изкуства, а входът на нейната централа е изрисуван с имената на други личности, на които тя се възхищава: поета У. Б. Йейтс, германския философ Фридрих Ницше и писателите Рей Бредбъри и Дж. Р. Р. Толкин. Групата споделя близки позиции с други европейски популистки организации по отношение на съпротивата срещу еврото и по-тясната финансова интеграция в Европейския съюз, но също така поддържа някои прогресивни политики. Членовете й подкрепят правата на гейовете, аборта и даването на заплати за пълно работно време на майки, които работят на непълен работен ден, и тя изпраща доброволци за справяне с природни бедствия. Тревогата от възхода на неофашизма и разпространението на друга клоняща надясно пропаганда в Италия подтиква Демократическата партия да внесе нов законопроект, който да затегне законодателството, насърчаващо фашизма. Законопроектът среща съпротива от Северната лига, която споделя насочена против ЕС и мигрантите програма с \"Каза Паунд\", популисткото Движение \"Пет звезди\" и още една дясна партия - \"Братя италианци\". Все пак наблюдатели казва, че дейностите на \"Каза Паунд\", включително изпращането на доброволци в зони на земетресения, успяват да помогнат за смекчаване на нейния образ. Социологът Емануеле Тоскано, който изследва организацията, казва, че мнозина са привлечени от усещането за общност, без напълно да осъзнават политическите последици. \"Като всички популистки и десни сили те се възползват от общите страхове: страх от нашествие, лошо управление на територията, страхове, свързани със загубата на италианската идентичност, въпроси на общия ред, свързани със сигурността\", каза Тоскано. \"Но разликата в сравнение с традиционните десни екстремисти в Италия е, че \"Каза Паунд\" успява да си изгради по-приемлив образ. . . . В известен смисъл \"Каза Паунд\" не е толкова страшна, колкото други крайнодесни движения.\" Засега политическите успехи на организацията са незначителни. Нейни поддръжници бяха избрани в местните съвети на различни градове като Болцано в северната автономна област Трентино-Алто Адидже и традиционно левия Лука в Тоскана. Но експерти казват, че тя е далеч от това да бъде играч в сегашната политическа обстановка и е малко вероятно да прескочи бариерата за влизане в парламента на следващите избори. Политическият анализатор Стефано Фоли каза, че тя едва ли ще спечели повече от половин процент от гласовете през пролетта. Опитите за съюзяване с по-утвърдената Северна лига засега са безуспешни, отбеляза той. \"Това е много малко радикално движение, част от дясно крило, което е доста твърдолинейно и вече е представено от две важни партии - Северната лига и \"Братя италианци\", каза преподавателят от университета в Болоня Пиеро Игнаци, който е автор на книга за радикалната десница в Европа и Италия. \"За нея няма място. Това е организация без особена привлекателност.\" ", "date": "2017.10.02", "title": "Неофашистите в Италия се възползват от антиимигрантските настроения"}
{"url": "http://www.mediapool.bg/madrid-zaplashi-da-otneme-avtonomiyata-na-kataluniya-ako-tya-obyavi-nezavisimost-news269905.html", "text": "Испанското правителство заплаши с отнемане автономията на Каталуня, ако тя едностранно обяви независимост след неделния референдум, обявен от Мадрид за незаконен и съпътстван със сблъсъци и полицейско насилие. Заплахата последва снощното изявление на премиера на Каталуня, че ще внесе резултатите от референдума в регионалния парламент.\r\n\t \r\n\tПремиерът Мариано Рахой се изправя пред най-голямата от десетилетия насам конституционна криза в Испания, след като белязаният от насилие референдум в неделя за независимост в Каталуния отвори вратата пред този най-богат регион още тази седмица да потегли към отделяне.\r\n\t \r\n\tСепаратисткото правителство на Каталуния обяви тази нощ, че 90 процента от подадените гласове са за независимост. Говорителят на правителството Жорди Турул каза, че в референдума са участвали 2,26 милиона души и 2,02 милиона са гласували за независимост. Гласували са около 42,3 процента от общо 5,34 милиона избиратели в Каталуния. Бюлетина с \"не\" са подали 7,9 на сто от гласувалите, празните бюлетини са 2 на сто, а невалидните - 0,9 на сто.\n\n\r\n\t \r\n\tТези резултати не са изненада, предвид факта, че се очакваше много противници да отделянето от Испания да не участват в гласуването. Проучванията на общественото мнение сочеха около 40 на сто подкрепа за независимостта.\r\n\t \r\n\tКаталунското правителство съобщи, че при сблъсъците по време на забранения референдум са ранени най-малко 893 души, които са потърсили медицинска помощ, предаде Ройтерс. Четирима от тях са пострадали сериозно, но състоянието им е стабилно.\r\n\t \r\n\t\"Всичко може да стане още по-лошо\", предрича в редакционна статия умереният каталунски вестник \"Вангуардия\". \"Навлизаме във фаза на стачки и улични протести и с повече динамика, повече репресии\", пише вестникът.\r\n\t \r\n\tКаталуния е център на промишленост и туризъм, които съставляват една пета от испанската икономика. Областта е производствена база за големи многонационални компании от \"Фолксваген\" до \"Нестле\" и домакин на най-бързо разрастващото се търговско пристанище, отбелязва Ройтерс.\r\n\t \r\n\tБарселона се кани да задейства процедурата за обявяване на независимост\r\n\t \r\n\tКаталунците извоюваха правото да имат независима държава, заяви късно снощи премиерът на Каталуния Карлес Пучдемон в тържествено обръщение.\r\n\t \r\n\tТой добави, че до няколко дни неговото правителство ще внесе резултатите от референдума в регионалния парламент, за да може той да приложи закона за референдума. Той предвижда едностранно обявяване на независимост, ако мнозинството избиратели се произнесат за отделяне от Испания, напомня Ройтерс.\r\n\t \r\n\tИзявленията на Карлес Пучдемон останаха на стъпка от обявяването на независимост, но те хвърлиха предизвикателство към Рахой, който има конституционното право да уволни регионалното правителство и да постави Каталуния под централен контрол до произвеждането на предсрочни избори там.\r\n\t\r\n\tВ понеделник Пучдемон заяви, че е необходимо международно посредничество за кризата между Мадрид и региона, предаде Франс прес.\r\n\t \r\n\t\"Имаме нужда от присъствието на трета страна\", заяви Пучдемон на пресконференция в Барселона. Той подчерта че за да бъде ефективно, посредничеството трябва да бъде международно и изрази надежда, че обстановката ще се успокои.\r\n\t \r\n\tОсвен това каталунският премиер поиска изтеглянето на всички полицейски сили, разположени от Мадрид в автономния регион. Регионалното правителство е взело решение \"да поиска изтеглянето на всички полицейски сили, разположени в Каталуния\", визирайки испанската национална полиция и Гражданската гвардия, съобщи Пучдемон, цитиран от ДПА.\r\n\t \r\n\tПучдемон потвърди, че утре ще бъде организиран протест в подкрепа на независимостта. Според него \"няма други варианти\", освен прилагането на резултатите от референдума, който беше спечелен от сепаратистите.\r\n\t \r\n\tНад 40 каталунски профсъюзи и местни организации обявиха, че излизат във вторник на стачка заради нарушаването на “правата и свободите“ от централната власт. Метрото в каталунската столица Барселона съобщи, че се присъединява към стачката. Барселонското метро няма да работи утре от 9:30 часа до 17:00 часа местно време (10:30 часа до 18:00 часа българско време).\r\n\t \r\n\tИспания може да отмени временно автономията на Каталуния\r\n\t\r\n\tИспания може да използва конституционните си правомощия да отмени временно автономията на Каталуния, ако регионалният парламент обяви независимост, предаде Ройтерс, цитирайки испанския министър на правосъдието Рафаел Катала.\r\n\t \r\n\tПо силата на чл. 155 от испанската конституция централното правителство може да отменя временно автономните правомощия на властите на регионите.\r\n\t \r\n\t\"Чл. 155 е налице. Ще използваме цялата сила на закона\", обеща Катала. \"Наше задължение е да разрешим проблемите и ще го направим, въпреки че това включва някои мерки, които може да са неприятни\", добави той.\r\n\t \r\n\t\"Но ако някой обяви независимост, ще трябва да му кажем, че не може\", подчерта министърът на правосъдието в интервю по телевизията.\r\n\t \r\n\tПо-рано испанският премиер Мариано Рахой заяви, че не е “проведен референдум за независимост“. Той допълни, че каталунските власти са били наясно, че референдумът е незаконен, но са продължили с намерението си да го осъществят въпреки това. Премиерът поздрави испанската полиция за вярната служба.\r\n\t \r\n\tМеждувременно кметът на Барселона Ада Колау призова Рахой да подаде оставка заради действията на правителството срещу каталунските граждани.\r\n\t \r\n\t“Той е страхливец, който се крие зад прокурори и съдилища. Днес прекрачи всички граници с действията на полицията срещу нормални хора, възрастни хора, семейства, които защитаваха основните си права”, допълва още Колау и определи действията на централната власт в Мадрид като “пълна диващина“.\r\n\t \r\n\tСпоред лидера на социалистите териториалната цялост на Испания е в опасност \r\n\tТериториалната цялост на Испания е в опасност след неразрешения референдум за независимост в Каталуния, заяви лидерът на опозиционната Испанска социалистическа работническа партия (ИСРП) Педро Санчес, цитиран от ДПА.\r\n\t \r\n\tСанчес каза, че партията \"подкрепя териториалната цялост на нашата страна, която днес е в опасност\".\r\n\t \r\n\tПроявите на полицейска бруталност срещу каталунци \"очевидно не могат да бъдат одобрени от никой демократ\", продължи социалистическият лидер. Той обвини и премиера Мариано Рахой, и каталунските сепаратисти, че са разпалили кризата, защото политиките им са се провалили по възможно най-лошия начин.\r\n\t \r\n\tЕК призова за бързо начало на диалог между властите в Каталуния и Мадрид\r\n\tЕвропейската комисия призова в понеделник за бързо преминаване към диалог между властите в Каталуния и в Мадрид.\r\n\t\r\n\tСъгласно испанската конституция вчерашното гласуване в Каталуния бе незаконно, се посочва в изявление на комисията, прочетено от говорител на институцията и цитирано от БТА. За ЕК това е вътрешен въпрос за Испания, който трябва да бъде решен по силата на конституцията, добави говорителят.\r\n\t \r\n\tСегашният състав на ЕК, както и предишният, вече се произнесоха, че ако бъде свикан референдум, съобразен с конституцията, това ще означава, че напускащият държавата регион ще напусне и ЕС. Извън правния поглед, ЕК вярва, че е време за единство и стабилност, не за разделение.\r\n\t \r\n\tПризоваваме всички бързо да преминат от противопоставяне към диалог. Насилието никога не може да бъде средство в политиката. Вярваме във възможностите на премиера Мариано Рахой да се справи при пълно спазване на конституцията и основните права на гражданите, допълни говорителят.\r\n\t \r\n\tПопитан по повод настояването на евродепутати от различни политически групи срещу Мадрид да бъде задействана процедурата по чл. 7 от договора за ЕС - отнемане правото на глас в Съвета - говорителят отговори, че ЕК е готова да участва в подобен разговор в Европейския парламент. Той уточни, че това следва от подчинеността на комисията на евродепутатите.\r\n\t \r\n\tЗасега ЕК няма роля в двустранния диалог между властите в Каталуния и Мадрид, посочи говорителят в отговор на въпрос дали комисията ще стане посредник в този случай. Той настоя, че въпросът с референдума за независимостта на Косово не може да бъде сравняван с каталунския референдум заради \"специфичния контекст\". По неговите думи в случая с Косово е имало становища на ООН, на Съвета на ЕС, на международната общност.\r\n\t \r\n\tНе мога да говоря за неща, които не мога да докажа, заяви говорителят в отговор на въпрос дали ЕК знае за руска намеса покрай каталунския референдум. Много лоши неща бяха направени, някои от нас бяха ударени от тролове и ботове, но можем само да предполагаме (кой стои зад тези действия), допълни говорителят на комисията.\r\n\t \r\n\tГерманският външен министър Зигмар Габриел призова спешно да се води диалог между Каталуния и Испания и заяви, че е от решаващо значение да не се допусне събитията да излязат извън контрол след грубата намеса на националната полиция на вчерашния референдум.\r\n\t \r\n\t\"Кадрите, които видяхме вчера от Испания, показват колко е важно да се прекъсне спиралата на ескалацията\", каза Габриел и призова за диалог между Испания и Каталуния. По думите му и двете страни трябва да запазят спокойствие и да работят за трайно политическо решение, което запазва върховенството на закона.", "date": "2017.10.02", "title": "Мадрид заплаши да отнеме автономията на Каталуния, ако тя обяви независимост"}
{"url": "http://www.mediapool.bg/danachnite-tragvat-na-proverki-noshtem-i-v-pochivnite-dni-news269934.html", "text": "Инспекторите на Националната агенция за приходите (НАП) тръгват на засилени проверки за издаване на касови бележки след 17.30 часа в делнични дни, нощем, в празничните и почивни дни, съобщиха от приходната администрация. Причината е, че надвечер и в почивните дни декларираните обороти на търговските обекти значително спадали.\r\n\tПроверките по Черноморието през лятото също потвърдили, че има случаи, в които спазването на изискването за издаване на касови бележки рязко намалява в часовете, различни от официалното работно време на НАП.\r\n\tОт приходната агенция допълват, че едновременно с промяната в работния режим на инспекторите, към екипите, извършващи проверки, се присъединяват и стотици служители на приходната администрация, които по принцип не се занимават с инспекции, а обслужват клиенти или събират просрочени дългове. По този начин контролният капацитет на ведомството се увеличава значително, позволявайки по-пълно и всеобхватно наблюдение на търговската дейност, добавиха от НАП.\r\n\tПри проверките си инспекторите следят основно за издаването на касови бележки и съответствието на парите в касите на търговците с отчетеното на фискалните устройства.\r\n\tПриходната администрация припомня още, че тази година за пръв път беше въведено и запечатването на обекти за данъчни нарушения.", "date": "2017.10.02", "title": "Данъчните тръгват на проверки нощем и в почивните дни"}
{"url": "http://www.mediapool.bg/zasega-ne-e-ustanovena-vrazka-mezhdu-napadatelya-ot-marsiliya-i-islyamska-darzhava-news269907.html", "text": "Засега разследването не е установило връзка между нападателя, убил две жени вчера в Марсилия, и групировката \"Ислямска държава\", предаде Франс прес, като цитира източник, близък до разследването. Снощи ИД пое отговорността за нападението в комюнике, разпространено от нейната пропагандна агенция Амак и цитирано от американския център за наблюдение на джихадистки сайтове SITE.  Прокурорът на Париж Франсоа Моленс съобщи на пресконференция, че извършителят е бил спрян от полицията в Лион два дни преди атаката и е представил тунизийски паспорт, предаде Ройтерс. Неговите данни са били включени в криминални бази с данни. Той е използвал седем различни самоличности, но нито една от тях не е била включена в списъците със заподозрени за терористична дейност. Според една от седемте самоличности той е бил Ахмед Х., роден в Тунис през 1987 година. Френските власти се опитват да определят дали тунизийският паспорт е фалшив и какво е истинското му име. При проверката нападателят казал пред полицията, че живее в Лион като бездомник, разведен е и използва наркотици, съобщи Моленс. ", "date": "2017.10.02", "title": "Засега не е установена връзка между нападателя от Марсилия и \"Ислямска държава\""}
{"url": "http://www.mediapool.bg/upravlyavashtite-v-portugaliya-sotsialisti-pechelyat-mestnite-izbori-news269923.html", "text": "Управляващите в Португалия социалисти спечелиха убедителна победа на вчерашните местни избори, сочат почти пълните официални резултати, цитирани от Франс прес.\r\n\t \r\n\tСоциалистическата партия има 158 кметове от общо 308 с 38 процента от гласовете в цялата страна, с което подобрява резултата си от предишния вот през 2013 г.\r\n\t \r\n\t\"Социалистическата партия постигна най-голямата победа в историята си\" на участие в местни избори, изрази задоволство премиерът Антониу Коща.\n\n\r\n\t \r\n\t\"Този резултат дава повече сили на Социалистическата партия и особено на започнатата преди две години промяна в курса\", добави той, надявайки се да извлече полза на национално ниво, тъй като неговото социалистическо правителство на малцинството зависи от подкрепата на радикалната левица.\r\n\t \r\n\tОбратно, водачът на дясната опозиция Педру Пасуш Коелю бе принуден да признае, че неговата Социалдемократическа партия е \"с един от най-лошите резултати в историята си\" и намекна, че може да се откаже да се състезава за нов мандат начело на партията на вътрешните избори след четири месеца.\r\n\t \r\n\tСама или начело на местна коалиция десноцентристката Социалдемократическа партия е с 96 кмета и близо 30 процента от гласовете - резултат под този от 2013 г., когато управляващата тогава дясна коалиция бе сурово наказана от избирателите заради политиката си на бюджетни икономии.\r\n\t \r\n\tПрез 2016 г. Португалия за пръв път успя да слезе под определения от европейските правила праг от 3 процента бюджетен дефицит. Сега страната е с най-високия си икономически растеж за последните петнадесетина години, а безработицата й е най-ниската от 2009 г.\r\n\t \r\n\tДошлият на власт през ноември 2015 г. Коща изглежда е постигнал намерението си \"да обърне нова страница\" след политиката на строги бюджетни икономии, която водеше десницата съгласно международния план за помощ на Португалия от 2011 г.\r\n\t \r\n\tСтабилността на правителството му обаче е резултат от трудно договаряни компромиси с Левия блок и Комунистическата партия, които са критични към проевропейските позиции на социалистите, отбелязва АФП, цитирана от БТА.", "date": "2017.10.02", "title": "Управляващите в Португалия  социалисти печелят  местните избори"}
{"url": "http://www.mediapool.bg/podavaneto-na-signali-ot-stolichani-kam-obshtinata-se-uskoryava-news269925.html", "text": "Гражданите на София ще могат да подават сигнали за нередности в община през още една онлайн платформа. Става въпрос за сайта grajdanite.bg и едноименните приложение за мобилни телефони и група във Фейсбук. През тях подаването и обработката на сигналите ще се ускори и ще става по-лесно, но не е сигурно, че това ще важи за решаването на проблемите. Освен това платформата ще може да се ползва по ограничен кръг проблеми и засега само в пет от 28 столични района.\r\n\tПрез grajdanite.bg ще могат да се подават сигнали за бездомни кучета и проблеми с уличното осветление в цяла София, както и за изоставени коли и боклуци в районите \"Люлин\", \"Красно село\", \"Слатина\", \"Витоша\" и \"Лозенец\". Целта е по-бързо подаване на сигнали и непосредствена комуникация между общината и хората. Реакцията на местната власт за решаване на проблемите обаче може и да не се ускори.\r\n\t\"Да не оставяме хората с впечатление, че всичките им проблеми ще се решат\", каза кметът на София Йорданка Фандъкова, която представи платформата. Тя добави, че все пак общината е ограничена откъм ресурси и не може например да асфалтира всички улици. \"Не изключвам възможността от забавяне на решението по сигналите, но понякога е възможно да има обективни причини за забавянето. За това е важно да обясним на хората защо реакцията се бави\", каза още тя. Фандъкова добави, че grajdanite.bg ще даде възможност на ръководителите на конкретните инспектори, както и на районните кметове да следят работата им и да им търсят сметка, ако забавянето е по тяхна вина.\r\n\tИ в момента има възможност за подаване на всякакъв вид сигнали във всички райони на столицата през интернет. Това става чрез т. нар. Контактен център call.sofia.bg, който работи от няколко години и приема както онлайн сигнали, така и такива с обаждане по телефона.\r\n\tКомуникацията през него обаче била бавна и включвала много повече бюрокрация, обясни кметът. През август гражданин получи отговор на свой сигнал за непочистен от сняг тротоар, подаден осем месеца по-рано. Тогава гафът беше обяснен с недоглеждане.\n\n\r\n\tПрез новата платформа обработката на сигналите щяла да е по-бърза, а служителите на общината да имат пряка връзка в реално време с гражданите. През нея по-добре щяло да се следи и работата на инспекторите. Според кмета Фандъкова, ако платформата grajdanite.bg обхване всички райони и видове сигнали, може да се мисли тя да замени електронната част от Контактния център.\r\n\t\r\n\tДосега в платформата grajdanite.bg се подаваха сигнали за нередности за нарушаване на правилата за движение, неправилно паркиране. Информацията от нея се ползва от Пътна полиция и Столичния инспекторат, които санкционират част от нарушителите. Подаването на сигнали към общината е на същия принцип, както и на тези за нарушение на правилата за движение. В платформата се качва снимка, посочва се точното място, на което е направена, и има възможност за кратко описание на проблема.\r\n\tВеднага след качването на сигнала инспекторите, в чиито район е той, ще бъдат известени. Когато сигналът бъде поет от общински служител, подателят му ще получава известие директно на телефона си (ако е инсталирал приложението), на електронна поща или във Фейсбук. Информация ще се подава и след проверка на място и когато има резултат от нея. Освен това има възможност за директна комуникация между инспекторите и гражданите. Хората могат лесно да проверят и какво се случва със сигнала им, когато изпратят въпрос през Viber или Messenger. Нужно е да посочат електронния си адрес за целта. Отговорите се дават от изкуствен интелект, а не от реални хора, което пести ресурс, обясни Стоян Митов, един от съоснователите на grajdanite.bg.\r\n\t\r\n\tНовост в платформата ще е възможността хората до получават информация за всичко, което се случва в радиус от 1 км от адреса, на който живеят или работят. За целта трябва да го въведат в приложението и автоматично ще получават съобщения за подадени сигнали в района, спиране на водата или парното, например.\r\n\tОчаква се едни от най-многобройните да са сигналите за изоставени коли. От grajdanite.bg и общината обясниха, че освен снимка на колата е добре да се направи такава и на стикера й за годишен технически преглед, ако има такъв. Причината е, че по закон такива автомобили могат да бъдат принудително премахнати, ако са минали две години от последния им преглед.\r\n\tСитуацията се усложнява, ако собственикът е махнал лепенката с датата на прегледа. За това в бъдеще чрез платформата ще се направи директна връзка между общината и Пътна полиция, за да може по административен път да се провери кога автомобилът е минавал през проверка.", "date": "2017.10.02", "title": "Подаването на сигнали от столичани към общината се ускорява"}
{"url": "http://www.mediapool.bg/balgarite-plashtat-s-bankova-karta-nai-veche-za-pochivka-restorant-i-knigi-news269933.html", "text": "Българските потребители използват банковите си дебитни и кредитни карти най-вече за плащане на почивката си, за сметките в ресторант или друго заведение и за покупката на книги и списания. Голяма част от предпочитащите онлайн разплащанията дори твърдят, че са готови да се откажат от поръчка, ако търговецът не предоставя възможност за плащане през интернет. Това сочи проучване, поръчано от Виза (Visa) на агенция \"Ноема\", за практиките на разплащания за стоки и услуги, свързани със свободното време, проведено сред 400 души от десетте най-големи градове в страната.\r\n\tСпоред изследването над 50% от българските потребители са правили резервация за почивка с дебитна или кредитна карта, заради леснотата и удобството. 28 на сто от пазаруващите през интернет, посочват, че биха се отказали от поръчката, ако търговецът не приема онлайн разплащания.\r\n\t\"Наблюдава се повишение на потребителския интерес към електронните разплащания за дейности в свободното време. Най-често потребителите избират своята дебитна или кредитна карта, за да платят за три типа прекарване на свободното време: 53% от респондентите правят резервация за почивка, 40% – плащат сметката в ресторант или друго заведение, а 39% – купуват книги и списания. Средната сума, която потребителите плащат на месец за забавление с дебитна или кредитна карта, е 134 лева,“ каза Красимира Райчева, мениджър на Виза за България.\r\n\tПроучването показва още, че мъжете плащат най-вече за почивки (56%), докато жените често купуват книги и списания (42%). Дебитните и кредитните карти са най-често средство за разплащане в барове и ресторанти – използват се няколко пъти месечно от 35% от потребителите, които предпочитат този начин на забавление. Книги и списания купуват с карта веднъж месечно 24% от респондентите, които избират да четат в свободното си време, а най-често веднъж на шест месеца заплащат с карта самолетни билети (44%) и почивки (40%).\r\n\tДруги популярни дейности през свободното време за българския потребител са посещенията на театрални постановки, кино прожекции или концерти (48%), както и спортни занимания (17%), които се нареждат след трите фаворита: четене на книги и списания (62%), излизане на ресторант, бар или кафе (56%) и резервация на почивка (53%).\n\n\r\n\tКогато закупуват онлайн стоки и услуги за свободното време, най-често потребителите предпочитат разплащания с дебитна или кредитна карта през сайта на търговеца (42%). От тях 38% живеят в страната спрямо 28%, които живеят в София. Въпреки че това е предпочитан начин на разплащане предимно за потребители на възраст между 18 и 34 години (37%), разликата спрямо потребителите между 35 и 65 години е малка, тъй като 32% от тях също пазаруват онлайн с дебитна карта.\r\n\tПроучването показва, че все още 30% от потребителите предпочитат разплащания в брой, а 12% плащат през ePay, посочва картовият оператор.", "date": "2017.10.02", "title": "Българите плащат с банкова карта най-вече за почивка, ресторант и книги"}
{"url": "http://www.mediapool.bg/glavnoto-myuftiystvo-ne-kontrolira-imamite-si-zaradi-lipsa-na-pari-news269909.html", "text": "Главното мюфтийство в България не може да упражни контрол върху проповедите на имамите си, защото не получава достатъчно финансиране от България, каза главният секретар на мюфтийството Джелал Фаик пред бТВ в понеделник. Той коментира, че мюфтийството няма идея кой имам къде е обучаван и дори кой къде поповядва.\r\n\tФаик каза, че мюфтийството получава пари от Турция, които “подпомагат да се обгрижва исляма в България”. Парите идват по договор, сключен пред 1998 г. с турския комитет по религиозните въпроси (Дианет) и са нужни на вероизповеданието. Според Фаик тези пари са нужни, защото “след промените (през 1989 г.) България по никакъв начин не обгрижва мюсюлманската общност”. Средствата от Турция отиват за издръжката на трите мюсюлмански духовните училища и Висшия ислямски институт.\r\n\tДжелал Фаик обясни,. Че България трябва да помогне на мюфтийството да упражнява контрол върху ислямските духовници у нас. И се обяви \"за\" въвеждане на регистрация на имамите. Той не е бил против идята на министъра на отбраната Красимир Каракачанов имамите да минават на изпит и тест за лоялност.\r\n\tАлекс Алексиев, специалист по радикален ислям, коментира пред бТВ, че трябва да има регистрация за имамите, като не бива да се дава да проповядват на такива, които не знаят български и не са обучени в България.\r\n\t“Австрийците забраниха чуждото финансиране на имамите. Оказва се, че тези хора не само проповядват, но и шпионират в полза на Ердоган и партията му. По принцип имамите шпионират в полза на Дианет”, каза той. Фаик му напомни, че главното мюфтийство е българска институция и не се командва от никоя държава.  \r\n\tВъпросът с финансирането на чуждите вероизповедания у нас от години стои на дневен ред, особено заради финансираните от Турция духовни училища в Русе, Момчилград и Шумен и Висшия мюсюлмански институт в столичния кв. “Враждебна“. Общо четирите училища са финансирани с приблизително 3 млн. лева от Турция посредством Дианета, получават и символични суми от българското Главно мюфтийство и никакви средства от българската държава.\r\n\tВъпреки че Главното мюфтийство от години настоява държавата да поеме издръжката на мюсюлманските училища, досега тя не се е решила на подобна стъпка.\r\n\tПрез април тази година Министерството на правосъдието  в Закона за вероизповеданията, които предвиждаха забрана за регистрираните в България вероизповедания ще бъде забранено да бъдат финансирани от чужди държави и техни организации, освен по силата на международен договор. Те още не са приети.\n\n\r\n\tПромените биха затягнали и процедурата за приемане на чужди граждани за религиозни служители. Предложението е поканените да владеят български език и да се наемат, ако няма нито един българин, който да може да върши тяхната работа. Сега служители на Комитета по религиозните въпроси на Турция (Дианет) идват командировани у нас, за да преподават в духовните училища.\r\n\tПо информация на Главното мюфтийство през миналата година у нас е имало 16 свещеници от Турция - 12 имами, трима са учители по \"Коран\" в средните духовни училища в Шумен, Момчилград и Русе, а един преподава във Висшия мюсюлмански съвет, тъй като имат проблем с кадрите у нас.", "date": "2017.10.02", "title": "Главното мюфтийство не контролира имамите си заради липса на пари"}
{"url": "http://www.mediapool.bg/v-moskva-sa-zaloveni-dzhihadisti-podgotvyali-atentati-na-ozhiveni-mesta-news269928.html", "text": "Руската Федерална служба за сигурност арестува на 30 септември в Москва членовете на спяща клетка на терористичната групировка \"Ислямска държава\", подготвяли атентати на оживени места и на транспортни обекти. Това съобщи ТАСС, цитирайки пресцентъра на ФСС. Всички членове на клетката са заловени. У тях и в жилищата им са открити и конфискувани две готови за задействане самоделни взривни устройства с голяма мощност, части за направа на още бомби, пистолети, гранати и средства за свръзка. Дейността на клетката е била ръководена от \"чуждестранни емисари\". Тя е включвала руски граждани от Северен Кавказ, споделящи идеята за \"насилствено обединяване на всички мюсюлмани с оглед създаване на т. т. нар. световен ислямски халифат\", информира пресцентърът. ФСС посочва, че не съобщава други данни за заловените в интерес на следствието. Очаква се те да бъдат обвинени в незаконно изготвяне на експлозиви, организиране и участие в терористична дейност.  Руските власти съобщават редовно, че са осуетили замисляни атентати в страната. През август например бе съобщено за ареста на четирима предполагаеми членове на ИД, които планирали самоубийствени атентати в молове и по транспортни обекти в Москва, напомня Франс прес. През юли ФСС заяви, че е арестувала в Москва 7 души от Средна Азия, обвинени, че са подготвяли атентати в Санкт Петербург. След като се намеси с военна сила в сирийския конфликт преди година, Русия - съюзничка на Дамаск, бе заплашена с отмъщение от ИД и от сирийския клон на Ал Каида, групировката Тахрир аш Шам (бивш Фронт Ан Нусра). ", "date": "2017.10.02", "title": "В Москва са заловени джихадисти, подготвяли атентати на оживени места"}
{"url": "http://www.mediapool.bg/yosif-kobzon-se-sdobi-prizhive-s-pametnik-v-rusiya-news269911.html", "text": "Първият паметник в Русия на певеца Йосиф Кобзон се появи в Алеята на героите в забайкалско село, предаде РИА-Новости, цитирана от БГНЕС. В село Агинское поставиха бюстовете на овчар, герой на Русия, животновъд, герой на труда и на депутата от Държавната дума народния артист на СССР Йосиф Кобзон, съобщават местните власти.\r\n\tЙосиф Кобзон вече 20 години е депутат от региона За изработката и поставянето на бюстовете регионалното правителство е отделило 3.3 милиона рубли. Това е първият паметник на Кобзон в Русия. През 2003 година той се сдоби с паметник в Украйна, където е роден.\r\n\tРоденият през 1937 г. Кобзон е познат като “гласът на СССР” и “съветския Франк Синатра”. През февруари миналата година името на певеца и политик попадна в обновения списък със санкции на ЕС срещу руски и украински политици.", "date": "2017.10.02", "title": "Йосиф Кобзон се сдоби приживе с паметник в Русия"}
{"url": "http://www.mediapool.bg/britanska-aviokompaniya-otmeni-vsichkite-si-poleti-news269912.html", "text": "Бpитaнcкият aвиoпpeвoзвaч Моnаrсh обяви в понеделник сутринта в “Туитър“, че отменя всичките си полети. По предварителна информация превозвачът най-вероятно влиза в процедура по фалит.\r\n\t\"Cъжaлявaмe дa cъoбщим, чe Моnаrсh cпpя вcички пoлeти и пoчивки\", глacи кpaткoтo cъoбщeниe, което призовава пътницитe дa нe xoдят към лeтищaтa.\r\n\tТова засяга 110 000 пътници, кoитo в мoмeнтa ca в чyжбинa и ca имaли билeти зa вpъщaнe във Beликoбpитaния. Дpyги oкoлo 300 000 дyши ca имaли билeти зa пpeдcтoящи пoлeти.\r\n\tМоnаrсh, ocвeн aвиoкомпания, пpитeжaвa и тypoпepaтopcки бизнec, кoйтo cъщo cпиpa paбoтa. Koмпaниятa e нaй-дългo пpocъщecтвyвaлaтa чacтнa фиpмa в ceктopa във Beликoбpитaния.", "date": "2017.10.02", "title": "Британска авиокомпания отмени всичките си полети"}
{"url": "http://www.mediapool.bg/poslanikat-na-sasht-bulgaria-tryabva-da-kupi-savmestimi-s-nato-iztrebiteli-news269908.html", "text": "Българските власти трябва много внимателно да формулират приоритетите си при взимането на решение за закупуване на нови самолети за бойната ни авиация, коментира американският посланик в България Ерик Рубин пред бТВ.\r\n\t\"Много е важно то да е съвместимо с това, което използват Съединените щати и останалите членове на НАТО, включително и другите страни в региона. Това е важно не само при учения, но и при съвместни операции, военновъздушноите сили да могат да се разгръщат заедно много лесно, познавайки своето оборудване\", каза той.\r\n\tДипломатът допълни, че САЩ подкрепят модернизацията, но решението е изцяло в ръцете на българските власти.\r\n\t“Ние подкрепяме модернизацията. Ние подкрепяме решението на българското парламент да финансира модернизацията. За България е необходимост да придобие модерно въоръжение във всички сфери на въоръжените си сили. Мисля че тук правителството, президентът и мнозинството в парламента имат единомислие. В този смисъл, не ние сме тези, които трябва да кажат кое оборудване да бъде поръчано, трябва да се говори какви трябва да са приоритетите при поръчката на това скъпо ново оборудване“, обясни той.\r\n\tПо въпроса дали Русия е заплаха за България посланикът напомни, че това е гледна точка на много западни държави, включително на Европейския съюз.\n\n\r\n\t“Мисля, че нашата позиция по отношение на санкциите е същата като позицията на Европейския съюз, и че това е една силна позиция, която ние формирахме заедно – САЩ, ЕС, Канада, Япония, Австралия, Нова Зеландия и няколко други държави – и тази позиция казва много ясно, че трябва да има натиск над всички страни, въвлечени в този трагичен конфликт в Украйна, но много конкретно върху Русия, която незаконно опита да анексира Крим в нарушение на международното право. Русия е тази, която не изпълнява задълженията си по Минските споразумения. Сега има предложение да се изпратят миротворци и това е нещо, за което сме се произнесли, че заслужава да се обмисли, защото подкрепяме всяко усилие, опитващо се да сложи край на този конфликт“, коментира Рубин.\r\n\tТой допълни, че съюзниците трябва да останат обединени по отношение на санкциите срещу Русия и да вземат тези решения заедно.\r\n\t“Надявам се да видя вдигането на санкциите, защото това би означавало според мен, че конфликтът е към своя край и че териториалната цялост на Украйна отново ще е зачетена, така че това би било добра новина“, каза посланикът.", "date": "2017.10.02", "title": "Посланикът на САЩ: България трябва да купи съвместими с НАТО изтребители"}
{"url": "http://www.mediapool.bg/globite-na-kat-veche-mogat-da-se-plashtat-onlain-news269913.html", "text": "От понеделник функционира система за онлайн разплащане на глобите на КАТ, съобщава администраторът за онлайн разплащания \"Изипей\". За целта системата на МВР, в която има информация за нарушенията, е свързана с над 2400 офиса на \"Изипей\" в цялата страна, както и с електронната система за онлайн плащания ePay.bg.\r\n\tВъв всеки офис на \"Изипей\" касиерът може да провери задълженията само по номера на шофьорската книжка и ЕГН-то на шофьора. Съществува и възможност да се плати само една от няколко глоби. Трансферът се отразява веднага в системата на КАТ.\r\n\tПрез ePay.bg плащането е възможно чрез въвеждане на данните от получения фиш, като вариантите са два. Шофьорът може да плати през профила си, ако е регистриран потребител, а ако не е, плащането става от директната форма с карта VISA или MasterCard.", "date": "2017.10.02", "title": "Глобите на КАТ вече могат да се плащат онлайн"}
{"url": "http://www.mediapool.bg/irakskite-kyurdi-sazdadoha-vissh-politicheski-savet-za-pregovori-s-bagdad-news269914.html", "text": "В Иракски Кюрдистан беше създаден Висш политически съвет, който ще се занимава с въпроси, свързани с неотдавнашния референдум за независимост, разгневил централното правителство в Багдад и съседните страни. Това съобщиха ДПА и ТАСС, като се позовават на кюрдския портал Рудав и телевизия \"Скай нюз - Арабия\".\r\n\t \r\n\tРешението беше взето на състоялото се в Ербил заседание на Висшия съвет по референдума, под ръководството на лидера на кюрдския автономен район в Ирак Масуд Барзани.\r\n\t \r\n\tТази структура, в която влизаха представители на всички кюрдски партии и етно-религиозни групи в региона, се занимаваше с организацията и провеждането на плебисцита на 25 септември.\n\n\r\n\t \r\n\tСлед като изпълни възложените му задачи, Висшият съвет по референдума беше разпуснат и на негово място се създава Висш политически съвет на Кюрдистан-Ирак.\r\n\t \r\n\tУчастниците в срещата отхвърлиха искането на Багдад за анулиране на резултатите от вота. Над 92 процента от участвалите в референдума гласуваха за независимост на Иракски Кюрдистан.", "date": "2017.10.02", "title": "Иракските кюрди създадоха Висш политически съвет за преговори с Багдад"}
{"url": "http://www.mediapool.bg/radev-reshava-za-shefa-na-vas-v-parviya-den-na-noviya-sadeben-savet-news269915.html", "text": "Президентът Румен Радев ще обяви дали ще издаде указ за назначаването на новоизбрания председател на Върховния административен съд (ВАС) Георги Чолаков или ще върне кандидатурата му на Висш съдебен съвет (ВСС) в първия работен ден на новия му състав.\r\n\tТова обяви държавният глава пред медиите в понеделник, след като участва в церемонията по откриването на учебната година в Софийския университет \"Св. Климент Охридски\".Вече обявих, че очаквам новият състав на ВСС да потвърди кандидатурата (на Чолаков – бел.ред.). Мисля, че това е основателно и ще даде нова легитимност на кандидатурата в духа на реформите в съдебната система, които провеждаме\r\n\tМеждувременно 52-ма върховни съдии пратиха на президента писмо, с което го уверяват, че са подкрепили номинацията на Чолаков по собствено желание, а не \"под строй\". Общо 57 негови колеги подкрепиха кандидатурата му непосредствено преди гласуването във ВСС. Конкурентката му Соня Янкулова пък събра само 22 гласа.\r\n\tПрез цялата процедура настоящият шеф на съд Георги Колев открито подкрепяше Чолаков, лобирайки за това изборът на негов наследник да бъде извършен веднага след съдебната ваканция от стария състав на съвета. В крайна сметка мнозинството се съгласи с него и завърши конкурса на 11 септември, избирайки Чолаков с 20 гласа срещу едва 5 за Янкулова.\r\n\tПоследва и първият намек на президента Радев, че може и да не се съобрази с предложението на ВСС. Няколко дни след гласуването в съвета, държавният глава заяви, че е било редно следващите съдебни кадровици да се заемат с този ключов избор. Колев пък му отговори индиректно, заявявайки, че \"президентът има право на коментар, но и настоящият ВСС имаше пълното право да избере нов председател на Върховния административен съд\".\r\n\tСлед това Радев отново коментира темата, като този бе по-конкретен, посочвайки, че \"най-логично е новият председател на Върховния административен съд (ВАС) да се избира от новия състав на Висшия съдебен съвет (ВСС) – старият състав на ВСС вече излъчи своя кандидат, ако му дадем шанс да бъде потвърден от новия, то неговият авторитет ще бъде още по-голям\".", "date": "2017.10.02", "title": "Радев решава за шефа на ВАС в първия ден на новия съдебен съвет"}
{"url": "http://www.mediapool.bg/prezidentat-shtom-gerb-tarsi-bitka-s-men-shte-ya-poluchi-news269916.html", "text": "Президентът Румен Радев влезе в челен сблъсък с управляващата партия ГЕРБ и обвини премиерът Бойко Борисов, че или \"губи контрол върху партията си, или я насърчава в битка срещу мен\".\r\n\t, заяви Радев, след като откри учебната година в Софийския университет \"Св. Климент Охридски\".\r\n\tПрезидентът е притеснен от всички \"процеси, които стават в страната, и то на фона на предстоящото европейско председателство\".\r\n\t, каза той. И добави, че не визира само скандала с назначенията в Хасково, заради който депутатът от ГЕРБ Делян Добрев си подаде оставката от всички постове.\r\n\tПопитан дали \"тези \"гейтове\" ще дестабилизират управляващата коалицията\", той каза, че \n\n\r\n\t, заяви Радев.\r\n\tПрезидентът от месеци е в обтегнати отношения с ГЕРБ заради отказа на управляващата партия да изпълни визията му за покупка на изтребители \"Грипен\" за около 1.5 млрд. лева, но досега не използваше толкова остри квалификации и оценки.\r\n\t\r\n\tЦветан Цветанов: Не ГЕРБ, а държавният глава търси \"челен сблъсък\"\r\n\tПо-късно през деня от Хасково заместник-председателят на ГЕРБ Цветан Цветанов обяви, че е недопустимо държавният глава да \"търси челен сблъсък\".\r\n\tТой е президент и военна терминология е недопустима, не е шеф на ВВС, обясни Цветанов и припомни, че дори, когато държавният глава обявява военно положение това решение минава през одобрението от страна на Народното събрание.\r\n\t\"Ако смятаме, че ще имаме севернокорейски нов лидер, който ще се нарича Румен Радев – аз не искам да имаме президент, който разединява нацията\", каза Цветанов.\r\n\t\"Сами си направете извода дали днешното му изказване не е упрек и към ЕС, защото коментарът му е, че потупването по рамото ще бъде оценката за България\", допълни лидерът на ГЕРБ в парламента. И направи сложна връзка, в която спомена, че Радев произхожда от хасковския избирателен район, в който благодарение на \"еврочленството и евросолидарността, както и на Делян Добрев и неговия екип\", са влезли 140 милиона лева.\r\n\t\"Смятам, че провокацията, която има от страна на президента – да търси челен сблъсък и да говори с военни термини. Той е президент, а не шеф на ВВС и военна терминология е недопустима за обединител на нацията\", завърши Цветанов.\r\n\tРадев осъди категорично и лансираната от ГЕРБ кандидатура на депутата Антон Тодоров за председател на Комисията по досиетата.\r\n\tСпоред него има проблем не с комисията по досиетата, чиято дейност трябва да бъде подложена на дебат, а с нейния председател.\r\n\t, заяви Радев.\r\n\tТой не вижда проблем с това, че шефът на кабинета му Иво Христов няма допуск до класифицирана информация. По думите му Христов ще получи допуск и с тази тема се спекулира.\r\n\t, каза Радев.\r\n\tПреди дни депутатът от ГЕРБ Антон Тодоров обвини Христов, че е получил секретна шифрограма от посолството ни във Вашингтон без да има право на това, понеже още няма допуск до класифицирана информация. Документът, получена на 26 февруари, се отнасял за разговори на посланика ни във Вашингтон Тихомир Стойчев с представители на корпорацията, производител на изтребители F-16.\r\n\t\r\n\tПрезидентът за пореден път разкритикува ГЕРБ и за спряната модернизация на бойната авиация и допълни, че не вижда смисъл от среща с премиера, на която темата да бъде обсъдена.\r\n\t, заяви Радев.\r\n\t, допълни той.\r\n\tПроектът за закупуването на нови изтребители бе на финалната права, след като назначеното от Румен Радев служебно правителство одобри класирането на офертите, според което трябваше да се закупят самолети \"Грипен\" от шведската компания СААБ. Офертата на САЩ и Португалия за изтребители втора ръка Ф 16 бе декласирана, тъй като не отговаряла на изискванията за дългосрочно разплащане.\r\n\tГЕРБ обаче инициира парламентарно разследване на проекта, което препоръча той да бъде върнат назад и да се съберат отново оферти в това число и за машини Ф-16.\r\n\t\r\n\tПрезидентът Румен Радев каза, че в първия работен ден на новия състав на Висшия съдебен съвет (ВСС) ще обяви дали ще издаде указ за назначаване на новоизбрания председател на Върховния административен съд (ВАС) Георги Чолаков или ще върне кандидатурата му.\r\n\tЧолаков беше избран с мнозинство от 20 гласа от състава на ВСС, чийто мандат изтича утре, но засега президентът Румен Радев не е подписал указ за неговото назначаване на поста. Очаква се той да върне предложението след встъпването в длъжност на новите съдебни кадровици, за да им даде възможност да проведат избора отново. Това загатна самият Радев, аргументирайки се, че така Чолаков щял да има още по-голям авторитет.", "date": "2017.10.02", "title": "Президентът: Щом ГЕРБ търси битка с мен, ще я получи"}
{"url": "http://www.mediapool.bg/pravitelstvata-na-bulgaria-i-rumaniya-shte-zasedavat-zaedno-vav-vtornik-news269917.html", "text": "По-късно в резиденция \"Евксиноград\" ще се проведе четиристранна балканска среща Българското и румънското правителства ще имат утре съвместно заседание в резиденция \"Евксиноград\" във Варна, съобщиха от правителствената пресслужба в понеделник. Съвместното заседание ще приключи с подписването на двустранни документи в областта на транспорта, енергетиката, труда и социалната политика, вътрешните работи и икономиката.  По-рано през деня, в 10.00 часа, българският министър-председател Бойко Борисов и румънският му колега Михай Тудосе ще открият новия ГКПП Кайнарджа - Липница. Същия ден следобед премиерът Бойко Борисов ще бъде домакин на четиристранна среща с министър-председателите на Гърция - Алексис Ципрас, на Румъния Михай Тудосе и с президента на Сърбия Александър Вучич. На нея ще бъдат обсъдени темите за по-голямата свързаност на Балканите, за развитието на общи инфраструктурни проекти, за предстоящото Българско председателство на Съвета на ЕС, както и актуални въпроси, свързани със сигурността и стабилността в Европа. ", "date": "2017.10.02", "title": "Правителствата на България и Румъния ще заседават заедно във вторник"}
{"url": "http://www.mediapool.bg/sofiya-indipendant-festival-shte-podkrepi-balgarskoto-kino-news269919.html", "text": "София индипендънт филм фестивал ще подкрепи българското кино и родни кинопроекти в развитие, съобщават организаторите в понеделник. По покана на актрисата Жана Караиванова, основател и директор на фестивала, като специален гост на осмото издание и член на международното жури пристига Габриеле Каполино. Той е програмен селекционер на Independent Filmmaker Project (IFP) - най-голямата организация за независимо кино в САЩ. В София ще се запознае с най-новите български проекти в развитие и ще избере най-добрите от тях за Седмицата на независимото кино в Ню Йорк (Independent Film Week).  През 2016 г. Со Индипендънт спонсорира участието в престижния международен форум на българските проекти \"Нанук\" на Милко Лазаров, \"Рибена кост\" на Драго Шолев и \"Възвишение\" на Виктор Божинов, които Каполино ще види във вече напреднал етап в София.  Габриеле Каполино е основен програматор на IFP, където е отговорен за селекцията на международни игрални проекти и серийни продукции. Участва активно в подготовката на филмовите награди \"Готам\" и секцията Narrative Labs. Продуцира Screen Forward Labs, интензивна програма, посветена на независимите създатели на съдържание, работещи по серийни продукции. Завършил е Университета в Падуа, Италия, през 2012 г. От 2006 г. работи като редактор и филмов критик за \"Blogo\" (http://www.blogo.it), където отразява едни от най-големите фестивали - Кан, Венеция и Берлин като кореспондент на медията.  Между 26 октомври и 5 ноември осмото издание на София индипендънт филм фестивал ще представи амбициозна селекция от над 90 пълнометражни, документални, експериментални, късометражни и VR филми, в няколко секции: официален конкурс - игрално, документално и късометражно кино, българско независимо кино, специални прожекции извън конкурса, съпътстващи програми с нискобюджетни и направени с \"джобни\" пари филми. ", "date": "2017.10.02", "title": "София индипендънт фестивал ще подкрепи българското кино"}
{"url": "http://www.mediapool.bg/ucheni-razgadali-biologichniya-chasovnik-poluchiha-nobela-za-meditsina-news269921.html", "text": "Трима американски учени са тазгодишните носители на Нобеловата награда за медицина и физиология. Това са Джефри Хол, Майкъл Росбаш и Майкъл Йънг, които са открили молекулярен механизъм, който контролира циркадния ритъм, по-известен като биологичния часовник.\r\n\tУчените обясняват как растенията, животните и хората адаптират своя биологически ритъм, така че да се синхронизира с промените на Земята.\r\n\tЦиркаден ритъм се нарича биологичният часовник, който ни помага да настроим физиологията си за промените на околната среда при смяна на деня и нощта.\r\n\t\"Животът на Земята е адаптиран спрямо въртенето на нашата планета. В продължение на много години ние знаехме, че живите организми, включително хората, имат вътрешен, биологичен часовник, който им помага да предвиждат и да се нагаждат спрямо постоянния ритъм на денонощието“, посочват от Нобеловия комитет.\r\n\tНобеловата награда се състои от златен медал, диплом и парична сума в размер на 9 милиона крони (944 000 евро).\n\n\r\n\t\r\n\tИзползвайки плодни мушици, тримата учени са успели да изолират ген, който контролира нормалния биологичен ритъм. Те са установили, че този ген изгражда протеин, който се произвежда в клетката през нощта и намалява количеството си през деня.\r\n\tВ последствие те са идентифицирали и друг компонент на протеина, поясняващ механизма, който ръководи биологичния часовник на клетката.\r\n\tВътрешният ни часовник регулира някои съществено важни функции на тялото и мозъка ни като поведението, нивата на хормони, съня, телесната температура и метаболизма.\r\n\tСъщо така здравето на човека се повлиява, когато има несъответствие между околната среда и вътрешния ни биологичен часовник и това може да доведе до повишен риск от редица болести.\r\n\tПрез 1970-те години екип от учени си задава въпроса дали е възможно да се установят гените, които контролират биологичния часовник на плодните мушици. Те са открили, че мутации в неизвестен ген пречат на циркадния ритъм на насекомите.\r\n\tКак обаче този ген, наречен period, влияе на вътрешния ни часовник?\r\n\tТазгодишните нобелови лауреати са се опитали да разгадаят именно начина, по който часовникът работи. През 1984 г. Джефри Хол и Майкъл Росбаш, работейки съвместно с университета \"Брандис“ в Бостън, и Майкъл Йънг от университета \"Рокфелер“ в Ню Йорк, успяват да изолират гена period, отбелязва БГНЕС.\r\n\tСлед това Хол и Росбаш откриват протеина PER, произвеждан от гена, чиито нива се променят в зависимост на времето от денонощието.\r\n\tПървата Нобелова награда за физиология или медицина е връчена през 1901 г. на Елим Адолф фон Беринг (Германия) \"за работата му върху серумната терапия, специално за прилагането й при дифтерия, с което отваря нов път за медицинската наука и дава на лекарите победоносно средство против болестта и смъртта.\r\n\tМиналата година Нобеловата награда за физиология или медицина спечели японецът Йошинори Осуми за откриване на механизмите на автофагия - процес за разграждане и рециклиране на клетъчни компоненти.\r\n\tСред по-известните учени, получили Нобеловата награда за физиология или медицина, са руският Иван П. Павлов през 1904 г., германският Роберт Кох - 1905 г., британецът Александър Флеминг – 1945 г., американците Джордж Бидъл, Едуард Тейтъм и Джошуа Ледърбърг през 1958 г. и други.\r\n\tНобеловата седмица започна в понеделник с обявяването на наградата в областта на физиологията и медицината. Лауреатите по физика и химия ще станат известни във вторник и сряда.\r\n\tТази година носителите на отличието в категорията за литература пък ще бъдат обявени в четвъртък, нарушавайки традицията те да бъдат съобщени последни. В петък в Осло ще бъде посочен носителят на наградата за мир.\r\n\tНовият притежател на наградата в памет на Алфред Нобел за икономика ще бъде обявен на 9 октомври в Стокхолм.\r\n\tОтличието е учредено от централната банка на Швеция.", "date": "2017.10.02", "title": "Учени, разгадали биологичния часовник, получиха Нобела за медицина"}
{"url": "http://www.mediapool.bg/pomrakvashtite-nobelovi-zvezdi-news269922.html", "text": "Нобелови звезди, превъзнасяни до небесата и подхранвали огромни очаквания, които впоследствие не са били оправдавани, както стана с Аун Сан Су Чжи - над стогодишната история на Нобеловата награда за мир е изпъстрена с емоционални крайности.\r\n\tОбявяваните от норвежкия Нобелов комитет всяка година през октомври награди - в петък ще стане известен носителят за 2017 - обикновено предизвикват повече или по-малко гласовити протести, а понякога и ожесточени дебати. Редки са случаите, когато лауреатът е единодушно приет.\r\n\tАун Сан Су Чжи бе един от тях.\r\n\tПолучила Нобеловата награда за мир през 1991 г. за продемократичната си съпротива срещу военната хунта, крехката \"Дама от Янгон\" дълго време бе почитана като светица. След като стана силната жена в Мианма, тя вече е остро критикувана за бездействието си по отношение към мюсюлманското малцинство рохинги, които според редица държавни лидери са жертва на етническо прочистване.\r\n\t\"Разочарован съм. Аун Сан Су Чжи беше изключително популярна и заслужила лауреатка, героична предвид обстоятелствата, но не мога да подкрепя поведението й към рохингите\", заявява влиятелният секретар на Нобеловия комитет от 1990 до 2014 г. Гейр Люндеста.\r\n\tБлизо 430 000 души са се подписали под петиция онлайн с искане наградата й да бъде анулирана, а редица влиятелни Нобелови лауреати като Дезмънд Туту, Малала Юсафзаи и Далай лама публично я порицаха.\n\n\r\n\t\"Драматично е. Човек, който толкова се е борил за демокрацията и толкова дълго е бил популярен, да се окаже в такова положение е необичайно\", отбелязва историкът на Нобеловите награди Асле Свеен.\r\n\tНеобичайно, но не и безпрецедентно. Аун Сан Су Чжи може да е била най-ярката измежду тях, но и други Нобелови звезди помръкнаха с времето.\r\n\tКато се започне от бившия президент на САЩ Барак Обама, който според Свеен е \"най-подобният случай\".\r\n\tОтличаването му през 2009 г., само девет месеца след встъпването му в длъжност, действително бе прието с недоверие, но той все пак още беше на върха на популярността си.\r\n\tОсем години по-късно продължават да се надигат множество гласове, включително в социалните мрежи, наградата да му бъде отнета.\r\n\t\"Беше невъзможно за когото и да било да е на висотата на очакванията. Те бяха напълно нереалистични. Не мисля, че комитетът е очаквал Обама да извърши революционни промени в международната политика. Не става дума да се промени всичко, а да се правят стъпки в правилната посока\", казва днес Люндеста.\r\n\tДруги лауреати са били обвинявани в прегрешения.\r\n\tБившият исторически водач на синдиката \"Солидарност\" Лех Валенса, Нобелов лауреат от 1983 г., е предмет на настоятелни твърдения, че е сътрудничил на комунистическите тайни служби. Той отхвърля тези обвинения, а през 2009 г. заплаши да напусне Полша и да върне наградите си.\r\n\tДълго време преди него италианският пацифист Ернесто Монета е бил мъмрен, че е подкрепил влизането на страната си във война срещу Османската империя през 1911 г., четири години след като му е присъдена Нобеловата награда.\r\n\tБлизката приятелка на Алфред Нобел Берта фон Зутнер, която го привлича към каузата на пацифизма, и самата тя Нобелов лауреат от 1905 г., \"е предложила Монета да бъде лишен от наградата и титлите си в пацифисткото движение\", припомня историкът Ивар Либек в колективния труд \"Сто години за мир\".\r\n\tНа два пъти в следвоенната история Нобеловата награда е толкова спорна, че някои от петимата членове на комитета подават оставка. Един през 1994 г. в знак на протест срещу отличаването на палестинеца Ясер Арафат заедно с израелците Шимон Перес и Ицхак Рабин година след подписването на мирните договори от Осло. Други двама през 1973 г., когато двойката Хенри Кисинджър - Ле Дък Тхо е наградена за сключването на мимолетно примирие във Виетнамската война.\r\n\tВсеки път полемиката се проточва.\r\n\t\"Получи Нобеловата награда, но я опозори. Няма значение дали ще я върне или няма, сигурно си изгаря ръката, когато я докосва\", негодува през 2009 г. бившият член на Нобеловия комитет Берге Фуре по адрес на Перес. Бившият израелски премиер, който по това време бе президент, беше оправдал израелска атака в училище в ивицата Газа, в която бяха убити около 40 души.\r\n\tРъководителят на виетнамската делегация Ле Дък Тхо незабавно е отказал да получи наградата, а Кисинджър решил да не ходи в Осло да вземе своята, защото се опасявал от масови протести. През 1975 г. дори предложил да я върне.\r\n\tКомитетът отказал. Уставът на Нобеловата фондация не предвижда такава ситуация, нито разрешава анулиране на награда.\r\n\t\"Никой от Нобеловите лауреати не е идеален. Много от тях сигурно усещат допълнителна отговорност да са за пример, но бъде ли връчена наградата, комитетът бездруго не може нищо да направи\", смята Люндеста.\r\n\tПо БТА", "date": "2017.10.02", "title": "Помръкващите Нобелови звезди"}
{"url": "http://www.mediapool.bg/zhurnalistkata-mia-santova-se-vrashta-v-nova-televiziya-news269935.html", "text": "Журналистката Миа Сантова, която дълги години бе едно от емблематичните лица на Нова телевизия се връща отново на работа там, съобщиха в понеделник от \"Нова Броудкастинг груп\", която си е поставила за цел да привлече най-опитните и разпознаваеми български журналисти.\r\n\tОт ноември Сантова става водеща на следобедната емисия новини в 16 ч.\r\n\t\"Щастлива съм, че Миа Сантова се завръща в Нова, където стартира нейната професионална кариера. Натрупаният опит през годините, в съчетание с нейната телевизионна харизма, ще допринесат за осигуряването на още качествено и разнообразно съдържание на новините и актуалните ни предавания на медията.“, коментира Силва Зурлева, член на Борда на директорите на \"Нова Броудкастинг Груп\".\r\n\tМиа Сантова стартира кариерата си като международен редактор в отдел Новини на Нова телевизия през 1995 г., докато все още е студент в журналистическия факултет на Софийски университет \"Св. Климент Охридски“. По-късно става водещ на новините, но напуска телевизията през 2008 г., за да стане главен редактор на новините на телевизия \"Диема\". По-късно оглавява и екипа на българското издание на женското списание Madame Figaro. Води и авторско сутрешно публицистично предаване в ТВ7 - \"Уикенд с Миа Сантова\".\r\n\tЖурналистката има специализации в ББС Лондон, в Ройтерс и в Ню Йорк ТВ.\n\n\r\n\t\"Най-хубавите 13 години от професионалния ми живот са в Нова, която още в началото се превърна в мое семейство. Заедно с колегите поставихме началото на една голяма и силна медия. Въпреки раздялата, никога не съм спирала да следя нейното развитие и трансформацията й от телевизионен канал в най-голямата мултиплатформена медийна и технологична компания. За мен е голямо вдъхновение отново да съм част от екипа на телевизията“, заявява Миа Сантова, цитирана в корпоративното съобщение.", "date": "2017.10.02", "title": "Журналистката Миа Сантова се връща в Нова телевизия"}
{"url": "http://www.mediapool.bg/velt-ispaniya-se-darzhi-kato-operetna-darzhava-news269936.html", "text": "Пресата и в Мадрид, и в Барселона акцентира в понеделник върху тежката ситуация след вчерашния референдум за самоопределение на Каталуния, критикувайки както поведението на каталунските сепаратисти, така и това на централното правителство, предаде Франс прес.\r\n\t \r\n\tЛевият всекидневник \"Паис\" вижда във вчерашните събития пълен провал за страната, за съдбата на демокрацията и стабилността, както и за бъдещето на системата за съвместно съществуване, която испанците са създали за себе си преди близо 40 години. Вестникът има предвид конституцията от 1978 г., приета три години след смъртта на диктатора Франсиско Франко.\r\n\t \r\n\tВсекидневникът осъжда едновременно \"ксенофобската арогантност\" на каталунския президент Карлес Пучдемон и \"пълната неспособност на /испанския премиер/ Мариано Рахой да се справи с проблема от началото на кризата\". \"Паис\" упреква премиера консерватор, че не е предприел конституционна реформа или реформа за статута на областите в последните години.\r\n\t \r\n\t\"Рахой заяви, че референдумът е провал, но стратегията му първо да изчака, а после да изпрати полицията, се оказа вероятно още по-голям провал\", отбелязва мадридският десноцентристки всекидневник \"Мундо\".\r\n\t \r\n\tДори консервативният в. \"А Бе Се\" критикува стратегията на Рахой \"Много трудно може да се твърди, че жестоките инциденти от вчера ще костват по-малко от това, което би струвало своевременното прилагане на чл. 155 от конституцията\", позволяващ да бъде прекратена автономията на Каталуния. Вестникът смята, че употребата на сила е била \"легитимна, пропорционална и необходима\".\r\n\t \r\n\tСпоред него целта на каталунските ръководители не е била да празнуват референдума, а да провокират окупиране на каталунските улици, търсейки конфронтация с държавата. В Каталуния нямаше референдум, достоен за това название, тъй като той беше незаконен, допълва всекидневникът.\r\n\t \r\n\tТова виждане споделя и каталунският всекидневник \"Вангуардия\". В Каталуния вчера не се състоя референдум, достоен за името си. Разделението е дълбоко, положението е тежко. Ние изгубихме, продължава вестникът. След случилото се в неделя смята ли някой наистина, че сепаратизмът излиза от тази ситуация отслабен. Чакат ни много тежки дни и още времена на напрежение, пише директорът на \"Вангуардия\" Мариус Карол.\r\n\t \r\n\tМадридските вестници критикуват ожесточено и поведението на каталунската полиция Мосос д'Ескуадра, което \"А Бе Се\" и \"Мундо\" определят като \"предателство\". Ако регионалната полиция, беше попречила на отварянето на секциите за гласуване, както й беше наредено, нямаше да се налага тази задача после да изпълнява националната полиция и Гражданската гвардия, а това би ни спестило много от достойни за съжаление сцени, които обиколиха света, посочва \"Паис\".\r\n\t \r\n\tКаталунският всекидневник \"Периодико\" прогнозира в краткосрочен план да бъде обявена \"едностранно Каталунска република\", а после да има \"остра реакция на държавата\", последиците от която \"ще платят каталунците и институциите, които позволяват автономията на областта\".", "date": "2017.10.02", "title": "\"Велт\": Испания се държи като оперетна държава"}
{"url": "http://www.mediapool.bg/glavniyat-prokuror-ne-sazhalyava-za-nishto-v-tozi-vss-news269937.html", "text": "Главният прокурор Сотир Цацаров не съжалява за нито едно решение на досегашния състав на Висшия съдебен съвет (ВСС), което е подкрепил с гласа си през изминалите 5 години.\r\n\tТова заяви той в отговор на журналистически въпрос след откриването на учебната година в Националния институт на правосъдието (НИП) в понеделник.\r\n\t\"Ако за нещо съжалявам, е за това, че на моменти съм се подвел по общо насаждания от едни или други, даже от единици хора, дух на конфликтност и противопоставяне. Но такъв ми е характерът, а и освен това моето виждане е, че статутът и името на колегите ми прокурори трябва да се брани по този начин\", добави главният прокурор.\r\n\tВъпреки че не спомена никого поименно, той визираше представителите на малцинството в съвета, които многократно са критикували нежеланието на Цацаров да предложи конкретни идеи за реформа на държавното обвинение, която да предвиди някаква форма за контрол върху дейността на главния прокурор. В този смисъл бяха и част от препоръките на европейските прокурори, които извършиха анализ на прокуратурата м.г. След обявяването на доклада им обаче, нито Цацаров, нито управляващите предложиха някакви структурни промени в прокуратурата.\r\n\t\"Важното е да гледаме напред, важното е в този съвет да се работи за обществото и магистратите, да се преодолеят всякакви личностни противоречия и, общо взето, да се работи конструктивно. Да не се повтарят грешките, ако ги повторим, значи не сме научили нищо\", демонстрира желание да загърби постоянните си противоречия с някои членове на ВСС Цацаров.\n\n\r\n\tСред хората, които редовно попадаха в словесни сблъсъци най-ярко се открояват Калин Калпакчиев и председателят на Върховния касационен съд (ВКС) Лозан Панов. Но докато първият бе изборен член от квотата на съдиите в съвета и мандатът му изтече, то вторият попада по право и в следващия състав.\r\n\tВъпреки многобройните скандали, които сътвори предишният състав на съвета, както и постоянните негативни оценки, които провокира от Брюксел, главният прокурор отказа да даде оценка на 5-годишния му мандат. Загатна само, че ако трябва да определи нейното цифрово изражение, то би било малко.\r\n\t\"В същото време този съвет бе и свързан с множество скандали. Аз бих ги разделил на две категории. Първата – съвсем заслужени скандали, т.е. скандали, които ние сами създадохме и които, всъщност, общо взето с повече мислене и с повече работа можеха да бъдат избегнати, защото нито колегите ни, нито обществото ги заслужаваше тези скандали\", заяви Цацаров без да влиза в конкретика.\r\n\tНе пропусна обаче да развие за пореден път тезата си за задкулисния сценарий, в който съдебните кадровици изкуствено са били вкарвани отвън.\r\n\t\"Втората група бяха инспирираните скандали. В съвета, не е тайна за никой, имаше една група, която се стремеше всяко заседание да предизвика скандал. Скандал, който нямаше нищо общо с работата на съдебната система, не носеше нищо позитивно, но само по себе си навяваше на мисълта, че този ВСС не работи. Немалка част от тези скандали, трябва да си го кажем съвсем ясно, бяха инспирирани външно от хора, които не са на парламентарните банки, но си мислят, че са в редиците на политическия живот\", визирайки основно бившия правосъден министър и лидер на \"Да, България\" Христо Иванов.\r\n\tДвамата бяха в открит конфликт, докато Иванов председателстваше заседанията на ВСС. Бившият министър дори на няколко пъти атакува пред Върховния административен съд скандални решения на мнозинството в съвета, като отказа му да образува дисциплинарни производства срещу бившите ръководители на столичното следствие и Софийския градски съд – Петьо Петров и Владимира Янева. В крайна сметка първият успя да напусне безпроблемно съдебната система, въпреки че бе уличен от три съдебни инстанции в провокация към подкуп, а втората бе осъдена условно за незаконно дадени СРС разрешения.\r\n\tЦацаров обаче така и не се спря на нито един от многото подобни моменти в работата на досегашния състав на съвета. Вместо това открои като негов успех фактическото разделяне на ВСС на съдийска и прокурорско-следователска колегии, което бе регламентирано с конституционните промени, приети в края на 2015 г. По думите му то е оказало положително въздействие върху системата, макар че преди да бъде въведено самият главен прокурор бе сред скептиците по този въпрос.\r\n\t\"Колкото и скептицизъм да е имало в нас по отношение на разделянето на съвета, сегашната му структура за прокуратурата е повече от добра, защото тя ни позволява да си решаваме кадрови, организационни и всякакви други проблеми самостоятелно. В същото време не могат вече да се правят внушения, че едва ли не прокурорската колегия, главният прокурор или който и да е диктува. Съдиите решават за съдиите, прокурорите – за прокурорите\", коментира главният прокурор.", "date": "2017.10.02", "title": "Главният прокурор не съжалява за нищо в този ВСС"}
{"url": "http://www.mediapool.bg/targat-za-tunel-zheleznitsa-tragva-otnachalo-sled-vizita-v-bryuksel-news269918.html", "text": "След като в началото на миналата седмица четирима български министри докладваха напредъка по реализацията на важната за Европейския съюз магистрала \"Струма\", в края на работния ден в петък (19:20 часа 29 септември 2017 г.) е решено да се прекрати най-големият в момента пътен търг - избор на изпълнител на тунел \"Железница\" на магистрала \"Струма\" за 250 млн. лв.\r\n\tПричината е в променени критерии за избор на изпълнителите, на изискванията, които трябва те да покрият, както и в договорните условия. Корекциите са съществени и опорочват процедурата, констатира Агенцията за обществените поръчки.\r\n\tЗа това ведомството препоръчва търгът да бъде прекратен, което е направено с решение на председателя на Управителния съвет на Агенция \"Пътна инфраструктура\" (АПИ) инж. Дончо Атанасов, става ясно от публикувания документ на.\r\n\t\"Поръчката за тунел \"Железница\" подлежи на контрол от страна на Агенцията за обществените поръчки и тя откри пороци в обявлението. Тъй като има риск от налагането на финансови корекции реших, че най-доброто решение е търгът да бъде прекратен и обявен отново след отстраняване на нередностите. Очаквам още следващата седмица Агенция \"Пътна инфраструктура\" да коригира допуснатите неточности и поръчката да бъде пусната отново.\" Това заяви министърът на регионалното развитие Николай Нанков пред Mediapool.\r\n\tТова е втори провал на опита да се избере изпълнител на тунел \"Железница\", след като първия търг пропадна заради изчезнали документи по времето на .\n\n\r\n\tТунел \"Железница\" се намира по средата на пътния участък от Благоевград до Крупник, чието строителство започна с близо година закъснение . Той е част от магистрала \"Струма\", която първоначално беше топ приоритет през първия програмен период 2007 – 2013 г. След това обаче евросредствата за нея бяха пренасочени към други важни за България обекти като магистрала \"Тракия\", околовръстния път на София и тунела под връх Шипка. Така довършването на магистралата се забави, беше разделено на две и през настоящия програмен период 2014 – 2020 г. трябваше да бъде изграден най-тежкият участък през Кресненското дефиле.\r\n\tСлед като беше постигнат компромис с природозащитни организации вместо дълъг тунел да се изнесе изцяло трасето на изток от Кресна, последва заплаха на местната власт за протести. Направена беше нова корекция, която предвижда пътят в едната посока да минава източно от дефилето, докато в другата по сега съществуващия път. Това доведе до нова жалба на , а окончателният вариант на трасето през Кресненското дефиле се очаква да бъде избран до края на октомври\r\n\tСега обаче се оказва, че проблем има и с търга за тунел \"Железница\" относно променените в крачка условия, които променят кръга на \"заинтересованите лица\", които биха участвали в него, а критериите за избор на изпълнителите стават неясни, според проверката на Агенцията за обществените поръчки.\r\n\tМного е вероятно от Европейската комисия да са направили намек за това при посещението на министрите на регионалното развитие Николай Нанков, на транспорта Ивайло Московски, на екологията Нено Димов и на туризма Николина Ангелкова на 25 . Самият Нанков призна, че е съществувал риск от налагане на финансови корекции от страна на Европейската комисия заради поръчката и затова е решил да бъде прекратена и обявена отново след отстраняване на нередностите.\r\n\tЕвропейската комисия все още не е одобрила апликационната форма за строителството на два участъка от магистрала \"Струма\" (лот 3.1 и лот 3.3) и към момента пътят се строи с пари от държавния бюджет.\r\n\t\r\n\tПървата обществена поръчка за изграждането на тунел \"Железница\" беше обявена в началото на декември 2015 г. по времето на второто правителство на премиера Бойко Борисов от несъществуващата вече Национална компания.\r\n\tДни преди да бъдат отворени офертите на кандидатите търгът беше спрян. Причината беше подадена жалба от фирма, която няма нищо общо със строителния бранш. Това стана през февруари 2016 г., когато течеше кампанията по спиране на съмнителни обществени поръчки, подета от премиера Бойко Борисов след въпроса .\r\n\tТака чак през лятото на 2016 г. бяха отворени предложенията на кандидатите в търга. Подадени бяха рекордните 17 оферти, което беше знак за завръщането на доверието в пътните търгове след скандала с поръчката за строителството на магистрала \"Хемус\" в края на 2015 г. Тя беше отменена по настояване на премиера Бойко Борисов след сигнал до Европейската комисия, заради \"витаещи съмнения\", че избраните изпълнители за свързани с фирми, зад които стоят депутата от ДПС Делян Пеевски и шефа на \"Лукойл България\" \r\n\tПовече от половин година по-късно – през април 2017 г., вместо отваряне на ценовите оферти последва прекратяване на поръчката. Причината бе в изчезнали документи на един от участниците в търга, който по данни на прокуратурата е консорциум начело с \"Главболгарстрой\". Това се случи по времето на служебния кабинет на Огнян Герджиков, а тогавашният регионален министър Спас Попниколов. Прокуратурата образува досъдебно производство и повдигна обвинение за укриване на документи срещу члена на комисията Стефан Гайтанджиев. Той влезе в състава на комисията на мястото на Спас Попниколов след избора му за министър. След първоначалното задържане на Гайтанджиев, той беше пуснат срещу . Към момента няма публична информация дали делото е приключило или \"стои на трупчета\" в някое чекмедже.\r\n\tНовата обществената поръчка беше обявена на 1 септември. Разликата между първия и втория търг беше в разделянето на строителството на тунела на три, както и в срока за изпълнение. Индикативната стойност на съоръжението остана без промяна – 250 млн. лв. без ДДС, което я прави най-голямата поръчка по стойност в пътния бранш за годината. Това беше направено с цел да се работи едновременно на обекта от трима различни изпълнители, за да се навакса натрупаното закъснение. Целта беше тунелът да е готов до края на 2023 г., когато приключва настоящият програмен .\r\n\t\r\n\tСега обаче се оказва, че две седмици след обявяването на втория търг условията по него са били променени и то съществено. Това е станало на 18 септември 2017 г., а промените са в три направления – критериите за оценка на избор на изпълнител, минималните нива, които трябва да покриват кандидатите за извършено от тях строителство и в договорните условия с избрания изпълнител. Заради направените промени е бил удължен и срокът за подаване на оферти от 19 октомври на 6 ноември 2017 г.\r\n\tВъз основа на мониторинга, осъществяван от Агенцията за обществените поръчки (АОП), е направена проверка на променените условия.\r\n\tПроверката на агенцията установява, че в резултат на промените не е ясно какви критерии за подбор ще се прилагат към участниците в процедурата, става ясно от публикуваното решение на АПИ.\r\n\tОсвен това с промяната на минималните нива към участниците и по трите обособени позиции се променя кръгът на \"заинтересованите лица\", които биха участвали в процедурата, посочват от АОП.\r\n\tНаправените промени в документите по процедурата предполага несъответствие със закона, констатира агенцията.\r\n\t\r\n\tЗатова, според агенцията, единственият възможен вариант е прекратяване на търга и обявяването на нов, което е направила и пътната агенция.", "date": "2017.10.02", "title": "Търгът за тунел \"Железница\" тръгва отначало след визита в Брюксел"}
{"url": "http://www.mediapool.bg/prishporva-se-razglezhdaneto-na-kazusa-s-otnetiya-litsenz-na-emko-news269906.html", "text": "Министърът на икономиката Емил Караниколов ще поиска от Главна дирекция \"Национална полиция\" да ускори предаването на информацията от проверките във военните заводи дали отговарят на изискванията за противопожарна безопасност и това да стане още във вторник. Целта е да може да се свика веднага извънредно заседание на Междуведомствената комисия по отбранителната индустрия, което да разгледа казуса с отнетия лиценз за внос и износ на продукция на оръжейното предприятия \"Емко\" и ако всички нарушения са отстранени, разрешителното да бъде върнато. Това съобщи министърът на икономиката Емил Караниколов, който в понеделник най-сетне се срещна с протестиращите заради спрения лиценз работници от \"Емко\".\r\n\tУчастници в срещата обясниха пред Mediapool, че Караниколов е проявил разбиране по всички техни възражения и твърдения за тенденциозност на проверките и е обещал да държи тясна връзка с тях веднага след като получи доклада от полицията. Крайната цел била лицензът да бъде върнат още на 3 октомври, за да може на 4 октомври \"Китнекс\" заедно с \"Емко\" да участва в голям търг в Индия за стотици милиони. Дали това ще стане и ако да, каква ще е цената на това съдружие, предстои да се види, след като миналата седмица Караниколов се възмути, че в предишни търгове на \"Кинтекс\", частното предприятие \"Емко\" била дало с 10 процента по-високи цени, отколкото на същата продукция от държавните ВМЗ-Сопот.\r\n\tБлизо четири часа продължи поредната демонстрация на представителите на военния завод – този път пред сградата на Министерския съвет. След като бяха приети от Караниколов стана ясно, че двете страни са се разбрали да работят заедно за решаването на проблемите с прекратения лиценз. Министърът обаче бе уклончив пред медиите по въпроса дали ако в близките дни бъде върнат лицензът на предприятието, ще се възобновят и прекратените три негови договора с \"Кинтекс\".\r\n\tВече два месеца се точи сагата с прекратения в края на юли лиценз за внос и износ на военна продукция, последван от спиране на договори на \"Емко\" с държавния оръжеен търговец \"Кинтекс\" и пренасочването им към държавните ВМЗ-Сопот, съпроводено от опити на държавата да попречи на \"Емко\" да придобие русенското военно предприятие \"Дунарит\" и самата та да стане негов собственик чрез изкупени негови дългове. За 25 септември бе насрочено заседание на Междуведомствения съвет за оръжейната индустрия, който трябваше да разгледа казуса с лиценза на \"Емко\", но от полицията обявиха, че още не са готови с обобщението на извършените проверки на сигурността на площадките на частното предприятие. Обявеният срок за анализиране на резултатите от проверките бе 4 октомври, а за 6 октомври сутринта е насрочено поредното извънредно заседание на междуведомствения съвет.\r\n\tСлед близо част разговор с протестиращите Караниколов обяви, че е поел ангажимент ако в констатациите на полицията за състоянието на площадките на \"Емко\" няма нищо, което да застрашава безопасността и живота на работниците, да поиска връщането на лиценза им.\n\n\r\n\t\"Ще имаме диалог по всички други въпроси и по нормативната база, както с всички производители от военно-промишления комплекс\", каза Караниколов, но не стана ясно какви са тези въпроси.\r\n\tРъководителят на тревненската база на \"Емко\" Славчо Димиев заяви, че двете страни са се разбрали за обективно отношение . \"Искрено се надявам в честността на министъра. поемаме ангажиментите да спазваме законовата уредба и да работим в диалог\", каза той пред журналисти след края на срещата.\r\n\tТой обаче даде да се разбере, че работещите в предприятието остават в стачна готовност до момента, в който видят обективни действия спрямо тях. Ако отново въпросът с лиценза бъде отложен по някакви причини, те ще подновят демонстрациите си.\r\n\tПреди срещата Караниколов с протестиращите, от икономическото ведомство за пореден път обещаха лицензът да бъде върнат, ако констатираните нередностите са отстранени.\r\n\tОще миналата седмица Караниколов заяви, че ще иска по-бързо приключване на анализа и по-ранно свикване на Междуведомствената комисия, но засега това не се е случило.\r\n\tВедомството отново посочи в съобщение, че \"правителството ще предприеме всички необходими действия за премахване на фирмите, стоящи на входа и изхода на държавните предприятия, с цел да се гарантира работата им, по-добри възнаграждения за работниците и подобряване условията на труд, както и завишаване на постъпленията в държавния бюджет чрез изплащане на дивиденти\".\r\n\tСпоред работниците в \"Емко\" тези аргументи са несъстоятелни, защото постъпленията в бюджета няма да се различават от това дали са от държавните оръжейни фирми, или от частните. Те не вярват, че на 6 октомври ще им бъде върнат и лиценза и смятат, че отново ще възникнат обстоятелства, които да отложат важното решение и това да доведе до спиране дейността на завода.\r\n\tОт Министерството на икономиката заявяват още, че своевременно ще информират обществеността за резултатите от предприетите проверки в държавните дружества \"Кинтекс“ ЕАД и \"ВМЗ-Сопот“ ЕАД за сключените договори и проведените процедури за последните 10 години.\r\n\tСтартирането на тази проверка бе обявена от министъра на икономиката Емил Караниколов преди две седмици с мотива, че \"Кинтекс\" е сключвал договори с \"Емко\" на цени с 10 процента по-високи от тези на ВМЗ-Сопот, без да поиска оферти от държавните оръжейни заводи.\r\n\t\"Както беше поискано от работниците във ВМЗ-Сопот, ще бъде извършена проверка относно използването и разпространяването на поверителна техническа документация, собственост на държавните дружества от военно-промишления комплекс\", допълват от икономическото ведомство.\r\n\tОт ВМЗ на свой ред обявиха, че работят с техническа документация, която е държавна собственост, и стриктно следят за нейното използване и разпространение. \"Реализацията на продукция с качество, каквото дава държавното дружество, може да разработва само предприятие, което има такава документация\", посочват от сопотското предприятие.\r\n\tОт съобщението му става ясно, че заводът напълно подкрепя действията на собственика си държавата с обяснението, че премахването на посредниците при търговските сделки щяло да повиши реинвестиране на повишената печалба в нови технологии, нови машини и усвояване на внедряването на производство на нови продукти с по-висока добавена стойност.", "date": "2017.10.02", "title": "Пришпорва се разглеждането на казуса с отнетия лиценз на \"Емко\""}
{"url": "http://www.mediapool.bg/masovo-delata-za-lekarska-greshka-vsashtnost-sa-zaradi-losho-otnoshenie-news269938.html", "text": "По около 40 дела срещу лечебни заведения и лекари се завеждат годишно у нас, като през последните пет години броят им нараства. Статистиката показва обаче, че 51% от исковете се отхвърлят като неоснователни. Едва 31% се уважават от съда, а в 18% от делата няма влязло в сила съдебно решение все още. Това показва мащабно и уникално по рода си проучване на съдебната практика за лекарски грешки от 2007 година насам, което изследва 238 дела през този период. Проучването е част от проекта “Медицинският деликт“ на специалиста по медицинско право , резултатите от който са публикувани в сайта  и анализът им предстои да бъдат издаден скоро.\r\n\tСайтът “Лекарска грешка“ е създаден както за юристи и за други специалисти, работещи в здравеопазването, така и за пациенти. Ако се интересувате от съдебната практика на конкретни съдилища от дадена област в страната или за конкретна медицинска специалност, размер на вредата или вида на увреждането, ще можете да намирате лесно съответните съдебни решения, събрани и обобщени от всички публикувани съдебни актове по дела за лекарски грешки в правно-информационните системи, сайта на ВСС и сайтове на съдилища.\r\n\t“Държа да подчертая, че този сайт не е създаден, за да посочва с пръст \"лекарски грешки\", а съдържа в себе си както решения, постановени в полза на лекари и лечебни заведения, така и в полза на пациенти“, коментира авторът на проучването Мария Шаркова.\r\n\t“Обстоятелството, че 51% от исковете се оказват неоснователни, означава, че много дела се водят напразно от пациентите, било, защото няма лекарска грешка въобще или защото доказването е трудно - няма много вещи лица по специалността, медицинската документация не е била адекватна“, обясни Шаркова пред Mediapool.\r\n\t“Ако част от тези дела бяха разрешени чрез медиация, всички ще си спестят много разходи, време и най-вече негативни емоции, защото подобни дела се преживяват тежко както от пациента, така и от лекарите“, посочи тя.\r\n\t“От този анализ виждаме, че не е вярно, че \"всеки умира от лекарска грешка\", както напоследък се тиражира, но не е и вярно, че \"няма осъден лекар или болница\"\r\n\tзащото 30% от делата са приключили успешно за пациентите“, коментира Шаркова.\r\n\tТя допълни, че не всеки пациент, който смята, че е пострадал от допусната грешка, завежда дело. Например по данни на Изпълнителната агенция “Медицински одит“ при 111 жалби от пациенти за 2016 година се оказва, че не е оказана качествена медицинска помощ, а в същото време годишно за завеждат около 40-50 дела.\r\n\t“Това, което ме впечатли, е големият процент дела, които се водят заради някакъв проблем в комуникацията между лекар и пациент“, коментира Шаркова. Подробна информация за причините за делата и резултатите от тях предстои да бъде представена официално в близките дни.\r\n\tШаркова обаче разкрива, че лошата комуникацията е една от основните причини за завеждане на дела и често се оказва, че всъщност не е допусната грешка в лечението или диагностиката, а просто пациентът не е получил необходимото отношение, което е очаквал.\r\n\tИначе най-често пациентите в своите искови молби се оплакват от некачествено лечение, неправилна диагноза или некачествени/несвоевременни постоперативни грижи.\r\n\t“Този сайт е създаден както за юристи и за други специалисти, работещи в здравеопазването, така и за пациенти. Много е важно да разполагаме с обективни и конкретни данни за т.нар. “лекарски грешки”, за да не се спекулира и импровизира по тази тема. Няма как да искаме да подобрим една система, ако нямаме адекватни данни за нея“, казва Шаркова.\r\n\tЗа достъпа до част от данните в сайта ще се заплаща символична такса, осигуряваща едномесечен или едногодишен абонамент. В замяна на това сайтът ще бъде постоянно обновяван, ще бъде добавяна нова информация, която ще отразява всички нови актове, които бъдат постановявани.", "date": "2017.10.02", "title": "Масово делата за лекарска грешка всъщност са заради лошо отношение"}
{"url": "http://www.mediapool.bg/ot-zvukovite-ataki-v-kuba-sa-postradali-amerikanski-razuznavachi-news269940.html", "text": "Американски разузнавачи, които са работели под дипломатическо прикритие в посолството на САЩ в Куба, са сред пострадалите от звуковите атаки с неустановен източник, предаде Асошиейтед прес. Според източници на АП атаките започнали броени дни преди победата на Доналд Тръмп на президентските избори в САЩ през ноември м.г., но не е ясно дали разузнавачите са били първите засегнати или първите, които са сигнализирали за ставащото. Администрацията на Тръмп определи пострадалите 21 души като служители на посолството или \"членове на дипломатическата общност\". Според държавния секретар Рекс Тилърсън кубинските власти са уверили САЩ, че продължават разследването на инцидентите.  Тилърсън уточни, че звуковите атаки са извършвани както на територията на официалните резиденции, така и в често посещавани от американците ресторанти. В петък държавният секретар на САЩ Рекс Тилърсън заяви, че в американското посолство в Хавана ще останат само малък брой служители, изпълняващи основни функции, докато кубинската страна не даде гаранции на Вашингтон, че дипломатите му ще са в безопасност.  Издаването на визи бе преустановено за неопределен период. Пак в петък представител на Държавния департамент уточни, че пострадалите от атаките в Куба са били диагностицирани със загуба или нарушение на слуха, безсъние, както и главоболия и проблеми със зрението и ориентацията. ", "date": "2017.10.02", "title": "От звуковите атаки в Куба са пострадали американски разузнавачи"}
{"url": "http://www.mediapool.bg/palestinskiyat-premier-e-na-poseshtenie-v-gaza-za-postigane-na-pomirenie-news269941.html", "text": "Палестинският министър-председател Рами Хамдала пристигна в ивицата Газа за срещи с цел постигане на помирение между съперническите фракции Фатах и Хамас, предаде Асошиейтед прес. В началото на посещението си Хамдала заяви пред служители на Фатах и Хамас, че \"единственият път към държавност е чрез единство\".  Той пристигна начело на делегация от Западния бряг в Газа за срещи с представители на Хамас. Посещението е най-амбициозният опит за помирение между съперническите палестински фракции, откакто Хамас установи контрол върху Газа преди 10 години. \"Ние отново пристигаме в Газа, за да задълбочим помирението и да сложим край на разцеплението\", каза Хамдала. Той заяви, че готовността на Хамас за компромис е важна и \"ние ще надграждаме върху нея\".  Хамдала призова международната общност да окаже натиск върху Израел да облекчи блокадата над Газа.", "date": "2017.10.02", "title": "Палестинският премиер е на посещение в Газа за постигане на помирение"}
{"url": "http://www.mediapool.bg/grazhdani-shte-protestirat-sreshtu-pravoobsluzhvaneto-na-oligarhiyata-news269942.html", "text": "Протест срещу подмяната на правосъдие с \"правообслужване на олигархията\" организира гражданската инициатива \"Правосъдие за всеки\". Демонстрацията ще се проведе в четвъртък (5 октомври) пред Съдебната палата.\r\n\t\"Трите власти – законодателна, изпълнителна и съдебна, положиха системни и координирани усилия да подчинят правото на политиката, съда - на прокуратурата, а всички нас - на олигархията, която се е настанила трайно в държавните институции\", се казва в изявление на \"Правосъдие за всеки\".\r\n\tВ текста се допълва, че под натиск и на тъмно парламентът е променил три закона (Наказателно процесуалния кодекс, Закона за съдебната власт и Закона за опазване на околната среда), с които е занижил съдебния контрол, ограничил е правото на защита и е подсилил прокурорската власт.\r\n\tКорупционните разследвания, според проекта на ГЕРБ, също ще останат под пълната власт и контрол на главния прокурор въпреки препоръката на ЕК за създаване на силен антикорупционен орган с разследващи функции, в чийто състав да влизат и независими прокурори, продължава декларацията.\r\n\t\"Вече можем твърдо да кажем, че живеем в Прокурорска република с квази парламентарно управление. Канят се да ни отнемат и единствената съдебна защита от произвола на властта с явно дирижирания и предизвестен избор на председател на Върховния административен съд. Случаят с \"държавната сопа\", размахана над \"Дунарит\" и \"Емко\", и недопустимата прокурорска намеса там е най-яркото доказателство, че олигархията е осъществила \"триединство на властите\", пише \"Правосъдие за всеки\".\n\n\r\n\tЧленовете на инициативата призовават обществото да попречи да се случва повече гаврата с правото, потъпкването на интересите ни и унижението на достойнството на гражданите.\r\n\t\"Можем ли да спасим държавата и да защитим децата си от \"прегръдката на Мафията\"? Дали искаме да останем част от обединена Европа или сме съгласни да ни строят под знамето на корупцията, развяно от слугите на Олигархията?\" питат риторично авторите на обръщението.", "date": "2017.10.02", "title": "Граждани ще протестират срещу \"правообслужването на олигархията\""}
{"url": "http://www.mediapool.bg/bankite-u-nas-svili-pechalbata-si-do-913-mln-lv-za-osemte-mesetsa-news269943.html", "text": "Българските банки са свили печалбата си за осемте месеца на 2017 г. до 913 млн. лв., което е с около 12 процента по-малко спрямо постигнатите 1.040 млрд. лв. за същия период от време през миналата година,  към края август. От централната банка обаче уточняват, че печалбата за осемте месеца на 2016 г. е била повлияна от еднократния ефект от сделката за Visa Europe, при която европейските банки продадоха картовия оператор на американската Visa Inc. От продажбата българските банки получиха 186 млн. лв. и ако не пренебрегне техният ефект за миналогодишната печалба, финансовите институции сега се представят по-добре.\r\n\tОбщата сума на активите на банковата система нараства с 1.3% спрямо предходния месец и към 31 август 2017 г. възлиза на 94.7 млрд. лв. Спрямо юли нарастват паричните салда при централни банки и другите депозити на виждане. В резултат от това в позицията пари, парични салда при централни банки и други депозити на виждане е отчетено увеличение с 1.0 млрд. лв. (5.5%), а делът ѝ в активите достига 21.2% (при 20.4% в края на юли). При портфейлите с ценни книжа, възлизащи на 12.1 млрд. лв., е налице месечен растеж с 0.3%, а делът им в активите в края на месеца е 12.8%, пише в отчета на БНБ\r\n\tБрутният кредитен портфейл на банковата система (без кредитите и авансите за секторите централни банки и кредитни институции) нараства през август с 0.1% до 55.9 млрд. лв.\r\n\tУвеличение се наблюдава при кредитите за домакинства (със 150 млн. лв.), а намаление – при кредитите за нефинансови предприятия (със 74 млн. лв.), за други финансови предприятия (с 35 млн. лв.) и за сектор държавно управление (с 1 млн. лв.).\r\n\tПри депозитите в банковата система е отчетен растеж с 1.4% на месечна база до 80.9 млрд. лв. в края на август. Увеличават се депозитите на нефинансови предприятия (с 1.017 млрд. лв., 4.6%), на други финансови предприятия (със 159 млн. лв., 4.6%), на домакинства (с 36 млн. лв., 0.1%) и на кредитни институции (с 16 млн. лв., 0.4%). Намаление е налице при депозитите на сектор държавно управление (със 72 млн. лв., 3.7%).\n\n\r\n\tСобственият капитал в баланса на банковата система в края на август възлиза на 12.3 млрд. лв., като за месеца се увеличава със 155 млн. лв. (1.3%) поради нарастването на печалбата и на натрупания друг всеобхватен доход.", "date": "2017.10.02", "title": "Банките у нас свили печалбата си до 913 млн. лв. за осемте месеца"}
{"url": "http://www.mediapool.bg/sadat-ne-konstatira-narusheniya-pri-izbora-na-chlenove-na-vss-news269944.html", "text": "Няма нарушения при провеждането на членове на Висшия съдебен съвет (ВСС) от квотата на съдиите. Това става ясно от решението на смесения състав на Върховния касационен съд (ВКС) и на Върховния административен съд (ВАС), като остави без уважение жалбата на бившия председател на Софийския районен съд Методи Лалов.\r\n\tТой бе кандидат за член на съвета, но остана много назад в подреждането, след като получи 285 гласа на първия тур и 193 на втория, проведен на 18 юни. Тогава колегите му избраха за членове на съвета върховните съдии Цветинка Пашкунова, Красимир Шекерджиев, Атанаска Дишева, Олга Керелска и Севдалин Мавров, както и председателя на Окръжния съд в Бургас Биряна Димитрова.\r\n\tВ жалбата си Лалов напомняше, че преди изборите някои членове на ВСС, неправителствени организации и нагистрати са изразили съмнения за сигурността на онлайн системата за гласуване, която бе използвана от 1473-ма съдии на първия тур и от 1455-има на балотажа.\r\n\tТъй като съдебният съвет отказа да предостави доказателства за сигурността й, бившият шеф на СРС заключваше, че било възможно служителите, които я администрират \"да са инсталирали на сървърите манипулирана версия на системата, която да изопачава вота на избирателите и която версия след това дори да заличава следите\".\r\n\tЗа да бъдат проверени тези съмнения, съдята поиска смесеният съдебен състав, разглеждащ казуса, да назначи петорна експертиза на системата. Именно авторите на въпросната експертиза посочват, че при вота не са допуснати нарушения, става ясно от решението на съдиите Дария Проданова, Бойка Стоилова, Илиана Славовска, Зоя Атанасова и Любомир Гайдов.\r\n\tВ мотивите си магистратите посочват, че за да бъдат отменени резултатите от изборите, трябва да са налице множество пороци, които изцяло да са опорочили и резултатите от него. Като такива възможни нарушения са отбелязани липса на разкрити избирателни секции, ограничен достъп до тях, нарушена тайна на вота, подмяна на бюлетини и др. Съдебният състав обаче е категоричен, че всички изиквания са спазени и при двата тура.\r\n\t\"При това не се установи да е налице манипулиране на системата за електронно гласуване, както и външна намеса\", допълва съдът.\r\n\tОтхвърлени са и съмненията на Лалов за възможна манипулация на електронния вот, включително и чрез инсталиране на манипулирана версия на системата. Отбелязва се, че това е само предположение на жалбоподателя, за което той не е посочил никакви факти.\r\n\t\"На въпроса, отправен от жалбоподателя дали е възможно да бъде инсталиран софтуер, който да не оставя следи, след като си свърши функцията и се заличи – т.е. такъв, който да променя резултатите от гласуването, вещите лица отговарят, че това е невъзможно, тъй като системите, които са виртуални машини, се спират веднага след края на изборния ден и се предават във ВСС така, че ако има такава програма тя няма как да се самоизтрие. Установяват и че няма възможност да се инсталира такъв софтуер по време на гласуването, тъй като системата дава само определен тип достъп\", се казва още в решението на съда.\r\n\tВъв връзка с друга част от аргументите на Лалов, върховните съдии заявяват още, че няма как да се произнасят по законосъобразността на актовете на ВСС, с които са приети правилата за гласуване, нито да проверяват обществената поръчка, в резултат на която е внедрена системата за електронно гласуване, нито да се произнасят по законосъобразността изобщо да се въвежда такова гласуване, пише \"Правен свят\".", "date": "2017.10.02", "title": "Съдът не констатира нарушения при избора на членове на ВСС"}
{"url": "http://www.mediapool.bg/frenska-veriga-iska-da-izgradi-detska-bolnitsa-u-nas-news269945.html", "text": "Френска болнична верига има интерес към изграждането на педиатрична болница у нас, съобщиха в понеделник от Министерството на здравеопазването.\r\n\tЗдравният министър Николай Петров се е срещнал с представители на най-голямата верига френски държавни болници, които са у нас, за да проучат възможностите за изграждане на педиатрична болница по френски модел в България.\r\n\tСпоред министъра е необходимо първо да се направи анализ на какъв принцип ще работи детската болница, къде да бъде позиционирана и как ще се финансира. По думите му тази тема се обсъжда от близо 10 години, тъй като такъв тип лечебно заведение у нас липсва. В България има детски клиники и отделения, но те функционират като структури в рамките на големите болници.\r\n\tПредставителите на френската страна ще изпратят свои експерти в България, за да проучат как функционира здравната грижа за децата в страната ни.\r\n\tДо три месеца те ще направят анализ и ще предложат конкретен проект за създаване на педиатрична болница в България.\n\n\r\n\tСлед поредица неуспешни опити идеята за построяването на национална многопрофилна педиатрична болница беше възродена през април от неправителствени организации и Българската педиатрична асоциация.", "date": "2017.10.02", "title": "Френска верига иска да изгради детска болница у нас"}
{"url": "http://www.mediapool.bg/bivshiyat-shef-na-politsiyata-v-dobrich-sashto-stana-obvinyaem-po-aferata-sudzhukgeit-news269946.html", "text": "Бившият шеф на полицията в Добрич Веселин Колев стана поредният обвиняем по т. нар. афера \"Суджукгейт\", в която се замеси ексдепутатът от ГЕРБ Живко Мартинов.\r\n\tСпециализираното звено \"Антикорупция\" е събрало доказателства, че Колев е заплашвал с убийство един от ключовите свидетели срещу бившия народен представител, съобщиха от прокуратурата в понеделник.\r\n\tВеселин Колев е обвинен и за това, че принудил двама автоконтрольори от Добрич да не санкционират водач за пътно нарушение, както и че е принуждавал вещи лица да дават неверни заключения по делото за смърт на пътя.\r\n\tСтава въпрос за", "date": "2017.10.02", "title": "Бившият шеф на полицията в Добрич също стана обвиняем по аферата \"Суджукгейт\""}
{"url": "http://www.mediapool.bg/sofiyskiyat-gradski-sad-ostana-bez-vremenen-rakovoditel-news269947.html", "text": "Съдийската колегия на ВСС така и не избра изпълняващ функциите на председател на Софийския градски съд (СГС).\r\n\tОчакваше се това да се случи в понеделник, след като миналата седмица общото събрание на съдиите в съда номинира за поста Десислава Попколева.\r\n\tВъпреки това нито някой от членовете на колегията, нито председателят на Софийския апелативен съд Даниела Дончева внесоха предложението на съдиите за определяне на Попколева или друг за временен ръководител.\r\n\tТака остана новият състав на ВСС да се занимае с това, след като встъпи в длъжност официално във вторник.", "date": "2017.10.02", "title": "Софийският градски съд остана без временен ръководител"}
{"url": "http://www.mediapool.bg/prokuraturata-izchisli-che-rumen-ovcharov-oshtetil-s-9-mln-lv-mini-bobov-dol-news269948.html", "text": "Антикорупционното звено на прокуратурата прецизира обвинението си срещу бившия енергиен министър Румен Овчаров по разследването, известно като делото за концесионирането на държавните мини \"Бобов дол\" и изчисли, че е нанесъл шета за близо 9 млн. лв. на дружеството като не е осъществявал достатъчно контрол върху дейността му.\r\n\tВ началото на февруари  за това, че е превишил правата си като министър с разрешението да се сключи договор за даване под наем на държавните мини \"Бобов дол\" на частната фирма \"Ораново\", която по-късно получи и концесия за добив на въглища, без да е платила възнаграждение на държавата за това. Според държавното обвинение от тези деяния държавата е била ощетена с неизплатена концесионна такса за 557 256 тона добити кафяви въглища.\r\n\tСлед изготвяне на съдебно-икономическа експертиза по случая на Румен Овчаров е повдигнато обвинение за умишлена безстопанственост, от която за \"Мини Бобов дол“ ЕАД са последвали щети в размер на 8 940 231.47 лв.\r\n\tРазследването установило, че Румен Овчаров въпреки задълженията си като министър на икономиката и енергетиката и принципал на въгледобивното дружество не е упражнил достатъчно контрол върху работата на неговия шеф, който пък не събрал вземания от договора за наем с \"Ораново“ООД и не е извършил действия за подобряване на финансовото състояние на дружеството. Щетите били от неплатени наемни суми от договора с \"Ораново“ ООД, режийните разходи по производствената дейност и разликата между фактуриран наем и начислени амортизационни отчисления от мините.\r\n\tВнесена била и конкретизация по обвинението на Румен Овчаров за даденото от него разрешение за сключването на самия наем за ползването на рудници на \"бобов дол\" от \"Ораново\".\n\n\r\n\tТози контракт причинил значителни вредни последици за \"Мини Бобов дол\" и държавата, които се изразяват в осъществен неконтролиран и незаконен добив на подземни богатства - изключителна държавна собственост, създадена възможност от засягане на живота и здравето на населението.\r\n\tКато не се е съобразил с разпоредбите на Закона за подземните богатства, след като концесията е следвало да се предостави на физически и юридически лица, които удостоверяват, че имат надлежна регистрация и притежават необходимите технически, управленски и финансови възможности, Овчаров предложил на правителството да вземе решение за прехвърляне на права и задължения по невлязъл в сила концесионен договор на \"Мини Бобов дол\" от държавното дружество на \"Ораново\" за срок от 35 години, обяснява обвинението.\r\n\tОсвен това на 26 февруари 2007 година Овчаров сключил допълнително споразумение към договор за предоставяне на концесия на \"Мини Бобов дол\" и от това са настъпили значителни вредни последици за дружеството и държавата, след като то е било лишено от предмета си на дейност.\r\n\tОвчаров е клиент на прокуратурата и по мегаделото за нанесени щети на \"Националната електрическа компания\" от реализацията на проекта за строеж на АЕЦ \"Белене\".", "date": "2017.10.02", "title": "Прокуратурата изчисли, че Румен Овчаров ощетил с 9 млн. лв. мини \"Бобов дол\""}
{"url": "http://www.mediapool.bg/snaryadi-sa-otkriti-v-dvora-na-bolnitsa-tokuda-v-sofiya-news269949.html", "text": "Полицията отцепи двора на столичната болница \"Токуда\" заради открити снаряди, предаде БНТ в понеделник.\r\n\tСпоред предварителната информация са намерени два стари снаряда.\r\n\tБоеприпасите са били намерени при ремонт в двора на болницата. На този етап няма евакуирани хора нито от болницата, нито от околните сгради.", "date": "2017.10.02", "title": "Снаряди са открити в двора на болница \"Токуда\" в София"}
{"url": "http://www.mediapool.bg/angel-dzhambazki-nastoya-prokuraturata-da-proveri-dali-bhk-raboti-sreshtu-darzhavniya-interes-news269952.html", "text": "Евродепутатът и заместник-председател на ВМРО Ангел Джамбазки е сезирал прокуратурата с искане за проверка дали Българския хелзинкски комитет (БХК) не работи против интересите на България. Повод за това е позицията на организацията за кандидатурата на София за ново седалище на Европейската агенция по лекарствата.\r\n\tПреди седмица от БХК изпратиха писмо до Европейската комисия, в което изразяват опасения дали ще се опазват правата на хората с различна сексуална ориентация.\r\n\tСлед като Великобритания напусне Европейския съюз, Агенцията по лекарства трябва да бъде преместена в друга държава от съюза. Миналата седмица анкета сред служителите на агенцията показа, че най-предпочитаната дестинация за ново седалище на службата е Амстердам.\r\n\tВ писмото Джамбазки и депутатът от Обединени Патриоти Александър Сиди уточняват, че България е единствената държава, освен ново присъединените такива, в която няма седалище на европейска агенция. \"Това би спомогнало на страната за изграждането на висок международен рейтинг, както и би повишило значително инвестициите в сектора на фармацевтичните услуги\", смятат те.\r\n\t\"В писмото, подписано от Красимир Кънев, странно и без никаква логика, се обвързва домакинството на агенцията с правата на група хора с нетрадиционна сексуална ориентация, която е в разрез с българското законодателство\", пише още в писмото.\n\n\r\n\tТвърдо сме убедени, че високообразованите специалисти от агенцията ще дойдат да работят в България, а не да демонстрират своята сексуална ориентация. Отделно от това, уверени сме, че в иначе широките правомощия и компетенции на лидерите на демократично устроения Европейски съюз, до които е адресирано въпросното писмо, не включват извънработните занимания и най-вече личния живот на тези хора.\r\n\tДжамбазки пита прокуратурата кой финансира БХК и дали финансиращият орган работи за чужди държави, против интересите на България.", "date": "2017.10.02", "title": "Ангел Джамбазки настоя прокуратурата да провери дали БХК работи срещу държавния интерес"}
