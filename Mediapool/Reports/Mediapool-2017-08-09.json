{"url": "http://www.mediapool.bg/aleksei-navalni-publikuva-v-yutyub-novi-razoblicheniya-sreshtu-obkrazhenieto-na-putin-news267742.html", "text": "Руският опозиционен лидер Алексей Навални публикува в ЮТюб нови разобличения срещу хора от обкръжението на президента Владимир Путин, предаде Асошиейтед прес.\r\n\t \r\n\tДо момента пуснатият вчера видеоматериал, в който се описват активи на братята милиардери Аркадий и Борис Ротенберг и синовете им, вече е гледан над 880 000 пъти.\r\n\t \r\n\tТова е най-новият материал във видеопоредица на Навални в ЮТюб, чиято цел е да разкрие незаконно обогатяване на водещи представители на правителството и свързани с Кремъл олигарси.\r\n\t \r\n\tБратята Ротенберг са свързани с Путин още от 60-те години, когато са тренирали джудо в един и същ спортен клуб. След избирането на Путин за президент Аркадий и Борис Ротенберг стават едни от най-влиятелните бизнесмени в Русия. И на двамата са наложени санкции от Запада, отбелязва АП.\r\n\t \n\n\r\n\tВъв видеоматериала на Навални се твърди, че двамата неправомерно са спечелили държавни поръчки. Показани са кадри от луксозните им къщи.", "date": "2017.08.09", "title": "Алексей Навални публикува в ЮТюб нови разобличения срещу обкръжението на Путин"}
{"url": "http://www.mediapool.bg/maya-manolova-raztrevozhena-che-tsik-ne-izvarshva-simulatsii-na-e-vot-news267717.html", "text": "Общественият защитник Мая Манолова е изпратила писмо до Централната избирателна комисия (ЦИК), в което напомня, че трябва да започне симулация на електронно дистанционно гласуване. Тревогата на омбудсмана е, че при евентуални следващи избори може да се повтори ситуацията с невъзможността за електронен вот, както на парламентарните тази пролет.\r\n\tПотърсен за коментар говорителят на ЦИК Цветозар Томов обясни пред Mediapool, че срокът за провеждането на симулациите е до края на годината, а месец август не е най-уместният период за тях. Въпреки това от думите му стана ясно, че на заседанието на комисията в четвъртък писмото на омбудсмана ще бъде обсъдено.\r\n\tСпоред последните промени в Изборния кодекс във всички секции трябваше да се проведе електронно гласуване. ЦИК обаче не успя с организацията на подобен вид гласуване, като в последствие в комисията обяви, че не би трябвало да се сблъска с този проблем при следващи избори.\r\n\tВ писмото си Мая Манолова припомня, че Изборният кодекс императивно предвижда при провеждане на избори след 1 януари 2018 г. да се създаде възможност за експериментално дистанционно гласуване до края на 2017 г., което да се проведе на три последователно проведени избора, включително частични, при което се гласува за несъществуващи партии, коалиции или кандидати. Съгласно разпоредбите на ИК разходите по електронното дистанционно гласуване се осигуряват от държавния бюджет.\r\n\t\"С безпокойство установих, че до момента не е проведена нито една симулация. Няма данни да е сформирано и предвиденото в Изборния кодекс постоянно действащо специализирано звено към Централната избирателна комисия за техническо осигуряване и технически контрол на дистанционното електронно гласуване\", е записано в писмото на омбудсмана до членовете на Централната избирателна комисия.\n\n\r\n\tОбщественият защитник предупреждава, че стартиралият европейски проект с бенефициент Държавната агенция за електронно управление и партньор ЦИК, с предмет \"Изграждане и внедряване на система за дистанционно електронно гласуване\" за срок от близо две години по никакъв начин не може да бъде аргумент или оправдание за нереализирането на експерименталното гласуване, тъй като това ще е в нарушение на императивните текстове на Изборния кодекс, е позицията на омбудсмана.\r\n\tПо думите на Цветозар Томов обаче няма как симулациите да се случат в средата на лятото, тъй като периодът е неблагоприятен. \"Пролетта също нямаше как ЦИК да организира подобно нещо, тъй като имаше предсрочни избори. Няма нарушение на срока\", повтори той.", "date": "2017.08.09", "title": "Мая Манолова разтревожена, че ЦИК не извършва симулации на е-вот"}
{"url": "http://www.mediapool.bg/bivsh-shef-v-napoitelni-sistemi-e-obvinen-za-zaplahi-sreshtu-podchinena-news267712.html", "text": "С второ обвинение се сдоби бившият изпълнителен директор на \"Напоителни системи\" Ивайло Първанов. Този път прокуратурата му търси наказателна отговорност заради опит за принуда върху своя подчинена. На 26 май миналата година той се опитал да накара шефката на \"Напоителни системи\" в Тополница да въздейства върху комисията, която трябвало да приеме за извършени строително-монтажни работи на два обекта.\r\n\tСтава дума за ремонтите на кантон \"Варвара-1\" и \"Бент Лесичово“, заедно с прилежащ към него кантон \"Гелеменово\". В случая обаче ремонтите още не са били извършени.\r\n\tИвайло Първанов заплашил своята подчинена с уволнение, ако не стори това, което я кара. Тя не се е подчинила. Първанов е оставен на свобода с най-леката мярка за неотклонение \"подписка\".\r\n\tИвайло Първанов вече бе обвинен в края на март тази година, заедно със Стайко Ганчев, за стопански престъпления, от които за \"Напоителни системи\" са настъпили щети за близо един милион лева.", "date": "2017.08.09", "title": "Бивш шеф в \"Напоителни системи\" е обвинен за заплахи срещу подчинена"}
{"url": "http://www.mediapool.bg/zatvornik-s-pryakor-papesha-izbyaga-ot-zatvora-v-stara-zagora-news267711.html", "text": "Затворникът Петър Попов-Пъпеша е избягал в сряда от Старозагорския затвор. Той е изтърпявал 12-годишна присъда за грабеж. Оставала му година и половина от присъдата и затова бил на облекчен режим, съобщи бТВ.\r\n\t \r\n\tПъпеша не е имал провинения, а във вторник е бил и на работа. След приключване на работния ден изчезнал.\r\n\t \r\n\tПетър Попов е извършител на много въоръжени грабежи и беше арестуван през септември 2007 година. Последното му престъпление бе отнемане на такси в Кърджали, след като заплашил шофьора с оръжие.\n\n\r\n\t \r\n\tШофьорът разпознал по снимка нападателя си и така се стигнало до ареста.", "date": "2017.08.09", "title": "Затворник с прякор Пъпеша избяга от затвора в Стара Загора"}
{"url": "http://www.mediapool.bg/blizo-16-rast-na-iznosa-za-polugodieto-news267715.html", "text": "Износът на България бележи стабилен ръст за първото полугодие на 2017 г., възлизащ на близо 16%, става ясно от данните на Националния статистически институт (НСИ).\r\n\tПрез периода януари - юни 2017 г. от България са изнесени стоки за 25 млрд. лв. и в сравнение със съответния период на предходната година износът се увеличава с 15.8 на сто, показва статистиката.\r\n\tСъщо през първото полугодие в страната са внесени стоки за 28.4 млрд. лв., или с 18.8 на сто повече спрямо същия период на 2016 година.\r\n\tОбщото външнотърговско салдо е отрицателно през периода януари - юни 2017 г. и е на стойност 3.3 млрд. лева.\r\n\tПрез периода януари - юни 2017 г. износът на България за трети страни (извън ЕС) се увеличава с 25.4 на сто в сравнение със съответния период на предходната година и е на стойност 8.8 млрд. лв.\r\n\tВносът на България от трети страни през периода януари - юни 2017 г. се увеличава с 33 на сто сравнение с 2016 г.  и е на стойност 10.4 млрд. лева. Най-голям е стойностният обем на стоките, внесени от Русия, Турция, Китай и Сърбия.\r\n\tЗа първите шест месеца на 2017 г. пък експортът към страни от ЕС расте с 11.2%, сочат още данните от статистиката.", "date": "2017.08.09", "title": "Близо 16% ръст на износа за полугодието"}
{"url": "http://www.mediapool.bg/balgarski-petzvezdni-hoteli-veche-sa-rezervirani-za-idnoto-lyato-news267714.html", "text": "В разгара на летния туристически сезон данните към момента сочат, че той ще е още по-успешен в равнение с отбелязания през 2016 г. рекорден ръст на приходите и туристите. Потвърждават се прогнозите за 7-10% ръст на годишна база, а петзвездни хотели у нас вече са резервирани за следващото лято. Това показва устойчива тенденция в сектора, коментира министърът на туризма Николина Ангелкова пред бТВ в сряда.\r\n\tПо думите й за поставяне на много добра основа за идното лято се провеждат преговори със световните туроператори ТУИ, \"Томас Кук“ и \"Дер Туристик“, но е много важно как страната ни смята да се определи като туристическа дестинация.\r\n\tАнгелкова каза още, че целта на ръководеното от нея ведомство е осигуряването на безпроблемен летен сезон и по Черноморието са командировани над 900 служители на МВР. Отделно туристическата администрация редовно прави проверки по морските плажове. Извършват се геодезични заснемания на свободните зони, следят се и разрешителните за водните коридори, чистотата и достъпът до ивиците, за да се установи дали се спазват изискванията. Към момента има \"кандидати“ за прекратяване на техните договори за наем или концесия, защото са факт драстични нарушения, посочи министърът.\r\n\tНа ден получаваме от 20 до 50 сигнала на горещия телефон, който сме обявили на сайта на министерството. Най-сериозните нарушения това лято, различни от миналата година, са на бивши наематели, които са спечели новите търгове, но не искат да подпишат договори за плажовете, а в същото време ги ползват. Или предишният наемател не дава на новия да влезе във владение и ползва досегашните си обекти. За това сме сезирали и прокуратурата, каза Ангелкова.\r\n\tТя обърна внимание, че е абсолютно нарушение на туристите да се предлагат задължителни пакети за ползване на плажни принадлежности и в такива случаи се налагат глоби, както и ако чадърите или шезлонгите са счупени, но се иска пълна такса за тях. За тези несъответствия ще бъде сезирана КЗП и при санкциите ще бъдем безкомпромисни, обеща министърът.\n\n\r\n\tНа въпрос за сезона в Слънчев бряг министър Ангелкова съобщи, че за 2016 г. приходите от нощувки в местата за настаняване в курорта са над 266 млн. лв., което е над 22% ръст спрямо 2015. Приходите от нощувки на чужденци са с над 49 млн. лв. повече, което е 24% увеличение. Към 800 хил. чуждестранни туристи са посетили Слънчев бряг миналата година. Анализите показват, че по-голямата част от чужденците у нас идват за семейна почивка, допълни тя.", "date": "2017.08.09", "title": "Български петзвездни хотели вече са резервирани за идното лято"}
{"url": "http://www.mediapool.bg/hilyadi-evakuirani-zaradi-obezvrezhdane-na-bombi-ot-voinata-v-germanski-gradove-news267720.html", "text": "Експерти обезвредиха бомби от Втората световна война, открити при строителни работи в германските градове Дюселдорф и Дортмунд. Наложи се хиляди хора да бъдат евакуирани, предаде ДПА.\r\n\tВ понеделник при строителни работи в предградието на Дюселдорф Дерендорф била открита бомба.\r\n\tСпоред общинския съвет на града около 2300 души се оказали в засегнатия район и се наложило да бъдат евакуирани, а вчера говорител заяви, че на още 4400 било наредено да си останат у дома и да не излизат, докато не приключат дейностите по обезвреждането.\r\n\tВ рамките на евакуацията се наложило и около 80 обитатели на дом за социални грижи за възрастни хора да бъдат откарани в други сгради. Операцията предизвикала и нарушения в разписанието на железопътния транспорт, тъй като трябвало да се затварят за движение участъци от жп мрежата.\r\n\tВ Дортмунд бомбата била открита на строителен обект на общинския електродоставчик в предградието Дорстфелд.\n\n\r\n\tВчера преди да започне операцията по обезвреждане, полицията обходила домовете в зоната за сигурност, за да се увери, че в тях няма хора.\r\n\tУлиците в района бяха отцепени, а движението на градски транспорт - преустановено за времето на операцията.\r\n\tКъм 22.30 ч властите в Дортмунд съобщиха в Туитър, че бомбата е обезвредена и благодариха на жителите за съдействието им.", "date": "2017.08.09", "title": "Хиляди евакуирани заради обезвреждане на бомби от войната в германски градове"}
{"url": "http://www.mediapool.bg/siriets-e-obvinen-v-germaniya-za-voenni-prestapleniya-i-chlenstvo-v-islyamska-darzhava-news267723.html", "text": "Германската прокуратура заяви, че 29-годишен сириец е бил арестуван за извършване на военни престъпления в родината си като член на групировката \"Ислямска държава\", предаде Асошиейтед прес.\r\n\tСириецът Фарес А. Б. е обвинен също в принадлежност към терористична организация.\r\n\tСпоред прокуратурата през 2013 г. той се присъединил към Фронта \"Ан Нусра\", а през 2014 г. преминал към \"Ислямска държава\".\r\n\tТам той бил зачислен в затвор и, както се твърди, е подложил на тормоз трима затворници.\r\n\tОбвинен е също, че на контролен пункт пребил шофьор на автомобил с автомата си, както и че през 2014 г. е екзекутирал пленник на \"Ислямска държава\".\n\n\r\n\tАрестуван е на 31 юли в провинция Баден-Вюртемберг в Германия, а вчера се е явил пред съдия.", "date": "2017.08.09", "title": "Сириец е обвинен в Германия за военни престъпления и членство в \"Ислямска държава\""}
{"url": "http://www.mediapool.bg/prezidentat-na-polsha-otkaza-da-utvarzhdava-novi-generali-i-admirali-news267718.html", "text": "Президентът на Полша Анджей Дуда отказа да присвоява генералски и адмиралски звания на офицери, предложени от министерството на отбраната на страната, предаде ТАСС, цитирайки съобщение, публикувано вчера на сайта на полското Бюро за национална сигурност.\r\n\tПрезидентът аргументира решението си с несъвършенството на командната система в армията и изразява надежда, че \"в най-близко време ще бъде изработена такава система за ръководство, която да позволи да се приемат съответните кадрови решения\".\r\n\tМинистерството на отбраната на свой ред подчерта, че \"назначаването на нов ръководен състав е ключов момент от протичащите промени в армията, без които всички други реформи могат да не се състоят\". Това посочва пресслужбата на ведомството в коментар за решението на президента.\r\n\tМестни наблюдатели отбелязват, че в полската армия е възникнала кризисна ситуация заради недостига на ръководен състав. \"За двете години от управлението на партия \"Право и справедливост\" от армията са излезли 36 генерали. Такава чистка в историята на въоръжените сили на независима Полша не е имало. В същото време министър Мачеревич изпраща за подпис на президента 46 заявки за нови генералски назначения\", писа миналата седмица варшавският вестник \"Газета виборча\".", "date": "2017.08.09", "title": "Президентът на Полша отказа да утвърждава нови генерали и адмирали"}
{"url": "http://www.mediapool.bg/deportiraneto-na-hora-ot-germaniya-za-afganistan-ostava-ogranicheno-news267722.html", "text": "Германското правителство засега запазва политиката, ограничаваща броя на депортациите за Афганистан, тъй като многократните нападения и засилващата се бунтовническа дейност продължават да дестабилизират ситуацията със сигурността в азиатската страна, предаде ДПА.\r\n\tГоворител на германското външно министерство каза, че властите продължават да връщат афганистански граждани, извършили престъпление или смятани за възможна терористична заплаха, както и хора, които \"упорито отказват да сътрудничат за проверка на самоличността\".\r\n\tДругите депортации на афганистански мигранти са спрени след бомбения атентат в дипломатическия квартал в Кабул през май, при който загинаха около 150 човека и тежко пострада германското посолство.\r\n\tСпоред предварителен доклад, оценяващ ситуацията със сигурността в Афганистан, временното спиране на повечето депортации е правилното решение, каза говорителят.\r\n\tОпозиционни партии и правозащитни организации в Германия критикуват депортирането на хора за Афганистан, като настояват, че голяма част от азиатската страна не е безопасна за връщане.", "date": "2017.08.09", "title": "Депортирането на хора от Германия за Афганистан остава ограничено"}
{"url": "http://www.mediapool.bg/avstriya-zasilva-kontrola-po-granitsite-si-za-vazpirane-na-nelegalnata-migratsiya-news267721.html", "text": "Министърът на вътрешните работи на Австрия Волфганг Соботка е разпоредил в сряда да започне мащабна операция за контрол по държавната граница и в граничните райони с цел спиране на нелегалната миграция, предадохая осведомителните агенции.\r\n\tСпоред съобщението на министерството при случайни проверка на документи по границата през последните дни било установено голямо количество нелегални мигранти. Голяма част от тях се опитвали да влязат в Австрия не през граничните пунктове, а по тайни маршрути.\r\n\tВ хода на планираните интензивни и целенасочени проверки край границите с Унгария, Словакия, Словения и Италия австрийските органи на реда ще засилят контрола и на транзитните паркинги, камионите и товарните влакове.", "date": "2017.08.09", "title": "Австрия засилва контрола по границите си за възпиране на нелегалната миграция"}
{"url": "http://www.mediapool.bg/filolog-istorik-filosof-i-teolog-stanaha-prioritetni-profesii-news267724.html", "text": "Изучаването в университетите на Филология, История и археология, Философия и Религия и теология стана приоритетно, след като правителството допълни с тях списъка на приоритетните професионални направления. На редовното заседание на кабинета бяха променени и условията и редът за утвърждаване на броя на приеманите за обучение студенти и докторанти в държавните висши училища.\r\n\tРешено бе също така да се увеличат с 50 лв. стипендиите на чуждите студенти у нас, които са приети по междуправителствени спогодби. Те ще получават вече ежемесечно по 200 лв., като първокурсниците имат право на безусловна помощ през първата година на обучението си. След това е необходимо средният успех от предходни два семестъра да е над добър 4.00. Такава стипендия през настоящата учебна година получават 1700 студенти. Тъй като съседни държави предлагат по-високи финансови стимули за чуждите студенти, правителството решава да повиши конкурентоспособността на висшите си учебни заведения. Според кабинета това ще помогне за завръщането за обучение в България на повече наши сънародници от чужбина.\r\n\tПромените за приема на студенти в професионални направления и специалности от регулираните професии се отнасят до получилите положителна оценка на проекта за програмна акредитация. До изтичането на срока за искане на програмна акредитация приемът на студенти в тези професионални направления и специалности не трябва да надхвърля 30% от капацитета на съответното професионално направление или специалност, но в рамките на свободния капацитет, предвиждат корекциите.\r\n\tТе ще позволят също така на просветния министър, съгласувано със здравния, да предлага на Министерския съвет при необходимост и по-голям прием в специалности от регулираните професии от професионални направления \"Обществено здраве“ и \"Здравни грижи“.\r\n\tПри определянето на план-приема на висшите училища се дава възможност за взимане под внимание на оценките на Националната агенция за оценяване и акредитация след оповестяване на данните от рейтинговата система, но не по-късно от 1 януари на съответната година, за която се определя приема.", "date": "2017.08.09", "title": "Филолог, историк, философ и теолог станаха приоритетни професии"}
{"url": "http://www.mediapool.bg/bivsh-ruski-minitar-e-podsadim-za-podkup-ot-2-mln-dolara-news267693.html", "text": "Бившият министър на икономиката на Русия Алексей Улюкаев е подсъдим за получаване на подкуп от два милиона долара от \"Роснефт\", съобщиБНТ. Той е най-високопоставеният представител на властта, арестуван по такова обвинение при управлението на Владимир Путин. Ако вината му бъде доказа, Улюкаев може да бъде осъден и на 15 години затвор. Пред съда той обяви, че е невинен. Делото се води при закрити врата. Улюкаев се намира под домашен арест.\r\n\tОбвиняемият е министър на икономиката на Русия от средата на 2013-а до задържането му през ноември миналата година в сградата на \"Роснефт\".Обвинението твърди, че той е арестуван в момент на получаване на подкупа, който бил за издаване на положителна оценка от министерствотоза \"Роснефт\" да купи от държавата над 50 процента от по-малката петролна компания \"Башнефт\".\r\n\tНа следващия ден президентът Путин уволни Улюкаев заради загуба на доверие. Самият Улюкаев определя задържането си като \"провокация\".\r\n\tПривърженик на либералните реформи в икономиката Улюкаев първоначално се противопоставяше на продажбата на половината от \"Баштефт\" на компанията \"Роснефт\", ръководена от приближения на Путин Игор Сечин.\r\n\tСделката все пак се осъществи и за 2016-а стана най-голямото прехвърляне на активи на руската държава, която се надява да попълни бюджета си, пострадал от евтиния петрол.С наближаването на президентските избори в Русия през март догодина, някои коментатори виждат в ареста на Улюкаев пореден епизод от противоборството на различни кланове около държавния глава.", "date": "2017.08.09", "title": "Бивш руски минитър е подсъдим за подкуп от 2 млн. долара"}
{"url": "http://www.mediapool.bg/pone-13-sa-zhertvite-na-snoshtnoto-silno-zemetresenie-v-kitaiskata-provintsiya-sachuan-news267694.html", "text": "Най-малко 13 жертви е взело силното земетресение, разлюляло снощи югозападната китайска провинция Съчуан.\r\n\tПострадали са още 175 души, сочат нови предварителни данни, разпространени тази сутрин. Властите обаче очакват до 100 загинали и хиляди ранени, предаде Франс прес.\r\n\tТрусът е бил с магнитуд 6.5 по Рихтер, последван от вторичен трус с магнитуд от 5.2 по Рихтер.\r\n\tПо предварителни оценки епицентърът на земетресението е бил на 280-300 км северозападно от провинциалната столица Чънду.\r\n\tДеветнайсет жители на Боро-Тала-Монголския автономен окръг от Синцзян-Уйгурския автономен район в най-западната част на Китай са пострадали от друго мощно земетресение в страната след по-малко от 7 часа, информира централната китайска телевизия, цитирана от ТАСС.\n\n\r\n\tПо-рано бе съобщено за трима настанени в болници местни жители.\r\n\tПодземните трусове в Синцзян-Уйгурския автономен район са разрушили 90 сгради, предизвикали са и свлачища, съобщиха властите.\r\n\tКитайската армия изпрати спешно военни части, за да издирват и да помогнат на местното население.", "date": "2017.08.09", "title": "Поне 13 са жертвите на снощното силно земетресение в китайската провинция Съчуан"}
{"url": "http://www.mediapool.bg/real-m-pobedi-manchestar-yu-s-21-i-vze-superkupata-na-evropa-news267695.html", "text": "Носителят на трофея в Шампионската лига Реал (М) спечели за четвърти път в историята си Суперкупата на Европа, след като победи с 2:1 победителя в Лига Европа Манчестър (Ю). Мачът се игра в Скопие.\r\n\tТова е втора поредна Суперкупа за отбора на Зинедин Зидан. Реал (М) показа много по-добра игра от английския тим през първата част. Испанците владееха топката през огромна част от времето и стигнаха до гол още в 24-ата мин.\r\n\tАвтор на попадението бе бразилецът Каземиро, който засече центриране на Даниел Карвахал. В 52-ата мин. Иско удвоиаванса за Реал след комбинация с Гарет Бейл.\r\n\tСтруващият 85 млн. евро белгиец Ромелу Лукаку намали за \"Юнайтед\" в 65-ата мин.Няколко минути преди това Лукаку пропусна да вкара, оставайки сам срещу вратаря на Реал Навас.\r\n\tНосителят на Златната топка Кристиано Роналдовлезе в игра едва в 81-ата минута.", "date": "2017.08.09", "title": "Реал (М) победи Манчестър (Ю) с 2:1 и взе Суперкупата на Европа"}
{"url": "http://www.mediapool.bg/tramp-zaplashi-severna-koreya-s-yarost-i-ogan-kakvito-svetat-ne-e-vizhdal-news267697.html", "text": "“Най-добре за Северна Корея е да спре да отправя повече заплахи към САЩ, защото те ще бъдат посрещнати с огън и ярост, каквито светът никога не е виждал”, каза американският президент Доналд Тръмп, цитиран от АП.\r\n\tПрезидентът говори по време на импровизиран брифинг на неговото частно голф игрище в щата Ню Джърси, където прекарва отпуската си.\r\n\t“Неговите (на севернокорейски лидер Ким Чен-ун – б.ред.) заплахи излизат извън нормалните рамки. Както вече съм казвал, те ще бъдат посрещнати с огън и ярост, или иначе казано, със сила, каквато този свят още никога не е виждал”, обясни Тръмп.\r\n\tЧасове след изявлението му Северна Корея обяви, че \"внимателно проучва\" план да нанесе ракетен удар по американския тихоокеански остров Гуам, където се намира голяма база на ВВС на САЩ.\r\n\tГоворител на Корейската народна армия, цитиран от официалната информационна агенция на страната КЦТА, каза, че КНДР \"е готова във всеки момент да нанесе последователен и мащабен удар\" по този военен обект, след като съответно решение вземе държавният глава Ким Чен-ун.\n\n\r\n\tВ изявление на друг военен говорител, цитиран от КЦТА, се отбелязва, че Северна Корея може да предприеме такава превантивна операция в отговор на американска \"провокация\".\r\n\tОтдалечен остров в Тихия океан с площ около 550 кв. километра, Гуам е ключов преден пост за американските сили  със стратегическото си местоположение - между Корейския полуостров и Южнокитайско море. Там са разположени близо 6000 войници - във военновъздушната база Андерсън и военноморската Гуам.\r\n\tПо-рано тази седмица Съветът за сигурност на ООН затегна икономическите санкции срещу Пхенян, което блокира 1/3 от и без това малкия износ на страната.\r\n\tВ отговор Северна Корея заплаши да даде \"суров урок\" на САЩ със стратегическите си ядрени сили, ако Вашингтон предприеме военни действия срещу нея.\r\n\tСпоред Северна Корея тестовете й на междуконтинентални балистични ракети през юли са доказали, че цялата територия на САЩ е в техния обхват. Пхенян заявява, че тези ракети са легитимно средство за самоотбрана.\r\n\tВестник “Вашингтон пост“ съобщи, позовавайки се на доклад на разузнавателните служби, че КНДР е успяла да произведе малки ядрени бойни глави, които могат да бъдат поставени на разработените от Пхенян ракети.\r\n\tПо данни на разузнавателните среди, това е поредната крачка на Северна Корея към придобиването на статут на пълноценна ядрена държава. Според анализ, проведен миналия месец от разузнавателното управление на Пентагона, към днешния ден Пхенян може да разполага с до 60 ядрени бойни заряда.\r\n\tСпоред независими експерти, цитирани от “Вашингтон пост“, тази бройка може би е малко завишена.\r\n\t\r\n\tАмериканският сенатор републиканец Джон Маккейн смята, че президентът Доналд Тръмп не трябва да отправя такива заплахи към Пхенян, които не би могъл да изпълни на практика. Сенаторът изрази тази позиция в интервю за американската радиостанция Кей Ти Ей Ар.\r\n\t\"Не съм съгласен с изказванията на президента, защото трябва да си уверен, че можеш да изпълниш това, което казваш, - посочи Маккейн, коментирайки изявлението на Тръмп, че може да отговори \"с огън и ярост\" на заплахите от страна на Пхенян. “Най-видните лидери, с които съм се срещал, не са прибягвали до такива заплахи, докато не са били готови да действат, а аз не съм уверен, че Тръмп е готов да действа\", добави сенаторът.\r\n\tНа въпрос следва ли според него думите на Тръмп да се разбират като израз на готовност да се нанесе ядрен удар по Северна Корея, сенаторът отговори: \"Аз не разбирам това, което той казва, и вече отдавна съм се отказал от опитите да проумявам неговите изказвания\".\r\n\tСенаторът не изключи подобни изявление на Тръмп да имат само демонстративен характер. Според него Китай може в значителна степен да контролира икономиката на КНДР, и затова всякакви въпроси, касаещи Северна Корея, САЩ трябва да се решават при съдействието на Пекин.\r\n\tДруг сенатор, демократката Даян Фейнстийн, също взе повод от последните остри думи на президента, и призова САЩ незабавно да пристъпят към преговори със Северна Корея на високо равнище и без предварителни условия, защото политиката на изолиране на Пхенян не е дала резултат.\r\n\t\"Изолирането на севернокорейците не ги застави да се откажат от стремежа си да се сдобият с ядрено оръжие. И президентът Тръмп със своите високопарни изказвания не спомага за излизането от тази ситуация\", отбеляза тя. Според нея \"няма никакви съмнения\", че експерти на КНДР сега търсят начин да монтират ядрена бойна глава на междуконтинентална балистична ракета, способна да достигне САЩ. \"Дипломацията е единственият път напред\", подчерта сенаторката.\r\n\t\r\n\tГубернаторът на Гуам Еди Калво не призна за сериозни севернокорейските закани срещу този стратегически преден пост на американската армия в Тихия океан, но заяви, че територията е \"подготвена за всяка изненада\", предаде Франс прес.\r\n\tГубернаторът на американската територия заяви в телевизионно предаване, че работи с Вашингтон, \"за да гарантира сигурността\" й.\r\n\t\"Искам да уверя населението на Гуам, че в момента нищо не заплашва нито нашия остров, нито Марианските острови\" на север, добави той. Това потвърди и командващата силите на САЩ в региона контраадмирал Шошана Чатфийлд.\r\n\tПо думите на Калво за защита на острова са задействани редица стратегически \"равнища на отбрана\". Белият дом го е уверил, че ще разглежда всеки удар по тази територия като атака срещу САЩ.\r\n\t\"Те казаха, че Америка ще бъде защитена. Искам също да напомня на националните медии, че Гуам е американска територия и че на Гуам и на Марианските острови живеят 200 000 американци. Тук няма само военни съоръжения\", каза той.\r\n\tХората из улиците на главния град Хагатна изглежда запазват спокойствие, отбелязва АФП и цитира местен жител:  \"Не можем нищо да направим. Островът е малък. Няма къде да бягаме.\"\r\n\tМадлин Бордало, депутатка от Гуам в долната камара на Конгреса, заяви, че севернокорейските ядрени възможности са \"дълбоко обезпокоителни\", но тя е убедена, че островът е добре защитен.\r\n\tНа остров Гуам живеят близо 162 000 души, чиито доходи идват основно от туризма и от американските войски, напомня АФП.", "date": "2017.08.09", "title": "Тръмп заплаши Северна Корея с \"ярост и огън\", каквито \"светът не е виждал\""}
{"url": "http://www.mediapool.bg/boiko-rashkov-tselta-na-prokuraturata-i-dans-po-sluchaya-gatev-e-da-ogranichat-kontrola-nad-srs-tata-news267691.html", "text": "Г-н Рашков, ДАНС отне достъпа до тайни на колегата ви Георги Гатев под предлог, че съдействал на подсъдими и обвиняеми магистрати. Какво се случва в Националното бюро за контрол на специалните разузнавателни средства? Какво ли не прочетох напоследък: \"Разузнавач сгази лука\", а в Бюрото няма разузнавачи; \"Ятаци на обвиняеми и подсъдими пуснали молби за проверка\" и др. Очевидно не се знае, че Бюрото е независим орган, чиято основна задача е да проверява дали със СРС не са ограничени конституционни права на граждани и да ги уведомява за резултатите.\r\n\tПо Закона за СРС гражданите не се делят на обвиняеми и подсъдими, макар че спрямо тях често се използват СРС и те имат най-голям интерес към становището ни дали прилагането е било неправомерно. Не делим гражданите и на депутати, магистрати и други. Разглеждали сме молби и на членове на Висшия съдебен съвет, на бивш главен прокурор. За 3 г. и половина сме се произнесли по над 300 молби, т. е. това е ежедневна дейност.\r\n\tЕто защо е основателен въпросът кой поставя под съмнение задълженията на членовете на Бюрото и на неговите експерти да проверяват молби на граждани? Кой се опитва да ограничава нашите правомощия?\r\n\tДействията срещу Гатев са сплашваща акция срещу Бюрото. За съжаление постигнат е и резултат: на последното заседание един от членовете, на който беше възложена проверка по молбата на С. Г. - съдия, заяви без мотиви, че не желае да завърши работата си! Защо? Проверката на ДАНС по случая \"Гатев\" е имитация. Казвам го като дългогодишен практикуващ юрист и университетски преподавател. В Бюрото има богата документация във връзка с публично оповестените случаи, при които Гатев \"бил съдействал\" на граждани, но тя не беше изискана.\r\n\tОпитах да предоставя тези материали на отговорни длъжностни лица в ДАНС, за да се направи обективна оценка налице ли е основание да се отнеме достъпът му до класифицирана информация. За първи път в 37-годишната си практика установих, че държавни органи не желаят да приемат налични факти. А за един от оповестените случаи не е необходимо да си контраразузнавач или прокурор, за да приемеш, че   е абсолютно несъстоятелно. По логиката в него всеки член на Бюрото може да бъде обект на подобна атака от органи, контролирани от Бюрото, дори когато молбата е изпратена по куриер. Ето защо може би трябва да публикувам тези материали и да поискам да бъда изслушан в съответната парламентарна комисия. Каква е целта на ДАНС и прокуратурата? Предполагам, че целта им е да се ограничи контролът върху дейността им, свързана със СРС, което се чувства в последно време, предвид проверките по сериозни случая, притеснителни за отговорни длъжностни лица. Очевидно, някои от критиците на Бюрото са все още с тоталитарни нагласи и не искат да бъдат под наблюдение и контрол.\r\n\tЗабележете, твърди се, че Гатев е свързан с лица, по отношение на някои от които не е бил определен за участник в проверяваща група. Подпомагането на гражданина да се обърне към институцията в съответствие с нейните правила е абсурдно да бъде основание за отнемане на достъп до класифицирана информация. За първи път в 37-годишната си практика установих, че държавни органи не желаят да приемат налични факти. А за един от оповестените случаи не е необходимо да си контраразузнавач или прокурор, за да приемеш, че   е абсолютно несъстоятелно. По логиката в него всеки член на Бюрото може да бъде обект на подобна атака от органи, контролирани от Бюрото, дори когато молбата е изпратена по куриер. Ето защо може би трябва да публикувам тези материали и да поискам да бъда изслушан в съответната парламентарна комисия. Каква е целта на ДАНС и прокуратурата? Предполагам, че целта им е да се ограничи контролът върху дейността им, свързана със СРС, което се чувства в последно време, предвид проверките по сериозни случая, притеснителни за отговорни длъжностни лица. Очевидно, някои от критиците на Бюрото са все още с тоталитарни нагласи и не искат да бъдат под наблюдение и контрол.\r\n\tЗабележете, твърди се, че Гатев е свързан с лица, по отношение на някои от които не е бил определен за участник в проверяваща група. Подпомагането на гражданина да се обърне към институцията в съответствие с нейните правила е абсурдно да бъде основание за отнемане на достъп до класифицирана информация.Ето защо становището на прокуратурата, публикувано в прессъобщение, не приемам като юрист. Нито един нормативен акт не забранява да се оказва съдействие. Следователно, обективно не е извършено никакво нарушение на служебни задължения. Това знае всеки начинаещ юрист. Да се подпомагат гражданите да посочват определени данни в молбите си се наложи, за да не се оставят без движение, поради непосочване на ЕГН, адрес и др. По логиката на прокуратурата трябва да се отнеме достъпът на всички членове на Бюрото, експертите, административния секретар! ДАНС сама ли е решила да отнеме достъпа на г-н Гатев? От кореспонденцията между Бюрото и прокуратурата, е ясно, че въпросът с отнемането е бил предрешен със самото предложение. Не оспорвам, че член на Бюрото може да бъде лишен от достъп, но това трябва да бъде преценено внимателно, без предварителен медиен шум, какъвто няма в нито един подобен случай.Същевременно до момента е без отговор въпросът \"От кого е зависим Гатев?\" и защо ДАНС не е взела решение самостоятелно. \r\n\tДАНС отне достъпа на Гатев под диктовка, симптом за което се появи от прокуратурата още през 2015 г. на едно разширено заседание в Съдебната палата. Подобни действия без факти ще парализират работата ни и ще ни върнат към времето на Владимира Янева и нейните заместници.\r\n\tИмам основание да мисля, че това е целта, защото се получава информация, че Бюрото \"пречи\" на някои. Напомням, че преди конституирането му не е проверявано пишат ли на съдията искания - небивалици, а той, без да гледа, да разрешава СРС. Все още не вярвам, че нашите политици искат това връщане назад във времето.\r\n\tЯнева изгоря, но на заместниците й не се потърси никаква отговорност за безобразните нарушения при разрешаването на СРС. Ние сме констатирали фрапиращи нарушения на закона, както на Янева,така и на нейните заместници и то масово по линия на ДАНС, която е една от причините да бъде освободен предишният ? председател.\r\n\tИнформирали сме всички органи, които по закон е трябвало, включително прокуратурата. От 2009 г. тези деяния са инкриминирани, но до момента не ми е известно да са образувани дела по тези сигнали, освен за Янева. За стотици други нейни и на заместниците ?  нарушения, се мълчи. А законът е един, той не предвижда двоен стандарт. А сега подслушва ли се поголовно и безобразно? Не. Сега реалността няма нищо общо с това, което констатирахме през 2014-2015 г. Повече от очевидно е превантивното въздействие на Бюрото. Съдиите отговорно и съвестно преценяват дали да разрешат или да откажат СРС. Службите искат разрешения за подслушване и следене най-често от спецсъда. Има ли опасност той да стане Софийският градски съд по времето на Янева? В спецсъда се дават разрешения след запознаване и внимателен анализ на материалите. Да, има много разрешения, но защото компетентността му е разширена. Той статистически стана нещо като СГС преди. Нямаме впечатление там да е пренесена лоша практика. Подслушват ли се незаконно неудобни магистрати опозиционни политици? Да, имаме констатации за нарушения в процедурите. Някои от тях пряко засягат гражданите, другите - не. Десетки са случаите на незаконно ограничени права със СРС. Друг е въпросът как се реагира на нашите сигнали, но вече има множество дела срещу държавата.", "date": "2017.08.09", "title": "Бойко Рашков: Целта на прокуратурата и ДАНС по случая \"Гатев\" е да ограничат контрола над СРС-тата*"}
{"url": "http://www.mediapool.bg/rumaniya-i-bulgaria-vodyat-v-es-po-razhdaniya-na-detsa-ot-tineidzhari-news267698.html", "text": "Румъния и България водят в ЕС по раждания на деца от момичета под 15-годишна възраст, показват данните на \"Евростат\", цитирани от БТА. \r\n\tНай-голям дял ражданията на тийнейджърки са регистрирани в Румъния – 12,3% от общия брой на ражданията на първо дете. Сходни са данните и за България – 12 процента.\r\n\tПрез миналата година броят на българките във фертилна възраст е бил около 1.5 млн. Момичетата родили до 15-годишна възраст са били 7800.\r\n\tВ същото време се увеличава и броят на децата, родени от българки на възраст над 40 години. За 2016 г. новородените от тези майки са близо 2 хиляди.\r\n\tСредната възраст на българката, която се е сдобила с първо дете през миналата година, е била 27 години.", "date": "2017.08.09", "title": "Румъния и България водят в ЕС по раждания на деца от тинейджъри"}
{"url": "http://www.mediapool.bg/valeri-simeonov-na-kaliakra-ne-prepuskat-stada-kone-news267699.html", "text": "Степите край Калиакра са “хендеци“ (ров край пътя-разг.), които нямат нищо общо с юношеските романтични представи за безкрайни степи, по които препускат стада коне. Това обясни в сряда вицепремиерът Валери Симеонов пред БНТ по казуса \"Калиакра\".  Той допълни, че няма как да е степна територия нещо, което е усвоено и пресичано от пътища и върху което има изградени обекти.\r\n\tВицепремиерът коментира, че степите би трябвало да продължават и на румънска територия, но там нямало такива защитени зони.\r\n\t\"Тези степи трябва да се кръстят понто-балчишки или понто-български степи, за да се знае, че става дума за нещо уникално. И не знам какво ще донесе това на България в туризма или в друг сектор. Това са едни пустеещи хендеци, които никога не са използвани\", каза той.\r\n\tВалери Симеоновне смята, че под защита трябва да бъдат поставяни видове птици, които тук са в изобилие, само защото са изчезнали от други райони на Европа.\r\n\t\"Решението на казуси като този за \"Калиакра\" минават в плащането на чужди грехове\", допълни той и прогнозира, че след намирането на решение за \"Калиакра\", трябва да се намери изход и от проблемите със защитените зони в Балчик, Шабла, Рила, Банско и Странджа.\n\n\r\n\tСпоред него една от причините за това е, че защитените зони били очертавани с флумастер под натиска на екологични организации. Другата причина за Симеонов е, че след като са взети решения от държавата за границите на \"Натура 2000\" после са разрешавани дейности, които са били в нарушение. Това налагало компенсиране на засегнатите хора.\r\n\tВицепремиерът каза, че правителството на тройната коалиция е издало заповед за изграждането на различни проекти в зона \"Калиакра\" в нарушение на собствените си разпоредби. Валери Симеонов описа драматично ситуацията, в която се намирало правителството, като “сюжета на филма \"Птиците\" на Хичкок“. Ставало дума за непрекъснат ужас, който не свършвал.\r\n\tВицепремиерът Симеонов очаква още по-големи проблеми при въвеждането на заповедите за забрана на дейности за другите територии, основно в Странджа.", "date": "2017.08.09", "title": "Валери Симеонов: На Калиакра не препускат стада коне"}
{"url": "http://www.mediapool.bg/avtomobil-se-vryaza-v-grupa-voenni-v-parizhko-predgradie-shestima-sa-raneni-news267700.html", "text": "Неизвестно засега лице се вряза с автомобил БМВ в група военни в северозападното предградие на Париж Льовалоа - Пере сутринта в сряда и рани шестима войници. После нападателят избяга, но след няколкочасово проследяване, гонитба и престрелка бе заловен на магистрала в Северна Франция.\r\n\t \r\n\tНападението бе извършено към 8 ч. местно време, когато войниците излизали от казарма на площад \"Вердюн\" в центъра на предградието.\r\n\t \r\n\tКметът на Льовальоа - Пере Патрик Балкани каза, че действията на водача без съмнение са били умишлени. По думите му предградието е спокойно, обезопасено и никога не е имало инциденти.\n\n\r\n\t \r\n\tОт пострадалите трима са леко ранени, а другите трима - по-сериозно, но без опасност за живота. И шестимата ранени при атаката са с контузии по лицата, коленете и ръцете.\r\n\t \r\n\tВ следобедните часове премиерът Едуар Филип съобщи, че нападателят е задържан.\r\n\t \r\n\tКамерите за видеонаблюдение на местопрестъплението са заснели регистрационния номер на колата му и други детайли, които са помогнали на издирването.\r\n\t \r\n\tСлед това френската полиция предприе масови проверки на коли и шофьори в района на Париж в търсене на нападателя. Накрая колата била засечена в ранния следобед на магистрала в посока Северна Франция.\r\n\t \r\n\t\"Арестуваното лице след преследването по автомагистралата е човекът, извършил нападението над военнослужещи в Льовалоа-Пере\", заяви Филип по време на парламентарен контрол.\r\n\t \r\n\tНападателят е бил прострелян при задържането му. В операцията един полицай е ранен от заблуден куршум.\r\n\t \r\n\tЗаподозреният не е бил въоръжен, заяви полицията. Той е задържан на автомагистрала А16 в района на селището Маркиз, близо до пристанищата Булон-сюр-мер и Кале.\r\n\t\r\n\tСпоред френски медии шестимата ранени войници са част от охранителната операция \"Сантинел\", чието начало бе дадено след джихадистките нападения в Париж през януари 2015 г.\r\n\t \r\n\tМинистърът на вътрешните работи на Франция Жерар Колон каза, че това е шестото нападение срещу войници от операцията \"Сантинел\".\r\n\t \r\n\tФренските сили за сигурност неколкократно станаха мишени на нападения тази година. През април полицай бе застрелян на бул. \"Шанз Елизе\" от мъж с дебело криминално досие, който според следователите е действал от терористични подбуди.\r\n\t \r\n\tНеуспешни атаки срещу полицаи и военни имаше отново на \"Шанз Елизе\", близо до музея \"Лувър\" и пред катедралата \"Нотр дам\".", "date": "2017.08.09", "title": "Автомобил се вряза в група военни в парижко предградие, шестима са ранени"}
{"url": "http://www.mediapool.bg/parva-stapka-povishenie-na-uchitelskite-zaplati---15-ot-1-septemvri-news267696.html", "text": "Държавата отпуска 80 милиона лева за увеличение на учителските заплати с 15 процента от 1 септември, съобщи в сряда образователният министър Красимир Вълчев.\r\n\tТова е първа крачка за двойното увеличение на възнагражденията на учители в рамките на четиригодишния мандат, допълни министърът. Увеличението вече е заложена в тригодишната средносрочна бюджетна прогноза до 2020 г., в размер на 330 милиона лева всяка година.\r\n\tОсвен това предлагаме увеличаване на минималната учителска заплата на 760 лева, добави той.\r\n\tУчителите, възпитателите, логопедите, психолозите, педагогическите съветници, корепетиторите, хореографите, треньорите по вид спорт, рехабилитаторите на слуха и говора ще получават заплати, които започват от 760 лв.\n\n\r\n\tМинималната заплата за главен учител ще е 836 лв., старши учителите ще вземат най-малко 792 лв.\r\n\tМинималното възнаграждение на училищен директор ще е 950 лв., а на заместник-директорите – 887 лв. Увеличенията на заплатите влизат в сила от 1 септември.\r\n\tВъвеждат се и две нови допълнителни трудови възнаграждения за педагозите. От 1 януари 2018 г., 4% към заплатата ще получават учителите, които участват в съвместните екипи за обхващане и задържане на ученици в задължителната предучилищна и училищна възраст. Същият процент ще получават и педагозите, които провеждат допълнително обучение на учениците, които не са усвоили учебната програма, както и на деца, които не владеят български език.\r\n\tУчителите са тези, които трябва  да интегрират децата от уязвими групи в обществото и да направят децата и обществото по-добри, каза министърът.  Смятаме, че  е задължително заплатата на учителите да е над средната за страната.\r\n\tС друг акт се вдигат стипендиите на студентите от българските диаспори в чужбина - от 150 на 200 лева, каза още министър. Това са студенти най-вече от Молдова и Украйна. Често това са студенти с нисък социален статус, за  които стипендията е важна, добави той.\r\n\tВидно е, че само малка част от студентите започват работа като учители. Ще направим електронна платформа която да \"среща търсеното и предлагането\" на преподаватели.\r\n\tИма райони и дисциплини, където има недостиг на учители, там ще се търси начин за задържане на преподаватели, след като навършат години за пенсия, каза министърът.  На други места е нужно да стимулираме подмладяването на педагогическия състав, каза министърът.", "date": "2017.08.09", "title": "Първа стъпка повишение на учителските заплати - 15% от 1 септември"}
{"url": "http://www.mediapool.bg/telefonen-razgovor-mezhdu-voennite-shefove-na-rusiya-i-sasht-news267702.html", "text": "Началникът на генералния щаб на руските въоръжени сили Валерий Герасимов и шефът на обединения комитет на началник щабовете на армията на САЩ генерал Джоузеф Дънфорд разговаряха по телефона за положението в Сирия и Ирак, а също и за борбата с международния тероризъм, съобщи пресслужбата на руското министерство на отбраната, цитирана от ТАСС.\r\n\tОт апарата на Дънфорд пък заявиха пред ТАСС, че двамата са \"обсъдили въпроси, предизвикващи взаимно безпокойство\" както у американските, така и у руските военни.\r\n\tДвамата обсъдили и въпроси за функционирането на зоните за деескалация в югозападната част на Сирия. Както вече бе заявено от Държавния департамент на САЩ, Вашингтон поддържа усилията по създаване в Сирия на още една зона за деескалация, макар и да не участва в тях.\r\n\tДоговорката за създаване на зони за деескалация в Сирия бе постигната на 4 май на международна среща в казахската столица Астана.  Предвижда се формирането на такива зони в четири района: в Идлиб,  на север от Хомс, в Източна Гута  и в южната част на страната.  На руско-американската среща на върха в Хамбург миналия месец бе обявено създаването на зона за деескалация и в Югозападна Сирия - в района на Дераа, Кунейтра и Ес Сувейда, припомня ТАСС.", "date": "2017.08.09", "title": "Телефонен разговор между военните шефове на Русия и САЩ"}
{"url": "http://www.mediapool.bg/venetsuelskoto-uchreditelno-sabranie-se-samoobyavi-za-stoyashto-nad-vsichki-drugi-vlasti-news267703.html", "text": "Новоизбраното Учредително събрание във Венецуела прие декрет, с който обяви, че нито една друга власт в страната не може да оспорва приетите от него решения, предадоха Асошиейтед прес и ДПА.\r\n\tУказът забранява на контролираното от опозицията Национално събрание и на други институции да предприемат каквито и да било действия, които биха противоречали на законите, одобрени от проправителственото суперзаконодателно тяло.\r\n\tДекретът е бил приет на заседание, състояло се в  сградата на Националното събрание. Предишните две сесии на 545-членното Учредително събрание се състояха в съседна по-малка сграда.\r\n\tМеждувременно силите за сигурност блокираха достъпа на депутатите от Националното събрание, в което опозицията има мнозинство, до сградата на парламента, докато там заседаваха новоизбраните привърженици на президента Мадуро и пренаписваха конституцията на страната.\r\n\tСталин Гонсалес - лидерът на опозиционната коалиция, която има мнозинство след изборите през 2015 г., каза, че войници са отказали да го пуснат в сградата, когато той дошъл на работа вчера. Гонсалес обвини изпълнителната власт, че незаконно \"завзема\" Националното събрание, което според него няма да признае легитимността на решенията на новоизбраното Учредително събрание.\n\n\r\n\tНе са публикувани никакви подробности за приетия декрет. Учредителното събрание прие също закон за създаване на \"комисия по установяване на истината, справедливостта и мира\". \"Този закон е мощен инструмент, който ще спомогне за задушаване на насилието, ненавистта и нетърпимостта\", каза председателят на Учредителното събрание, бившият външен министър Делси Родригес.\r\n\tСъздаването на Учредителното събрание с изборите на 30 юли бе посрещнато с неодобрение от международната общност. Редица страни от Латинска Америка заявиха, че не признават резултатите от гласуването. Късно снощи външните министри на 17 страни от Западното полукълбо на среща в перуанската столица Лима остро осъдиха създаването на новото Учредително събрание във Венецуела и заявиха, че техните правителства няма да го признаят. Те призоваха за подновяване на преговорите между правителството и опозицията, които досега се оказаха безплодни и бяха прекратени.\r\n\tМакар че много латиноамерикански страни се обявиха срещу последните действия на венецуелския президент Николас Мадуро да укрепи властта си, регионът среща трудности да формулира колективен отговор на дълбоката криза във Венецуела, отбелязва Асошиейтед прес.\r\n\tВ отговор на сбирката на противниците на Мадуро в Лима той организира среща на външните министри на страните от  Боливарианския съюз - левичарска коалиция на 11 латиноамерикански страни, сред които са Куба и Боливия. Пред тях венецуелският външен министър Хорхе Ареаса заяви, че \"продължаващата агресия на САЩ\" срещу неговата страна \"е навлязла в много по-силна фаза\".\r\n\tШирок отзвук в Южна Америка доби вчерашното изявление на аржентинската футболна звезда Диего Марадона, който изрази подкрепа за венецуелския президент Николас Мадуро и каза, че е готов да стане негов войник, за да защитава Боливарианската република. \"Ние сме чависти (последователи на бившия президент Уго Чавес - бел.ред.) до смъртта си. И когато Мадуро заповяда, аз ще облека войнишката униформа, за да защитя свободна Венецуела, за да се боря срещу империализма и срещу тези, които искат да завладеят нашите знамена - най-святото, което имаме\", писа Марадона на страницата си във Фейсбук. \"Да живеят истинските венецуелци, а не онези, които се наредиха при десницата\", добави той.\r\n\tТази политическа изява на Марадона предизвика критичен отговор от венецуелския опозиционен лидер Енрике Каприлес. \"Ако Марадона иска да дойде, аз лично ще го посрещна на летището и ще го разведа, за да види той какво е положението във Венецуела. Тъй наречената революция е неспасяема\", каза Каприлес в интервю за аржентинска радиостанция.", "date": "2017.08.09", "title": "Венецуелското Учредително събрание се самообяви за стоящо над всички други власти"}
{"url": "http://www.mediapool.bg/s-tsena-ot-stotinka-za-chadar-i-shezlong-plazh-burgas-sever-ima-nov-kontsesioner-news267704.html", "text": "С предложена цена само от една стотинка за чадър и също толкова за шезлонг е избран концесионерът на плаж \"Бургас-север\", съобщиха от правителствената пресслужба в сряда.\r\n\tТолкова ще има право да иска фирмата \"Палм Инвест“ ЕООД от посетителите на платената зона на пясъчната ивица. Дали това ще е реалната цена предстои да се види, като се има предвид, че в началото на юли проверка на Министерството на туризма откри, че на плажа \"Нестинарка\" предоставената евтина цена от 36 стотинки за шезлонг върви само със \r\n\tДоговорът за концесията на плажа \"Бурга-север\" е за 20 години. През това време новият стопанин трябва да инвестира ежегодно по 90 хил. лв. без ДДС за организация на целогодишно санитарно-хигиенно поддържане на морския плаж и за стратегия за развитие и популяризация, включително спортно-развлекателна и друга дейност.\r\n\tРазмерът на концесионното плащане за всяка година от срока на концесията е определен съгласно приетата от Министерския съвет Методика за определяне на минималния размер на концесионното плащане за морските плажове и предложения от концесионера размер на отчисленията от базата за изчисляване размера на концесионното плащане в размер на 7.03 на сто.\r\n\tКонцесионният договор влиза в сила от 1 януари 2018 г.", "date": "2017.08.09", "title": "С цена от стотинка за чадър и шезлонг плаж \"Бургас-север\" има нов концесионер"}
{"url": "http://www.mediapool.bg/za-borba-s-gradushkite-byudzhetat-otpusna-dopalnitelni-5-mln-lv-news267705.html", "text": "Допълнителни 5 млн. лева за закупуване на противоградни ракети и за профилактика на техниката на Агенцията \"Борба с градушките\", отпусна правителството на редовното си заседание в сряда на Министерството на земеделието, храните и горите.\r\n\tПарите ще бъдат осигурени от резерва за непредвидени и неотложни разходи по Закона за държавния бюджет.\r\n\tС отпускането на средствата правителството явно започна да изпълнява един от записаните приоритети в приетата преди седмица управленска програма, който предвижда въвеждане на нова система за борба с градушките.\r\n\tСамо преди месец служителите на агенцията  заради изключително ниското заплащане от само 360 лв. и лошите условия на труд. Тогава земеделскоот министерство и ръководството на агенцията потушиха недоволството с изплащане на еднократни 500 лв. като бонус към заплатите. Бе поет обаче ангажимент за увеличаване на трудовите възнаграждения с 20 процента от 1 януари 2018 година, като те ще достигат 510 лева, а впоследствие се очаква да има и още едно увеличение от 10 на сто.", "date": "2017.08.09", "title": "За борба с градушките бюджетът отпусна допълнителни 5 млн. лв."}
{"url": "http://www.mediapool.bg/nagasaki-pochete-pametta-na-zhertvite-ot-atomnata-bombardirovka-prez-1945-g-news267706.html", "text": "В японския град Нагасаки се състоя възпоменателна церемония за 72-та годишнина от американската атомна бомбардировка. Тя започна в Парка на мира с минута мълчание в памет на жертвите на трагедията.\r\n\tПо традиция минутата мълчание бе обявена точно в 11 ч. и 2 минути местно време - когато на 9 август 1945 г. се е взривила атомната бомба, хвърлена от стратегически бомбардировач на САЩ Б-29.\r\n\tКметът на града Томихиса Тауе прочете Декларация за мир с призив за пълно ядрено разоръжаване.\r\n\tПремиерът Шиндзо Абе заяви, че Япония е готова да работи и с ядрените, и с неядрените сили за свят без ядрено оръжие, предаде Франс прес.\r\n\tНа церемонията присъстваха представители на около 60 държави, включително дипломати от Русия, Великобритания, Франция и САЩ.\n\n\r\n\tКъм днешния ден броят на жертвите от бомбардировката над Нагасаки достига 175 743-ма души. За изминалата година този трагичен списък бе попълнен с над 3,5 хиляди нови имена. Сред тях има и загинали по време на взрива, чиято смърт досега не е била потвърдена, както и починали \"хибакуся\" (в превод от японски - \"човек, пострадал от бомбардировка\") - хора, преживели бомбардировката, но пострадали от нейните последствия и изложени на радиационно облъчване.\r\n\tЯпонските градове Хирошима и Нагасаки  бяха подложени на първите и единствени досега в историята атомни бомбардировки от въоръжените сили на САЩ в самия край на Втората световна война, за да бъде ускорена капитулацията на Японската империя.", "date": "2017.08.09", "title": "Нагасаки почете паметта на жертвите от атомната бомбардировка през 1945 г."}
{"url": "http://www.mediapool.bg/bryuksel-i-kabinetat-odobriha-pokupkata-na-energiynata-borsa-ot-bfb-news267707.html", "text": "Правителството се съгласи Българската фондова борса (БФБ) да купи дружеството \"Българска независима енергийна борса\", което в момента е дъщерно на \"Българския енергиен холдинг\" (БЕХ), съобщиха от пресслужбата на Министерския съвет след редовното заседание на кабинета в сряда.\r\n\tОдобрението идва, след като от Европейската комисия е поискано становище по казуса, тъй като промяната на собствеността се налага заради договорка с Брюксел, че борсата за ток ще се отдели от енергийния холдинг, за който бе преценено, че злоупотребява с господстващото си положение и са необходими мерки за намаляване на влиянието на БЕХ. Решено бе енергийното дружество да се прехвърли на Министерството на финансите и след отлагане на крайния срок за това на два пъти, последната отсрочка изтече на 31 юли 2017 г.\r\n\tМалко преди това обаче стана ясно, че е решено БЕХ да продаде \"Българската независима енергийна борса\" (БНЕБ) на БФБ, вместо да прехвърля безвъзмездно акциите на финансовото ведомство. Това намерение бе консултирано с Еврокосимията и тя се е съгласила да удължи до края на октомври 2017 г. срокът за прехвърлянето на акциите. Освен това от Брюксел са изразили становище, че фондовата борса е по-подходящ вариант за собственик на борсата за так.\r\n\tПродажбата на БНЕБ ще се извърши чрез пряко договаряне при начална цена на активите, определена от лицензиран оценител. Такава в момента се извършва и когато има какво да се обяви по случая БФБ ще стори това публично, каквито са правилата й, коментираха от фондовата борса.\r\n\tПредложената сделка не представлява приватизация по смисъла на Закона за приватизация и следприватизационен контрол, тъй като потенциалният купувач е дружество с над 50 на сто държавно участие. Правата на държавата в БФБ се упражняват от министъра на финансите.\n\n\r\n\tОще когато стана ясно, че се планира такава сделка, изпълнителният директор на БФБ Васил Големански коментира, че \"сериозния си опит и задълбочени познания ще допринесем за развитието на енергийния борсов пазар\", търговията с ток ще стане по-прозрачна и ще ускори процеса по нейната пълна либерализация.\r\n\tЕнергийната борса заработи в началото на 2016 г. като на нейната платформа за търговия в момента се продават количества електроенергия за доставка през следващия ден, както и може да се сключват по-дългосрочни договори за доставка на тока. От началото на 2018 г. ще започне търговията на обеми електроенергия в рамките на деня, а на следващ етап борсата трябва да започне да работи съвместно с румънската и постепенно да се интегрира в европейската търговия с ток.\r\n\tПо време на служебното правителство на Огнян Герджиков се проучваше възможността дял от борсата за ток да бъде обявен за приватизация или акции да се пуснат на фондовата борса, тъй като интерес за участие в дружеството бе проявил операторът на платформата за търговия с ток – скандинавската \"Норд Пул\". Тогава изричната цел на енергийния министър Николай Павлов е била БЕХ да бъде овъзмезден за активите на БНЕБ, а не просто да бъдат прехвърлени на Министерството на финансите. Предстои да се види колко ще получи енергийния холдинг за дъщерното си дружество, но свежият финансов ресурс ще дойде добре за БЕХ, който в последните години повиши значително задлъжнялостта си към банки до над 2 млрд. лв, заради предоставени на фирми от групата огромни кредити.\r\n\tНе е изключено, след като БФБ придобие енергийната борса да се предприемат стъпки по вкарването на стратегически акционери, каквито може да са търговците на ток, които играят на свободния енергиен пазар.\r\n\tСпоред финансовите резултати на БНЕБ, обявени в Търговския регистър, към 30 юни 2017 г. печалбата на борсата е 668 хил. лв. Дружеството има търговски вземания за 10.33 млн. лв. и парични средства в размер на 21 млн. лв. Заедно с акционерния капитал текущите му активи са за над 36 млн. лв., но също така компанията има и пасиви. Задълженията й към доставчици са за 21 млн. лв., а към свързани лица – близо 12.7 млн. лв.", "date": "2017.08.09", "title": "Брюксел и кабинетът одобриха покупката на енергийната борса от БФБ"}
{"url": "http://www.mediapool.bg/nso-sluzhitel-e-hvanat-da-shofira-drogiran-osaden-e-uslovno-news267710.html", "text": "Служител на Националната служба за охрана (НСО) е бил заловен да шофира дрогиран, но се е разбрал с прокуратурата за 6-месечна условна присъда. Споразумението е било одобрено от състав на Софийския военен съд с председател полк. Юлиян Банков, съобщи \"Правен свят\" в сряда.\r\n\tЗа шофиране след употреба на наркотици Наказателният кодекс предвижда от 1 до 3 години затвор и от 500 до 1500 лева глоба.\r\n\tНа 14 февруари след обяд т.г. младши сержантът от НСО шофирал лек автомобил и бил спрян за проверка. Тестът е отчел, че мъжът е употребил амфетамин и фенобарбитал.\r\n\tПървоначално споразумението по делото е било внесено с предложение за налагане на пробация с 8 месеца поправителен труд за осъдения и отнемане на шофьорската книжка за 6 месеца.\r\n\tВ съдебното заседание обаче прокуратурата е поискала друго наказание. Причината е, че наказанието пробация може да се приложи, ако законът не предвижда долен праг на лишаването от свобода. В случая има долен праг от една година. Поради това прокуратурата се споразумяла за условна присъда, позовавайки се на многобройни смекчаващи вината обстоятелства.\n\n\r\n\tИнтересното в случая е, че служителят на НСО веднъж вече е бил осъждан. Задължително условие за постъпване на работа в НСО е кандидатите да не са осъждани за умишлено престъпление от общ характер, независимо дали са реабилитирани, или освободени от наказателна отговорност.\r\n\tОтделно от това младши сержантът от НСО имал и многобройни наказания за нарушения на Закона за движение по пътищата. Именно заради това прокуратурата предложила и защитата се съгласила, срокът за отнемане на шофьорската книжка да бъде увеличен на 8 месеца. За сметка на осъдения са и разноските по делото от 637 лева. Определението на съда, с което е одобрено споразумението, е окончателно.\r\n\tЗа случая с хванатия да шофира след употреба на наркотици служител не са съобщавали нито от МВР, нито от прокуратурата или от НСО.", "date": "2017.08.09", "title": "НСО-служител е хванат да шофира дрогиран, осъден е условно"}
{"url": "http://www.mediapool.bg/prezidentat-na-yuzhna-afrika-otselya-vav-vot-na-nedoverie-news267725.html", "text": "Президентът на Република Южна Африка Джейкъб Зума оцеля при вот на недоверие срещу него в парламента на страната вчера, предадоха Ройтерс и ДПА.\r\n\tТова бе едно от най-сериозните предизвикателства срещу неговото вече 8-годишно управление. 198 депутати гласуваха в подкрепа на Зума, а 177 бяха против. Девет се въздържаха.\r\n\tПоддръжниците на управляващия Африкански национален конгрес (АНК) посрещнаха с бурни овации и песни в залата съобщаването на резултата от тайния вот.\r\n\tПредишните опити за отстраняването от президентския пост на Зума заради обвинения в корупция и връзкарство бяха чрез явни гласувания. Смяташе се, че тайното гласуване засилва вероятността той да загуби.\r\n\t75-годишният Зума, станал обект на редица скандали, благодари на тълпите от свои поддръжници пред сградата на парламента в Кейптаун и остро разкритикува нападките срещу своята партия, в която се вихрят сериозни вътрешни борби.\n\n\r\n\t\"АНК е тук, мощен и голям. Трудно е АНК да бъде сразен\", каза той, бурно аплодиран. Зума, чиято популярност в последните месеци силно спада, се обяви и срещу \"пропагандата чрез медиите, която твърди, че АНК вече не е подкрепян от народа\".\r\n\t\"Това съществува само в техните фантазии. АНК е подкрепян от мнозинството в тази страна. Те (критиците) ще разберат това през 2019 г., когато ние ще извоюваме поредната си голяма победа\", каза той.\r\n\tСпоред най-голямата опозиционна Демократическа партия обаче Зума и неговият АНК \"няма за какво да празнуват\". \"Резултатът от снощния вот, въпреки крехката победа, предизвестява смъртта на АНК, се казва в декларация на ДП.", "date": "2017.08.09", "title": "Президентът на Южна Африка оцеля във вот на недоверие"}
{"url": "http://www.mediapool.bg/liderat-na-keniyskata-opozitsiya-saobshti-za-izborni-izmami-news267726.html", "text": "Лидерът на кенийската опозиция Райла Одинга отправи обвинения за измами по време на произведените в страната президентски избори, като заяви, че хакери са проникнали в базата данни на националната избирателна комисия и са манипулирали резултатите, предаде Ройтерс. Опозиционният лидер определи това като посегателство срещу демокрацията.\r\n\tОдинга отправи обвиненията си след обявяването на изборните резултати, които показват, че след преброяването на гласовете от повечето избирателни секции, президентът Ухуру Кениата има голяма преднина пред опозиционния лидер.\r\n\t\"Не можете да заблуждавате хората през цялото време\", заяви Одинга на пресконференция. \"Изборите през 2017 г. бяха измама\".\r\n\tОдинга призова поддръжниците си да запазят спокойствие, но добави, че не контролира народа на Кения. Неговият заместник Калонзо Муйока също призова за спокойствие, но добави, че опозицията може да призове поддръжниците си към действия на по-късна дата.\r\n\tВисокопоставен представител на партията на Кениата заяви, че критиките на опозицията са неоснователни.\n\n\r\n\tРъководителят на кенийската избирателна комисия Езра Чилоба увери гражданите на страната, че \"всичко е наред\", въпреки твърденията на Одинга.\r\n\tОдинга публикува в Туитър резултатите от собственото си преброяване на гласовете. Според тях той печели с 8,1 милиона гласа срещу 7,2 милиона за Кениата.\r\n\tМалко след пресконференцията на Одинга, кенийската полиция изстреля сълзотворен газ по група от 100 скандиращи негови поддръжници. Невъоръжените мъже, които скандирали \"Няма ли Райла, няма мир\", се разпръснаха.", "date": "2017.08.09", "title": "Лидерът на кенийската опозиция съобщи за изборни измами"}
{"url": "http://www.mediapool.bg/gotvi-se-parvoto-v-istoriyata-poseshtenie-na-papa-v-rusiya-news267729.html", "text": "По време на посещението си в Москва от 20 до 24 август, държавният секретар на Ватикана кардинал Пиетро Паролин ще обсъди евентуална официална визита на папа Франциск в Русия, става ясно от негово интервю за в. \"Кориере дела сера\", предаде Франс прес.\r\n\tТова би било първото посещение на глава на Римокатолическата църква в Русия.\r\n\tВ Москва Паролин, дясна ръка на папата и ръководител на дипломацията на Ватикана, ще се срещне с руския президент Владимир Путин и с високопоставени духовници, включително с главата на Руската православна църква патриарх Кирил.\r\n\t\"В този исторически момент, в който ставаме свидетели на увеличаване на напрежението и конфликтите в различни части на света, за папа Франциск и за мен лично мирът е ясен и незаобиколим приоритет\", каза Паролин.\r\n\t\"След периода на идеологическо противопоставяне, който очевидно не може да отмине от днес за утре, и с новите отворени хоризонти след края на Студената война, е важно да се възползваме от всички възможности, за да насърчим взаимно уважение, диалог и сътрудничество, като по този начин съдействаме за мира\", добави той.", "date": "2017.08.09", "title": "Готви се първото в историята посещение на папа в Русия"}
{"url": "http://www.mediapool.bg/tramp-yadreniyat-ni-arsenal-e-po-moshten-ot-vsyakoga-nadyavam-se-da-ne-go-izpolzvame-news267730.html", "text": "Доналд Тръмп продължи днес с предупрежденията си към Северна Корея с изявление за мощта на американския ядрен арсенал, като изрази надежда, че няма да се наложи неговото използване, предаде Ройтерс.\r\n\t\"Моята първа заповед като президент беше да бъде обновен и модернизиран нашия ядрен арсенал. Сега той е далеч по силен и по-мощен от всякога\", написа Тръмп в \"Туитър\".\r\n\t\"Надявам се ние никога да не използваме тази мощ\", добави президентът, според когото САЩ винаги ще останат \"най-могъщата страна в света\".", "date": "2017.08.09", "title": "Тръмп: Ядреният ни арсенал е по-мощен от всякога, надявам се да не го използваме"}
{"url": "http://www.mediapool.bg/katar-premahva-vhodnite-vizi-za-grazhdanite-na-80-darzhavi-news267727.html", "text": "Катар обяви, че ще премахне входните визи за гражданите на 80 държави, за да стимулира туризма и въздушния си транспорт, предаде Франс прес.\r\n\tСъобщението бе направено по време на пресконференция на началника на авиокомпания \"Катар еъруейз\" Акбар ал Бакер и представители на министерствата на туризма и на вътрешните работи.\r\n\t\"Премахването на визите ще направи Катар най-отворената страна в региона\" към чуждестранни туристи, обясни представителят на министерството на туризма Хасан ал Ибрахим.\r\n\tКатар няма репутацията на топ туристическа дестинация като Дубай с неговите търговски центрове и развлечения.\r\n\tГражданите на 80-те страни ще трябва да представят при пристигането си валиден международен паспорт, за да бъдат допуснати на територията на Катар, съобщи представителят на вътрешното министерство Мохамед Рашид ал Мазруи.\n\n\r\n\tГражданите на 33 страни ще имат правото да останат в Катар 180 дни без виза, а тези на останалите 47 страни ще могат да пребивават там 30 дни.\r\n\tЛиван е единствената арабска държава, извън Персийския залив, фигуриращ в списъка с 80 страни, публикуван след пресконференцията. Останалите са европейските държави членове на Шенген, както и западни, латиноамерикански и азиатски страни.\r\n\tШефът на \"Катар еъруейз\" каза, че неговата компания ще извлече ползи от тази мярка, която влиза в сила незабавно, и допълни, че през тази година ще бъдат открити 62 нови дестинации.\r\n\tКатарските съседи Саудитска Арабия, Обединените арабски емирства и Бахрейн скъсаха дипломатическите си отношения с Доха на 5 юни. Те затвориха сухопътните, морските и въздушните си граници с Катар и го обвиниха в подкрепа за тероризма и в близки отношения с Иран, големия противник на Рияд. Катар отхвърли тези обвинения.", "date": "2017.08.09", "title": "Катар премахва входните визи за гражданите на 80 държави"}
{"url": "http://www.mediapool.bg/ukrainskite-vlasti-obiskiraha-ofisite-na-kritichni-kam-tyah-sait-i-radiostantsiya-news267728.html", "text": "Агенти на Службата за сигурност на Украйна (ССУ) извършиха обиск в офисите на Strana.ua, един от популярните уебсайтове в страната, предаде ДПА.\r\n\tАгенцията припомни, че това е втората акция напоследък срещу новинарски медии, критични към украинското ръководство. В средата на юли въоръжени полицаи претърсиха редакциите на вестник \"Вести\" и на една радиостанция в Киев.\r\n\tStrana.ua съобщи, че властите са обискирали и жилищата на двама журналисти от уебсайта.\r\n\tГоворителката на ССУ Олена Хитлянска каза, че Strana.ua е заподозряна в издаване на поверителна правителствена информация.\r\n\tПредседателят на Национални съвет на журналистите в Украйна Серхий Томиленко написа във \"Фейсбук\" по повод акцията срещу Strana.ua, че подобни действия са \"свидетелство за селективния подход на правителството\".\n\n\r\n\tАдвокат на главния редактор на Strana.ua съобщи впоследствие, че обискът е приключил, без да бъдат намерени доказателства за разгласяване на държавна тайна, допълни ТАСС.", "date": "2017.08.09", "title": "Украинските власти обискираха офисите на критични към тях сайт и радиостанция"}
{"url": "http://www.mediapool.bg/bdzh-spesti-27-mln-lv-lihvi-pogasyavaiki-dalg-kam-byudzheta-news267731.html", "text": "\"Холдинг БДЖ” е спестил 2.7 млн. лв. годишни лихви, плащайки дълг от 42 млн. лв. към държавната хазна с отпуснат му нов бюджетен, но безлихвен заем, съобщиха от жп превозвача в сряда.\r\n\tТочно преди седмица  предоставянето на 62 млн. лв. безлихвен заем от държавния бюджет за железницата, с които холдингът да погаси част от дълговете си. Предоставянето на парите стана възможно, след като Еврокомисията одобри държавна помощ за общо 224 млн. лв. за стабилизиране на състоянието на БДЖ.\r\n\tСега уреденият от железницата борч възникна, след като бюджетът бе принуден по силата на предоставена на БДЖ държавна гаранция да погаси неплащани от железницата вноски по получени заеми от Световната банка по Проект за преструктуриране на железницата в България от 1995 г.\r\n\tС останалите 20 млн. лв. от отпуснатите преди седмица пари се планира погасяване на финансирания от пет банки облигационен заем на БДЖ.\r\n\t\"Там дългът продължава да е над 150 млн.лв., но с тези 20 млн.лв. поемаме един ангажимент, който ще ни позволи останалите пари да бъдат разсрочени за следващата година\", коментира миналата сряда министърът на транспорта Ивайло Московски.", "date": "2017.08.09", "title": "БДЖ спести 2.7 млн. лв. лихви, погасявайки дълг към бюджета"}
{"url": "http://www.mediapool.bg/amerikanski-nauchen-doklad-protivorechi-na-tvardeniyata-na-tramp-za-klimata-news267732.html", "text": "Американски учени предупреждават, че използването на изкопаеми горива предизвиква рязко увеличаване на горещините, сушите и наводненията в САЩ в момент, когато президентът Доналд Тръмп рекламира нови петролопроводи и обещава да съживи изпитващите затруднения въгледобивни мини, предаде Асошиейтед прес.\r\n\tПроектодокладът, представящ единната позиция на 13 федерални агенции, противоречи на твърденията на Тръмп, че климатичните промени са \"измислица\". Според документа доказателствата, че глобалното затопляне се предизвиква от човешки дейности, са \"недвусмислени\". Това пряко подкопава заявленията на президента и неговото правителство, изразяващи съмнение дали предизвикваното от човека замърсяване с въглеродни емисии е главната причина за наблюдаваното по света затопляне. То е поредният пример за сблъсък между екологичните политики на Тръмп и фактите, представяни от американски правителствени експерти.\r\n\t\"Няма други обяснения и не са открити естествени цикли в наблюдаваните данни, които могат да обяснят наблюдаваните промени в климата\", се казва в доклада, който се позовава на стотици изследвания. \"Има изобилие от доказателства, че климатът се променя - от върха на атмосферата до дълбините на океаните.\"\r\n\tДокументът изпраща посланието, че ако не бъде спряно замърсяването с въглеродни емисии, отрицателните последици в бъдеще ще бъдат по-тежки. Тази оценка поставя под въпрос разумността на екологичните и енергийните политики на Тръмп, които са насочени към стимулиране на производството и потреблението на изкопаеми горива в САЩ, въпреки че други водещи икономики по света насърчават по-чисти източници на енергия.\r\n\tСпоред доклада ако използването на изкопаеми горива не бъде рязко намалено, глобалните температури ще продължат да се покачват, което ще има все по-лоши последици за живота на американците.\n\n\r\n\tВ световен мащаб 15 от последните 16 години са били най-топлите, откакто има данни по въпроса. Националното управление за изследване на океаните и атмосферата заяви, че 2017 е на път да бъде втората най-топла година в САЩ.\r\n\tДокладът прогнозира, че температурата в САЩ ще се увеличи с поне 1,4 градуса по Целзий през следващите няколко десетилетия, дори да има значително намаляване на замърсяването с въглеродни емисии.\r\n\tСпоред документа температурите по света ще се покачат с още 0,3 градуса, дори ако днес бъдат спрени парниковите емисии.\r\n\tПърви за доклада . Според изданието авторите да доклада се опасяват, че президента и правителствените агенции ще го отхвърлят и потулят.", "date": "2017.08.09", "title": "Американски научен доклад противоречи на твърденията на Тръмп за климата"}
{"url": "http://www.mediapool.bg/holandiya-e-znaela-za-zarazenite-yaytsa-oshte-minalata-godina-news267734.html", "text": "Инсектицидът фипронил, който е забранен за употреба в птицевъдството в ЕС, е бил открит при кокоши яйца в Холандия още през декември 2016 година.\r\n\tБелгийските власти признаха, че са разбрали за проблема през юни, но информацията стана публично достояние цял месец по-късно, което доведе до мащабна критика из Европа.\r\n\tСлед скандала с отровните яйца в Белгия, разразил се миналата седмица, днес стана ясно, че холандците са знаели за заразата още през декември 2016 година. Те обаче не са уведомили съседите си, съобщи в сряда белгийският министър на селското стопанство Дени Дюкарм на извънредно изслушване пред парламента, цитиран от ББС.\r\n\tРезултатите от разследването ни показаха, че в Холандия още през декември 2016 г. е била установена широка употреба на фипронил, но страната не е предоставила тази информация на партньорите си, каза Дюкарм, представяйки доклад на белгийската Агенция за безопасност на храните.\r\n\tВъпросният химикал може да навреди на бъбреците, черния дроб и щитовидната жлеза на човека. Фипронилът се използва като лекарство срещу въшки и кърлежи у животните и като общ инсектицид, но не е одобрен за употреба в хранителната индустрия.\n\n\r\n\tХоландия е най-големият производител на яйца в цяла Европа и един от най-големите износители на яйца и яйчени продукти в света. Тя изнася 65% от общо 10- те милиарда яйца, които произвежда всяка година.\r\n\tПри последните проверки в Холандия е открито масово използване на инсектицида фипронил в птицевъдните ферми, в резултат от което са били закрити 147 от 180 стопанства за кокошки носачки. Сега тези компании трябва да преминат пълна проверка и да докажат, че продукцията им не е опасна за здравето на хората.\r\n\tСкандалът доведе до изтегляне на милиони яйца от супермаркети в Холандия, Белгия и Германия. ЕС не изключва вероятността опасна продукция да е достигнала и магазини във Великобритания, Франция, Швейцария и Швеция.\r\n\tКогато първо белгийците станаха мишена задето не докладваха, че са открили отровния химикал в началото на юни, техен представител каза, че забавили докладването на заразата, защото случаят е бил прехвърлен към прокурор за разследване на измама.\r\n\tПричината за заразата все още е неясна, но доклади предполагат, че фипронилът може да е бил смесен с друг инсектицид за подобряване на ефикасността му.", "date": "2017.08.09", "title": "Холандия е знаела за заразените яйца още миналата година"}
{"url": "http://www.mediapool.bg/zhitnata-rekolta-s-nov-rekord-ot-pochti-6-mln-t-i-s-po-dobro-kachestvo-news267735.html", "text": "Нов исторически връх ще постигне реколтата от пшеница тази година като качеството й също ще е по-добро от миналогодишното, съобщиха от Министерството на земеделието, храните и горите в сряда.\r\n\tСпоред предварителните данни общият добив ще е между 5.85 и 5.95 млн. т, което е над постигнатия през 2016 г. рекорд от 5.66 млн. т. България никога не е достигала почти 6 млн. тона зърнен добив, отбелязват от агроминистерството.\r\n\tСпоред него, увеличаването на количеството се дължи на по-висок с около 8 процента среден добив от декар. Той е нараснал до 513 кг/дка при 475 кг през 2016 г.\r\n\tОсвен с по-голямо количество, тазгодишната реколта се очертава да бъде и с по-добро качество. Към 3 август са анализирани 815 проби от пшеница. Резултатите показват, че 46.39% е с много добри качествени показатели и в сравнение с реколта 2016 г. има завишаване с над 5% на количеството с високи хлебопекарни качества.\r\n\tТака не се потвърждават опасенията, че с високите добиви и навлизането на високопродуктивни френски и австрийски сортове ще се влоши качеството на добитото зърно, отбелязват от министерството.\n\n\r\n\tРекордната реколта и високо качество води и до засилен износ на зърно от България. До 15 август експортът на пшеница ще надвиши 1 млн. тона, на ечемик – 189 хил. т, а на рапица – 152 хил. т.", "date": "2017.08.09", "title": "Житната реколта с нов рекорд от почти 6 млн. т и с по-добро качество"}
{"url": "http://www.mediapool.bg/listovki-mamyat-sofiyantsi-za-bezplaten-gradski-transport-news267736.html", "text": "За разлепени в различни райони на София лъжливи листовки, че общественият транспорт ще е безплатен през август и септември, предупредиха от Центъра за градска мобилност (ЦГМ) в сряда.\r\n\tОбявленията са отпечатани професионално, с логата на Столичната община и на Центъра за градска мобилност, и стилът им е типично административен, заради което и са опасенията, че някои от столичани могат да им повярват и да решат да не си купуват и перфорират билети.\r\n\t\"Информацията е фалшива. Няма решение на ЦГМ или на Столичната община за подобна мярка, нито каквито и да е обстоятелства, които да налагат нейното въвеждане\", се посочва в съобщение на сайта на ЦГМ.\r\n\t\"Нямаме кампания за безплатен транспорт през август и септември. Тези, които са поставили листовките са напълно безотговорни и въвеждат умишлено в заблуждение пътниците. Тази листовка няма да оправдае никой, който се е качил без превозен документ при проверка от контрольорите, затова от Столична община призоваваме предвид конкретната ситуация, а и не само всички пътуващи в Столичния градски транспорт да са с валиден превозен документ\", заяви Иван Николов, директор на Дирекция \"Транспорт\", цитиран от БНР.", "date": "2017.08.09", "title": "Листовки мамят софиянци за безплатен градски транспорт"}
{"url": "http://www.mediapool.bg/tsentralniyat-depozitar-shte-probva-da-razdvizhi-spyashti-aktsii-za-2-mlrd-lv-news267738.html", "text": "Централният депозитар планира акция за раздвижване на спящи акции от масовата приватизация за 2 млрд. лв като облекчи таксите за прехвърляне на книжата при продажба или наследяване и улесни проверката за собственост на такива акции. Кампанията ще стартира от есента и целта й е стотици хиляди хора, станали дребни акционери в различни предприятия по време на масовата приватизация, да могат да се възползват от правата си, обясни Васил Големански, изпълнителен директор на Централния депозитар и на Българската фондова борса пред БНР в сряда.\r\n\tОбщо 2.5 млн души, предимно на възраст между 55 и 70 години, притежават акции, придобити по линия на масовата приватизация. Често обаче става въпрос за малък на брой притежавани книжа и от неатрактивни дружества и хората нямат интерес да правят каквото и да било с тези акции. Процедурите по прехвърлянето на собствеността на тези акции са сложни и скъпи и когато става въпрос за малки количества евтини акции таксите надхвърлят стойността на книжата и това е другата причина, по думите на Големански, хората просто да ги забравят\r\n\tМного хора дори са забравили, че има такива акции или техните родители са имали такива. Част от тях дори не знаят, че имат да получават дивиденти от печалбата на дружествата, в които имат акции.\r\n\tГоляма част от сметките към акциите не са движени от 20 години насам, някои дори не знаят къде са им боновите книжки, посочи Големански. Решение на проблема със спящите акции се търси от почти година и като начало Централният депозитар ще сподели публично своята база данни за собствениците на такива акции, за да могат хората, които са загубили боновите си книжки или не знаят дали родителите им са имали такива акции да извършат проверка.\r\n\tПредвижда се справките да могат да се правят през банките, през инвестиционните посредници, както и през данъчните дирекции, стана ясно от думите на шефа на БФБ и централния депозитар.", "date": "2017.08.09", "title": "Централният депозитар ще пробва да раздвижи спящи акции за 2 млрд. лв."}
{"url": "http://www.mediapool.bg/prezidentat-naznachi-za-chlen-na-kzd-uzhililiyat-darzhavata-s-mediyni-paketi-petar-kichashki-news267739.html", "text": "Държавният глава Румен Радев назначи за член на Комисията за защита от дискриминация бившият кандидат-депутат на БСП Петър Кичашки, съобщиха от прессекретариата на държавния глава в сряда.\r\n\tЗа Кичашки и за Борислав Цеков имаше редица съмнения, че са злоупотребявали с т.нар. медийни пакети и регистрация на инициативни комитети на референдума за електронното гласуване през 2015 година.\r\n\tТогава , които като страна по изборния референдум получиха медийни пакети от държавата на стойност 40 000 лева, се оказа, че са насочили средствата към сайт, свързан с Института за модерна политика на Борислав Цеков, в чиято управа участваше пък по-рано шефката на ЦИК Ивилина Алексиева.\r\n\tНа пръв поглед през 2015 година изглеждаше, че става въпрос за различни партии и комитети, които нямат общо помежду си, както и със сайта \"Хаштаг-БГ, с който те бяха сключили договори.\r\n\tФормално сайтът бе под шапката на Фондация \"Хаштаг-БГ\" и не бе сред най-популярните медии у нас, за да е налице толкова голям интерес от участниците в референдума и те да пренасочват почти целите разпологаеми суми за реклама точно там.\n\n\r\n\tФондацията обаче се оказа регистрирана на името на 23-годишната Милена Борисова – съпруга на Петър Кичашки.\r\n\tТя от своя стана бе съсобственик в \"е-Март Ауторити\" заедно с Борислав Цеков, член на Управителния съвет и на \"Институт за модерна политика\". Самият Кичашки пък бе в ръководството на Института.\r\n\tПовечето инициативни комитети, които сключваха рекламни договори с \"ХАЩТАГ-БГ\", пък се оказаха свързани директно или индиректно с Петър Кичашки и Института за модерна политика.\r\n\tЗаради прецедента ЦИК създаде механизъм за \"раздаването\" на медийните пакети, а част от \"транншовете\" към ХАШТАГ-БГ бяха отказани.\r\n\tНа референдума по въпросите на Слави Трифонов, организиран заедно с изборите, които Румен Радев спечели, името на Кичашки отново изплува в съмнителна схема. За нея  правозащитникът Светла Енчева, която откри името и ЕГН-то си в списъка на лицата, подкрепящи Инициативен комитет с представляващ Петър Кичашки, който се е регистрирал като застъпник на теза в референдума на Слави Трифонов.\r\n\tОсвен Кичашки, Радев излъчи и още трима души от квотата на президента в Комисията за защита от дискриминация – Владимира Делийска, Наско Атанасов и София Йовчева.\r\n\tВладимира Делийска е преподавател в Югозападния университет \"Неофит Рилски\", а Наско Атанасов и София Йовчева и в момента са членове на КЗД. Делийска и Йовчева са юристи по образование, а образованието на Атанасов е \"експлоатация и ремонт на авиационно обслужване\".", "date": "2017.08.09", "title": "Президентът назначи за член на КЗД ужилилият държавата с медийни пакети Петър Кичашки"}
{"url": "http://www.mediapool.bg/es-predlaga-ogranicheni-prava-na-prestoi-na-britanski-grazhdani-sled-brekzita-news267740.html", "text": "ЕС е предложил британците, които живеят на негова територия, след Брекзита да имат право на престой само в страната на пребиваване в момента на напускането на Великобритания, се казва в писмо на британския министър за Брекзита Дейвид Дейвис, цитирано от Ройтерс.\r\n\t \r\n\tБъдещите права на живеещите в ЕС британски граждани и на живеещите във Великобритания граждани на ЕС са един от въпросите, които ЕС иска да уреди в първия етап на преговорите и едва след това да се премине към бъдещите търговски отношения.\r\n\t \r\n\tВ писмо до комисия от горната камара на британския парламент, в която информира за хода на преговорите, Дейвис съобщава, че ЕС предлага само ограничени права за пребиваване на британците.\r\n\t \r\n\t\"Те предлагат само гаранции за право на пребиваване в страната членка, в която е пребивавал британският гражданин в момента на излизането ни от ЕС. Не му се гарантира никакво право за движение в ЕС, например за работа или следване в съседна страна членка\", съобщава Дейвис.\r\n\t \r\n\t\"Въпросът ще бъде предмет на допълнителни разисквания в нужния момент\", уверява британският министър за Брекзита.", "date": "2017.08.09", "title": "ЕС предлага ограничени права на престой на британски граждани след Брекзита"}
{"url": "http://www.mediapool.bg/fbr-obiskira-doma-na-bivshiya-shef-na-predizborniya-ekip-na-tramp-pol-manafort-news267741.html", "text": "ФБР иззе документи и други материали от дома на бившия шеф на предизборния екип на Тръмп Пол Манафорт, предаде Ройтерс.\r\n\t \r\n\tОбискът в дома на Манафорт във Вирджиния е част от разследването на специалния прокурор Робърт Мълър за евентуална руска намеса в президентските избори в САЩ от 2016 г., пише в. \"Вашингтон пост\".\r\n\t \r\n\tОбискът е извършен на 26 юли без предварително предупреждение, ден след като Манафорт се е срещнал с членове на сенатската комисия по разузнаването.", "date": "2017.08.09", "title": "ФБР обискира дома на бившия шеф на предизборния екип на Тръмп Пол Манафорт"}
