{"url": "http://www.mediapool.bg/zashtitnitsite-na-bedechka-iskat-ednakav-podhod-kam-golemi-i-malki-investitori-news265975.html", "text": "Неформалната група \"Запазете Бедечка\" иска еднакъв подход от страна на общината към обезщетяването на собствениците на парцели в парка. В противен случай готвят нови протести. Това се казва в позиция изпратена от неформалната група до Mediapool.\r\n\tТехните опасения са, че се готви двоен стандарт спрямо големи и малки инвеститори. Малките ще бъдат отчуждени, а големите ще успеят да реализират инвестиционните си намерения в парка. Подозренията им идват от решение на Обществения експертен съвет по устройство на територията от 21 юни. Според него за терените, върху които няма дървета, трябва да остане в сила плана за застрояване, който действаше досега.\r\n\t\r\n\tТова според \"Запазете Бедечка\" означава, че в най-южната част на парка, където няколко големи компании и инвеститори имат интерес, ще успеят да реализират намеренията си. В северната част на парка пък има апетити да се появят още четири кооперации преди окончателното спиране на строителството. Така близо една трета от парка би могла да се застрои, предупреждават от \"Запазете Бедечка\".\r\n\tПод риск от застрояване са терени и стадиона в най-южната част на парка. В част от тях действително няма гъсто залесяване, но това са идеални терени за спорт и атракции, както и за свободни затревени пространства в рамките на парка, посочват от \"Запазете Бедечка\".\n\n\r\n\t\r\n\tПо техни данни стадионът е предимно собственост на бившия депутат от ГЕРБ и бивш председател на Общинския съвет на Стара Загора Недялко Недялков. Подписът му явно стои дори под решения, свързани с \"Бедечка\". Като депутат през 2009 г. Недялко Недялков е декларирал пред Сметната палата, че е собственик на четири парцела в парк \"Бедечка\" с обща площ около 13 дка. но за вече година комисията за конфликт на интереси така и не съумява да излезе със заключение, твърдят от \"Запазете Бедечка\".\r\n\t\r\n\tMediapool се опита да установи контакт с комисията, за да провери случая. Оказа се обаче, че Комисията за предотвратяване и установяване на конфликт на интереси не приема запитвания по електронна поща от журналисти без квалифициран електронен подпис, защото спазва закона.\r\n\tПарцел в \"Бедечка\" има и търговската верига \"Лидъл\", посочват от \"Запазете Бедечка\". Имотът е на място, в което има доста картотекирани дървета. То е последната възможна зелена връзка между парк \"Зеления клин\" и парковете \"Бедечка\" и \"Загорка“. Точно през този парцел преминава и диагоналната пешеходна връзка на квартал \"Самара\" с центъра на града.\r\n\tТерени в парка имат и компании като \"Сентрал парк Загоре\", \"Феърплей\", както и поредица частни лица.\r\n\t\r\n\tПо този повод защитниците на \"Бедечка\" започват да пращат писма до собствениците на подобни парцели в целия парк, с които да ги помолят да намерят начин да запазят парцелите си зелени и част от парка – било с преговори, било с дарения или замени.\r\n\tНа 18 юни се проведе местен референдум, на който близо 19 хиляди души гласуваха паркът да се запази в карето – между бул. \"Хан Тервел\" (от изток), ул. \"Иван Вазов\" (от запад), алеята към предприятие \"Труд\" (от север) и ул. \"Христина Морфова\" (от юг). Против бяха над 3000.\r\n\tРезултатите от референдума нямат задължителен характер, защото в него се включиха около 15% от жителите с право на глас при необходими по закон 40 на сто.\r\n\tПроектът за спасяване на \"Бедечка\" предвиждаше терените в южната част на парка да останат зелени и част от тях да се ползват за спорт и атракции, а не да се застрояват, както сега предлага Експертният съвет по устройство на територията. Не е ясно кое е накарало експертите от съвета за втори път да се опитат да променят плана.\r\n\tВъпреки че местното допитване няма задължителен характер, след него кметът на Стара Загора Живко Тодоров обеща собствениците на терени в \"Бедечка\" да получат достойна замяна и паркът да се запази.", "date": "2017.06.29", "title": "Защитниците на \"Бедечка\" искат еднакъв подход към големи и малки инвеститори"}
{"url": "http://www.mediapool.bg/naprezhenie-v-asenovgrad-sled-boi-mezhdu-romi-i-grebtsi-news265953.html", "text": "Над 1000 души се събраха на спонтанен масов протест в центъра на Асеновград в сряда вечерта. Той бе предизвикан от сбиване между гребци от клуба по кану-каяк \"Асеновец\" и група роми на язовир \"40-те извора\" в понеделник.\r\n\tКонфликтът продължи и пред местната болница, където 8 души бяха арестувани след масов бой между роднини на двете групи.\r\n\tТака се стигна и до протеста в сряда, който бе напът да ескалира, след като участниците в него се отправиха към ромската махала \"Лозница“, но полицията отцепи пътя им и не допусна по-нататъшни сблъсъци.\r\n\tПо време на протеста кметът на града Емил Караиванов е обещал срещи на гражданите с институциите, включително полиция, прокуратура, ВиК и eлектроснабдяване. Той коментира, че исканията на гражданите за повече контрол, за повече законност и предприемането на мерки, за бъдат наказани истинските виновници за случая, който е по-скоро криминален, срещат пълното разбиране и от представителите на институциите.\r\n\t\"Надявам се да има разбиране от страна на гражданите и да се даде необходимото време на отговорните институции да свършат работата си и да накажат виновниците“, каза още Караиванов.\n\n\r\n\tМеждувременно районният прокурор на Асеновград Калоян Димитров съобщи, че вече са повдигнати обвинения на общо деветима души за нападението над гребците в понеделник. По думите на очевидци част от ромите са били въоръжени с колове и мотики. Обвиняемите са задържани за 72 часа за хулигански прояви с изключителна дързост и цинизъм.\r\n\tЕкипи от жандармерията и специалните полицейски сили останаха да патрулират през цялата нощ в района, за да не допуснат ново сбиване, съобщиха от местната полиция. Очаква се протестите да продължат и в следващите дни, като за неделя се планира най-масовата проява.\r\n\tВсичко тръгва от тренировка на кануистите и каякарите от детско-юношеската школа на \"Асеновец\", при която плажуващи наблизо роми започват да се подиграват на състезатели, чиято лодка се обръща във водата. Следват по-остри реплики, псувни и обиди, които прерастват в замеряне с камъни и сбиване, вследствие на които са ранени трима от гребците и едно от ромските деца.\r\n\tПострадалите са откарани в МБАЛ \"Асеновград\", а докато изчаквали отпред, придружителите на двете групи деца се скарали отново и сбили, като сигналът за новото пререкание бил получен в местната полиция около 18.40 часа.\r\n\tОт спортния клуб по кану-каяк \"Асеновец\" поискаха във вторник да бъде осигурено постоянно полицейско присъствие по време на тренировките им на язовир \"40-те извора\", който е собственост на държавната компания \"Напоителни системи\".", "date": "2017.06.29", "title": "Напрежение в Асеновград след бой между роми и гребци"}
{"url": "http://www.mediapool.bg/dve-tiyneidzharki-sa-obvineni-za-napadenie-nad-dashterite-na-zam-glavniya-myuftiya-news265954.html", "text": "Две момичета на по 15 и 16 години са обвинени в хулиганство заради нападение над дъщерите и съпругата на зам.-главния мюфтия Бирали Бирали, съобщиха от МВР.\r\n\tОсвен това тийнейджърките ще отговарят и за съпротива на полицай. Наложена им е мярка „Надзор от инспектор Детска педагогическа стая“.\r\n\tСтава въпрос за инцидент в кв. „Свобода“ от вторник, при който бяха нападнати три жени – майка и дъщерите й на 20 и 16 години, които носели забрадки, уточнява пресцентърът на МВР. \r\n\tДвете обвиняеми тинейджърки, придружени от свой приятел, първоначално влезли в словесна, а после във физическа разправия с мюсюлманките на паркинг пред супермаркет.\r\n\tПолицията два дни издирваше непълнолетните нападателки. Няма информация за младежа, който според очевидци ги подстрекавал.", "date": "2017.06.29", "title": "Две тийнейджърки са обвинени за нападение над дъщерите на зам.-главния мюфтия"}
{"url": "http://www.mediapool.bg/turistkata-napadnata-ot-shofyor-v-peshehodnata-zona-v-nesebar-e-ot-slovakiya-news265955.html", "text": "Туристката, която беше нападната и ударена в лицето от нагъл шофьор, след като му направи забележка, че минава с колата си през пешеходната зона в Несебър, се оказа от Словакия, съобщи Нова телевизия.\r\n\t57-годишната Едита Худакова опита да защити придружаващите я 4 жени, две от които незрящи с бели бастуни, тъй като 21-годишният Тодор Николов опита да ги избута с колата си, за да мине.\r\n\tТя коментира, че ще си търси правата в съда. Николов вече е обвиняем за хулиганство, благодарение на излъчените по телевизията кадри от охранителната камера на близък магазин, заснела цялата случка.\r\n\tХудакова разказа пред Нова телевизия, че още изпитва болки в главата след удара от младия мъж от Несебър. Единственото нещо, с което предизвикала агресията е, че чукнала с ръка по прозореца на колата му, за да спре.", "date": "2017.06.29", "title": "Туристката, нападната от шофьор в пешеходната зона в Несебър, е от Словакия"}
{"url": "http://www.mediapool.bg/kovchezhnikat-na-vatikana-e-obvinen-za-seksualno-nasilie-news265956.html", "text": "Австралийската полиция предяви в четвъртък обвинения срещу ковчежника на Ватикана Джордж Пел в сексуално насилие, предаде Асошиейтед прес.\r\n\t \r\n\tАвстралийският кардинал Джордж Пел е главен финансов съветник на папа Франциск и най-високопоставеният католически духовник в Австралия. Той е и най-висшият представител на Ватикана, обвинен в извършване на сексуално насилие.\r\n\t \r\n\tЗаместник-комисар Шейн Патън от полицията в щата Виктория заяви, че Пел е получил призовка да се яви в съд в Мелбърн на 18 юли. Той допълни, че срещу кардинала са внесени многобройни жалби, но не даде подробности за съдържанието им.\r\n\t \r\n\t\"Важно е да се отбележи, че нито едно от обвиненията, направени срещу кардинал Пел, очевидно, не е било разглеждано досега в съда\", каза пред журналисти Патън. \"Както всеки друг обвиняем, кардинал Пел има право на справедлив процес\", допълни той.\r\n\t \r\n\tКатолическата архиепископия в Сидни заяви в комюнике, че Пел категорично отрича обвиненията на австралийската полиция, предаде Ройтерс.\r\n\t \n\n\r\n\t\"Кардинал Пел ще се завърне в Австралия възможно най-скоро, за да изчисти името си\", каза архиепископията и допълни, че Пел очаква деня за изслушването в съда, за да обори обвиненията.\r\n\t \r\n\tНе е ясно въз основа на какви твърдения са повдигнати те, отбеляза ДПА. В миналото са били подавани жалби в полицията във връзка с предполагаеми сексуални посегателства в австралийския град Баларат, отнасящи се за периода от 1976 до 1980 г., когато Пел е бил свещеник там, както и в Източен Мелбърн от 1996 до 2001 г., когато е бил архиепископ.\r\n\t \r\n\tДвама мъже на 40-годишна възраст заявиха, че в края на 70-те години на миналия век Пел ги е докосвал по неуместен начин в басейн. По това време той бил свещеник в Мелбърн с висок сан.\r\n\t \r\n\tМиналата година Пел даде показания пред австралийската Кралска комисия за институционен отговор на сексуалните посегателства над деца. Тогава той призна, че Католическата църква е допуснала огромни грешки, като е позволила хиляди деца да бъдат изнасилвани и тормозени от свещеници.\r\n\t \r\n\tПрез октомври миналата година самият той стана обект на разследване на сексуални посегателства, когато трима детективи отидоха във Ватикана, за да го разпитат, но той отхвърли всички обвинения.\r\n\t\r\n\tКардинал Джордж Пел обяви в четвъртък, че си взима отпуск като ковчежник на Ватикана.\r\n\tПред репортери Пел отхвърли обвиненията и каза, че в медиите върви кампания срещу неговата личност. Ще се върна в Австралия, допълни той.\r\n\t \r\n\tГоворителят на Ватикана Грег Бърк каза, че папа Франциск е узнал с тъга за обвиненията и е дал на Пел отпуск, за да се защити. По думите му финансовите реформи във Ватикана ще продължат и в отсъствието на кардинала.\r\n\t \r\n\tБърк заяви още, че папата е доволен от честността и отдадеността на Пел, с която той е работил в сферата на финансовите реформи във Ватикана.\r\n\t \r\n\tКардиналът \"открито и нееднократно е окачествявал като нещо неморално, което не може да бъде търпяно\" актовете на сексуален тормоз над непълнолетни, отбеляза говорителят на Светия престол.\r\n\t \r\n\tТой изтъкна, че кардиналът е сътрудничил на Австралийската кралска комисия за разследване на случаи на сексуален тормоз и че като епископ в Австралия е работил за закрила на децата и обезщетяване на жертвите.\r\n\tОбвиненията са нов и тежък удар за папа Франциск, който се беше заканил да бъде следва политика на \"нулева толерантност\" към сексуалните посегателства от страна на представители на Католическата църква, отбелязва Асошиейтед прес.", "date": "2017.06.29", "title": "Ковчежникът на Ватикана е обвинен за сексуално насилие"}
{"url": "http://www.mediapool.bg/vashington-vavede-novi-ogranicheniya-za-hora-ot-6-myusyulmanski-strani-news265957.html", "text": "Държавният департамент на САЩ въведе усложнени критерии за получаване на виза от граждани на 6 мюсюлмански страни и всички бежанци, предават световните информационни агенции.\r\n\tСпоред новите ограничения кандидатстващите за американска виза от Сирия, Судан, Сомалия, Либия, Иран и Йемен трябва да имат близки семейни или бизнес връзки със САЩ. Мерките влизат в сила от четвъртък, след като Върховният съд частично възстанови действието на президентския указ, който бе разкритикуван от мнозина като \"забрана за мюсюлмани\".\r\n\tВизите, които вече са били одобрени, няма да бъдат отменяни, но всички следващи кандидати от тези страни ще трябва да докажат връзка с родител, брачен партньор, дете, пълнолетен син или дъщеря, зет, снаха, брат или сестра, за да имат право да получат виза. Същото изискване, с някои изключения, важи за кандидатите за бежанци от всички държави, които все още чакат одобрение за допускане в САЩ.\r\n\tДядовци, баби, внуци, лели, чичовци, племенници, братовчеди, годеници и други по-далечни роднини няма да се считат за \"близки връзки\" според ръководните насоки, изпратени до американските посолства и консулства, допълва БТА.\r\n\tВ началото на юни американският президент Доналд Тръмп поиска от Върховния съд да разгледа иска за преразглеждане на решението на Апелативния съд, който счете за целесъобразно да се запази временната забрана за изпълнение на постановлението за имиграцията. Очаква се, че Върховният съд ще завърши разглеждането на делото не по-рано от октомври.\n\n\r\n\tПо-рано федералните съдилища два пъти блокираха указа на Тръмп за затягане на мерките в областта на имиграцията. С първото постановление бе въведена забрана за 90 дни за влизане в САЩ за гражданите на седем мюсюлмански страни (Иран, Ирак, Либия, Сомалия, Судан, Сирия и Йемен). Първият път на документа се противопостави федералният съд в Сиатъл, а след промените, при които Иран бе изключен от черния списък, постановлението бе блокирано от съда в Хавай, припомня БГНЕС.", "date": "2017.06.29", "title": "Вашингтон въведе нови ограничения за хора от 6 мюсюлмански страни"}
{"url": "http://www.mediapool.bg/avtomobil-opita-da-nahlue-v-prezidentskata-rezidentsiya-v-braziliya-news265958.html", "text": "Автомобил опита да влезе в резиденцията на бразилския президент, но бе спрян от охранителите, а шофьорът му е арестуван. Според местните медии, цитирани от БНТ, входната врата е паднала, а по земята има гилзи от патрони. Силите за сигурност са открили стрелба, за да спрат водача.\r\n\tИнцидентът става в момент на силен натиск над президента Мишел Темер, срещу когото официално бе повдигнато обвинение в корупция. Той не е бил в резиденцията по време на инцидента. Темер е разследван и за опит да възпрепятства правосъдието за връзки с лица, ощетили държавата. Очаква се в скоро време главният прокурор да се произнесе и по тези два случая.\r\n\tТемер може да бъде изправен пред Върховния съд само след решение на долната камара на парламента. В такъв случай ще бъде отстранен от длъжност за срок до 180 дни, докато се разглежда делото.", "date": "2017.06.29", "title": "Автомобил опита да нахлуе в президентската резиденция в Бразилия"}
{"url": "http://www.mediapool.bg/gratskata-politsiya-zadarzha-balgarski-kamion-s-14-nelegalni-imigranti-news265959.html", "text": "Гръцката полиция е открила 14 нелегални имигранти в тайник в камион, идващ от България, съобщи Нова телевизия.\r\n\tАрестувани са двамата българи, които са ги превозвали.\r\n\tПреди 10-ина дни гръцките власти започнаха пълни проверки на влизащите в страната от България превозни средства, за да пресекат трафика на хора и горива. Санкциите са тежки дори ако шофьор качи на стоп бежанци, мислейки, че са туристи.", "date": "2017.06.29", "title": "Гръцката полиция задържа български камион с 14 нелегални имигранти"}
{"url": "http://www.mediapool.bg/nai-malko-15-strani-ot-nato-shte-izpratyat-dopalnitelni-voiski-v-afganistan-news265963.html", "text": "Петнайсет страни от НАТО заявиха, че ще изпратят допълнителни войски в Афганистан. Това съобщи генералният секретар на пакта Йенс Столтенберг, цитиран от БТА. \r\n\t \r\n\t\"Петнайсет страни вече заявиха, че отпускат допълнителни сили, и днес очаквам още повече. Не става дума за връщане към бойни мисии, става дума да се консолидира мисията на НАТО за подготовка и съдействие на националните сили\", обясни той.\r\n\t \r\n\tЩе се акцентира основно върху развитието на афганистанските специални сили, авиацията, логистиката и възможностите за управление и контрол, посочи Столтенберг.\n\n\r\n\t \r\n\tПо думите му командването на натовската операция в Афганистан е поискало там да бъдат изпратени допълнително общо близо 4000 военни.\r\n\t \r\n\tНАТО приключи изтеглянето на бойните си части от Афганистан през 2014 г. и оттогава поддържа там мисия за съдействие на националните сили, наброяваща 13 500 души.\r\n\t \r\n\tСтраните от алианса финансират и афганистанската армия с около 5 милиарда долара годишно. \r\n\t \r\n\tВъпреки това талибаните, действащи срещу властите на страната, успяха през последните години да си върнат контрола върху близо 40 на сто от територията на Афганистан. От 2015 г. там се засилват и позициите на групировки, свързани с \"Ислямска държава\", които се сражават и срещу властите в Кабул, и срещу талибаните.", "date": "2017.06.29", "title": "Най-малко 15 страни от НАТО ще изпратят допълнителни войски в Афганистан"}
{"url": "http://www.mediapool.bg/oon-shte-razpolaga-s-po-malak-byudzhet-za-miroopazvashti-misii-news265964.html", "text": "В навечерието на предстоящата среща на върха на Г-20 в Германия Ангела Меркел отправи днес предупреждения във връзка с тенденциите към протекционизъм и изолационизъм, съобщи Франс прес.\r\n\t \r\n\tАгенцията определя това изказване като завоалирана критика срещу президента на САЩ Доналд Тръмп, който ще участва във форума.\r\n\t \r\n\tНикое от предизвикателствата, пред които е изправен светът, \"не признава граници\", заяви германската канцлерка в долната камара на парламента по повод срещата между лидерите на най-развитите икономики в света, насрочена за 7 и 8 юли в Хамбург. \"Ето защо днес повече отвсякога онези, които мислят, че могат да уредят световните проблеми чрез протекционизъм и изолационизъм, правят огромна грешка\", предупреди Меркел.\n\n\r\n\t \r\n\tТя заяви, че очаква от срещата на върха \"ясен сигнал в полза на отворените пазари и срещу изолационизма\". \r\n\t \r\n\tПо-късно днес Меркел ще разговаря с лидерите на европейските страни от Г-20, между които френският президент Еманюел Макрон, премиерите на Великобритания, Италия, Испания, Холандия и Норвегия, както и шефове на институции на ЕС, за да изготвят обща европейска позиция по основните теми.\r\n\t \r\n\t\"Имаме повече отвсякога нужда от Г-20\", защото многостранният подход е възможност общите проблеми да се решават далеч по-добре, отколкото на принципа \"всеки за себе си\" от страна на отделните нации\", каза германската канцлерка.\r\n\t \r\n\tМеркел подчерта в речта си пред Бундестага, че Европа е по-решена от когато и да било да води борба срещу климатичните промени. \"Глобалното затопляне е екзистенциално предизвикателство пред човечеството\", подчерта тя и прогнозира, че преговорите по тази тема няма да са лесни на срещата на Г-20.\r\n\t \r\n\tПрезидентът на САЩ Доналд Тръмп изтегли страната си от Парижкото споразумение за борба срещу глобалното затопляне и използва протекционистка реторика в сферата на търговията.", "date": "2017.06.29", "title": "ООН ще разполага с  по-малък бюджет за  мироопазващи мисии"}
{"url": "http://www.mediapool.bg/parlamentat-sazdade-komisiya-za-skandala-ndk-news265962.html", "text": "Временна анкетна комисия със срок на работа един месец ще провери всички факти и обстоятелства при разходването на средства, предоставени целево на НДК за подготовка на българското председателство на Съвета на Европейския съюз. Такова предложение гласува в четвъртък Народното събрание по предложение на БСП след скандала с уволнението и последващото възстановяване на работа на директора на двореца на културата Мирослав Боршош.\r\n\tКомисията ще бъде съставена на пропорционален принцип според парламентарното представителство на партиите. Тя ще има общо 19 членове в съотношение: ГЕРБ – 8, “БСП за България” – 6, “Обединени патриоти”- 2, ДПС – 2, “Воля” – 1.\r\n\t\"Ръководителят на НДК Мирослав Боршош заявява, че отказва да подписва обществени поръчки под натиск на ръба на закона и против правилата. В пленарната зала трябва да стане ясно кой е оказвал този натиск\", каза заместник-председателят на БСП в парламента Жельо Бойчев в мотивите си за създаване на комисията.\r\n\t\"Министърът по председателството Лиляна Павлова, която довчера беше и принципал, твърди, че НДК се управлява лошо, липсва дисциплина, не се спазват сроковете. Въпросът е кой от двамата лъже и заблуждава обществото\", каза още Бойчев. Според него всички тези обстоятелства могат да доведат до застрашаване на провеждането на българското председателство. \"Има реален шанс да се изложим пред чужденците, както се казва\", смята Бойчев.\r\n\t\n\n\r\n\tПо думите на шефа на парламентарната група на ГЕРБ Цветан Цветанов колкото по-рано започне да работи временната комисия за НДК, толкова по-рано ще отпаднат всички съмнения. Той съобщи, че формацията му ще подкрепи създаването на комисията и направи паралел с отказа на социалистите в сряда да подкрепят създаването на комисия, която да се занимае с поръчката на шведските самолети “Гриппен”.\r\n\t“Нашето политическо решение е да приемем вашето предложение, защото вчерашните твърдения, че ГЕРБ няма да подкрепи създаването на временна комисия и всичко това, което се изнесе в публичното пространство по председателството и по ремонтните дейности в НДК, са вашата възможност да създадете фалшиви новини”, каза Цветанов.\r\n\t\r\n\tПо думите му за ГЕРБ водещ принцип е прозрачността. “Има междинен одитен доклад, който е на независими орган. Министър Лиляна Павлова се е съобразила с него и е направила съответния доклад, който е представила на министър-председателя Бойко Борисов”, коментира Цветанов.\r\n\t“Къде видяхте фалшивата новина? В това, че прокуратурата разследва и има досъдебно производство? В това, че Лиляна Павлова желае да уволни г-н Боршош за некомпетентност или за това, че той заяви, че върху него е оказван натиск да подписва обществени поръчки? Къде намесихте БСП тук?”, репликира го Драгомир Стойнев.\r\n\tПо думите на Цветанов твърдението на левицата, че ГЕРБ няма политическата воля да се бори с корупцията, е фалшива новина.\r\n\tПавел Шопов от \"Обединените патриоти\" се пошегува с членовете на БСП, които били разочаровани, че от ГЕРБ се съгласиха за създаването на комисия. \"Наострени, инструктирани, наточени и изведнъж ние, управляващите приемаме това предложение\", каза Шопов. Той \"предложи\" да се направи комисия за Бузлуджа. \"Кой докара Бузлуджа до това състояние? Какви са перспективите пред Бузлуджа? Всичко това трябва да се обсъди много сериозно\", каза Шопов.\r\n\tСлед вял дебат със 187 гласа \"за\" бе утвърден съставът на комисията, която ще действа за срок от 1 месец.\r\n\tНеин председател ще бъде народният представител от ГЕРБ Диана Йорданова. Членове на комисията от ГЕРБ ще бъдат Снежана Дукова, Диана Саватева, Младен Шишков, Петя Аврамова, Георги Динев, Дилян Димитров и Тома Биков; от БСП - Атанас Костадинов, Румен Гечев, Жельо Бойчев, Никола Динков, Любомир Бонев и Димитър Георгиев; от \"Обединени патриоти\" - Йордан Апостолов и Маргарита Николова; от ДПС - Велислава Кръстева и Адлен Шевкет; от \"Воля\" - Дора Христова.\r\n\tСкандалът с НДК се разрази в последните два дни. Той апочна с уволнението на Мирослав Боршош от директорския пост. Ресорният министър за европредседателството Лиляна Павлова го обвини, че дружеството работи без изискуемите по закон правила за обявяване на обществени поръчки. По думите й през 2015 и 2016 година дворецът няма финансови отчети, за първата година загубите на дружеството са над 3 млн лева, а следващата скачат до 9 млн лева. Отново по думите на Павлова външна одиторска фирма е открила редица нарушения при сключването на договори от страна на НДК.\r\n\tПрез социалната мрежа Фейсбук пък Боршош обяви, че отказва да подписва обществени поръчки, протворечащи на закона.\r\n\tДен по-късно той бе върнат на работа от премиера Борисов, а НДК премина от управлението на Лиляна Павлова под шапката на Министерството на културата.\r\n\tБорислав Велков, който бе назначен за ден на поста, пък обвини Боршош публично в разхищение на публични средства и в манипулиране на поръчки.\r\n\tМинистър-председателят Бойко Борисов не обясни с нищо хаотичните действия на властта и взаимните обвинения на Павлова и Боршош. Наред с това и двамата запазиха постовете си.", "date": "2017.06.29", "title": "Парламентът създаде комисия за скандала \"НДК\""}
{"url": "http://www.mediapool.bg/mnozinstvoto-vav-vss-prekasna-zasedanie-zaradi-protest-v-zashtita-na-panov-news265960.html", "text": "Мнозинството във Висшия съдебен съвет (ВСС) прекъсна редовното заседание на Пленума в четвъртък заради протест, организиран в защита на председателя на Върховния касационен съд (ВКС) Лозан Панов.\r\n\tПроявата, в която се включиха 50-ина души, бе провокирана от последната точка в дневния ред на ВСС за разглеждане на сигнал от главния редактор на сайта \"Блиц\" Ивайло Крачунов срещу Панов. Близкият до Делян Пеевски журналист сезира съвета за участието на Панов в протест в подкрепа на изгонения от Белене католически свещеник Паоло Кортези, на който присъствали и политически активисти.\r\n\tХората пред ВСС посрещнаха с ръкопляскания Панов при влизането му преди заседанието, докато председателят на Върховния административен съд (ВАС) Георги Колев бе съпроводен с освирквания и викове \"Оставка\".\r\n\tОсвен това, някои от протестиращите наредиха болтове пред входа на съвета по повод инцидента с автомобила на Панов, който прокуратурата отказа да разследва миналата седмица. Малко преди заседанието на съдебните кадровици да започне в 9.30 часа, протестът се разпръсна.\r\n\tВпоследствие членовете на ВСС гласуваха точките от дневния си ред, но когато стигнаха до тази, отнасяща се до Панов, Георги Колев и главният прокурор Сотир Цацаров прекъснаха демонстративно заседанието.\n\n\r\n\tПредседателят на ВАС заяви, че \"не може да се работи в такава обстановка\", въпреки че протестиращите се бяха разотишли близо час преди той да вземе думата. Цацаров пък прочете заглавията от сайтовете \"Клуб Z\" и \"Дневник\" – \"Болтове пред ВСС в подкрепа на Лозан Панов\" и \"Граждани наредиха болтове на прага на съдебния съвет в подкрепа на Лозан Панов\", уточнявайки, че това са медии на подсъдим и на обвиняем.\r\n\t\"Присъединявам се към становището на г-н Колев, това не е нормална обстановка за работа. Този цирк ми идва малко вповече. Изгласувахме важните точки за съдебната власт и затова ви пожелавам приятен ден\", добави главният прокурор и излезе от залата.\r\n\tМеждувременно заседанието напуснаха и останалите представители на мнозинството около Цацаров и Колев, като по местата си останаха единствено Соня Найденова, Калин Калпакчиев, Юлия Ковачева, Галя Карагьозова, Юлиана Колева, Камен Иванов и Лозан Панов.\r\n\tДокато колегите й излизаха един по един, Найденова им напомни, че съветът е заседавал в много по-напрегнати обстановки от настоящата: \"Пред ВСС е имало и агнешки главички, имало е и некролози, имаше и човек, който се опита да се самозапали, но ние заседавахме.\"\r\n\tВ крайна сметка заседанието на Пленума бе прекратено заради липса на кворум. След това Лозан Панов говори кратко пред медиите и обясни, че ще развие своята теза първо пред колегите му във ВСС. В отговор на въпрос дали намира нещо \"притеснително\" в сигнала на \"Блиц\", той обясни накратко:\r\n\t\"Притеснителното в този сигнал е, че държавата се превръща в нещо различно от това, което трябва да бъде една нормална държава. Защитата на човешките права не е партийно-политическа дейност. Няма какво повече да кажа. Така или иначе темата остава висяща пред ВСС\", каза Панов.", "date": "2017.06.29", "title": "Мнозинството във ВСС прекъсна заседание заради протест в защита на Панов"}
{"url": "http://www.mediapool.bg/britanskoto-pravitelstvo-premina-uspeshno-prez-parvoto-izpitanie-v-parlamenta-news265965.html", "text": "Британското консервативно правителство на малцинството премина през първо изпитание в парламента, откакто торите изгубиха абсолютното си мнозинство след парламентарните избори на 8 юни, предаде Ройтерс.\r\n\t \r\n\tДепутатите в Камарата на общините отхвърлиха снощи с 323 гласа срещу 309 гласа предложение на Лейбъристката партия да се увеличат заплатите в държавния сектор и да се сложи край на съкращенията в бюджетите на полицията и на пожарните служби.\r\n\t \r\n\tПравителството на Мей спечели този тест благодарение на договорката, постигната със северноирландските юнионисти да подкрепят кабинета при важни гласувания.\r\n\t \r\n\tКонсерваторите имат 318 депутати, а юнионистите имат 10. Депутатите в Камарата на общините са общо 650.\r\n\t \n\n\r\n\tВ четвъртък предстои ново важно гласуване в парламента - вот на доверие по управленческата програма на Тереза Мей.", "date": "2017.06.29", "title": "Британското правителство премина успешно през първото изпитание в парламента"}
{"url": "http://www.mediapool.bg/sinat-na-priblizhen-na-orban-kupi-golyama-izdatelska-kompaniya-v-ungariya-news265967.html", "text": "Синът на шефа на Унгарската централна банка Дьорд Матолчи - Адам Матолчи, купи издателска компания, която ръководи някои от най-големите новинарски сайтове, предаде Ройтерс.\r\n\tКомпанията Ню Уейв Медиа груп потвърди информацията пред унгарската агенция МТИ. Адам Матолчи е единствен собственик и изпълнителен директор на медийния холдинг.\r\n\tБаща му е близък съюзник на унгарския премиер Виктор Орбан и беше министър на икономиката от 2010 до 2013 г. После Орбан го избра за управител на Унгарската централна банка.\r\n\tМалко след това група бизнесмени, в това число и братовчед на Матолчи създадоха медийна група и придобиха и консолидираха голямо онлайн медийно портфолио, използвайки отчасти кеш финансиране от централната банка, показа разследване на Ройтерс от миналата година.\r\n\tУнгарските медии са все повече доминирани от хора, близки до Орбан, който е критикуван у дома и зад граница, че задушава свободата на словото, в това число и чрез мерки, ограничаващи дейността на чужди университети и неправителствени организации.", "date": "2017.06.29", "title": "Синът на приближен на Орбан купи голяма издателска компания в Унгария"}
{"url": "http://www.mediapool.bg/vmro-dpmne-iska-informatsiya-za-dogovora-mezhdu-skopie-i-sofiya-news265968.html", "text": "Македонската опозиционна партия ВМРО-ДПМНЕ отправи нови критики към правителството на Зоран Заев заради липса на прозрачност при подготовката на договора за добросъседство с България. Партията призова да не се сключват договори, които според нея са в ущърб на македонската държава и народ, съобщи БГНЕС.\r\n\tВМРО-ДПМНЕ смята, че близо месец преди подписването на договора премиерът Зоран Заев не запознава с него македонските граждани и провежда непрозрачно целия процес, без консултации с експерти и обществени дебати.\r\n\tОт партията посочват, че Заев по време на посещението си в София е атакувал собствената си история с твърдението, че от македонските учебници ще бъдат премахнати определени термини, без обаче предварително да каже какво точно ще бъде премахнато.\r\n\t\"ВМРО-ДПМНЕ подчертава, че правителството на Република Македония не трябва да сключва договори, вредящи на македонската държава и народ. ВМРО-ДПМНЕ е за добросъседство с всички съседи и ще подкрепя всичко, което е за напредъка на взаимното сътрудничество, но нищо, което е в ущърб на държавата, нейната идентичност, език, култура и история“, се посочва в позицията на партията.\r\n\tМиналата седмица Заев посети София и съобщи, че договорът за добросъседство с България ще бъде подписан до няколко месеца, за да се изчистят спорните въпроси между двете страни и Скопие да се придвижи към ЕС и НАТО.", "date": "2017.06.29", "title": "ВМРО-ДПМНЕ иска информация за договора между Скопие и София"}
{"url": "http://www.mediapool.bg/glavnata-prokurorka-na-venetsuela-na-sad-sled-kato-obvini-maduro-v-darzhaven-terorizam-news265969.html", "text": "Главната прокурорка на Венецуела Луиса Ортега получи призовка от върховния съд и забрана да напуска страната, предаде Франс прес.\r\n\tТя трябва да се яви на 4 юли пред съда, който ще реши дали да й повдигне обвинения. Освен забраната за пътувания зад граница, на Ортега бе наложена още една санкция - замразяване на всички сметки и авоари, уточни съдът в комюнике.\r\n\tОртега неколкократно разкритикува през последните седмици правителството на президента Николас Мадуро, че иска да си присвои властта и заради репресиите срещу антиправителствените протести, взели 76 жертви от началото на април.\r\n\tВчера Ортега, която е бивша чавистка, обвини Мадуро, приемника на Уго Чавес (1999-2013 г.), че налага \"държавен тероризъм\", защото венецуелците са \"загубили правото си да протестират, демонстрациите са потъпквани жестоко, а цивилни са давани на военен съд\".", "date": "2017.06.29", "title": "Главната прокурорка на Венецуела на съд, след като обвини Мадуро в държавен тероризъм"}
{"url": "http://www.mediapool.bg/phenyan-zaplashi-da-ubie-bivshata-yuzhnokoreiska-prezidentka-news265970.html", "text": "Северна Корея заплаши да убие бившата южнокорейска президентка Пак Гън-хе заради участието й в заговор за ликвидиране на севернокорейския лидер Ким Чен-ун, съобщи Франс прес.\r\n\tПак е \"насърчавала\" този план за ликвидиране на севернокорейските ръководители, гласят обвиненията, отправени от севернокорейското правителство и прокуратурата в общо комюнике, разпространено от официалната агенция КЦТА. Пхенян приписва заговора на южнокорейските тайни служби.\r\n\t\"Заявяваме пред страната и чужбина, че ще наложим смъртно наказание на предателката Пак Гън-хе\", се казва в текста.\r\n\tСъщата участ е отредена за бившия шеф на южнокорейското разузнаване Ли Бюн-хо.\r\n\tОбвиненията се отправят в разгара на силно напрежение на полуострова във връзка с ядрената и ракетната програма на Северна Корея.", "date": "2017.06.29", "title": "Пхенян заплаши да убие бившата южнокорейска президентка"}
{"url": "http://www.mediapool.bg/ucheni-svetat-ima-samo-3-g-da-namali-vrednite-emisii-predi-da-stane-prekaleno-kasno-news265966.html", "text": "Светът има само три години, за да намали емисиите на въглероден диоксид, преди да стане прекалено късно. Група от климатолози и учени отправя това предупреждение седмица преди срещата на Г-20 в Хамбург, предаде ДПА.\r\n\t \r\n\tАко годишните емисии продължат да нарастват след 2020 г. или дори ако те останат на стабилно ниво, температурните цели, установени в Парижкото климатично споразумение, ще бъдат почти неизпълними, казват учените в статия, публикувана в списание \"Нейчър\".\r\n\t \r\n\tСпоред тях до 2020 г. в шест сектора - енергетика, инфраструктура, транспорт, промишленост, финанси и използването на земята може да бъде постигнат значителен пробив в намаляване на емисиите.\r\n\t \r\n\tАвторите на статията призовават лидерите на Г-20 да признаят, че 2020 г. е критична година за установяване на амбициозни цели в областта на климатичните промени и да обсъдят как да гарантират просперираща, всеобхватна, взаимносвързана, гъвкава и устойчива глобална икономика.\r\n\t\r\n\tСтатията е дело на шестима специалисти по климата. Сред тях е и Кристиана Фигерес, бивш изпълнителен секретар на Рамковата конвенция за климатичните промени на ООН. Под статията подписа си са поставили и 60 учени, икономисти, бизнесмени и политици. Фигерес е начело на нова кампания, наречена Мисия 2020, която работи за спешни действия за намаляване на парниковите емисии.\r\n\t \n\n\r\n\tЕкспертите казват, че глобалните емисии на въглероден диоксид от фосилните горива са се уравновесили през последните три години след покачване в продължение на десетилетия, което е добър знак, че политиката в областта на климата дава резултат.\r\n\t \r\n\tСАЩ, Китай и други страни заменят въглищата с природен газ и засилват възобновяемите енергийни източници. Но има почти единодушно международно съгласие, че рисковете от изоставяне на планетата на климатичните промени са прекалено големи, за да бъдат игнорирани, се казва в статията.\r\n\t \r\n\tАвторите й признават, че е в ход преход към нисковъглеродна енергия, но допълват, че предстои дълъг път към пълното декарбонизиране на световната икономика.\r\n\t \r\n\tСпоред експертите през 2020 г. възобновяемите енергии трябва да съставляват най-малко 30 процента от световните енергийни доставки. Към 2015 г. те бяха 23,7 процента.\r\n\t \r\n\tАвторите на статията казват, че след 2020 г. градовете и държавите по света трябват да започнат работа по планове за действие за пълното декарбонизиране на сградите и инфраструктурата до 2050 г. и че електрическите коли трябва да съставляват най-малко 15 процента от продажбите на нови коли в глобален план. Към 2016 г. делът им е едва 1 процент.", "date": "2017.06.29", "title": "Учени: Светът има само 3 г. да намали вредните емисии, преди да стане прекалено късно"}
{"url": "http://www.mediapool.bg/planat-na-pentagona-za-razgromyavane-na-id-mnogo-prilichal-na-podhoda-na-obama-news265971.html", "text": "Пентагонът подготвя последните детайли на обещана нова стратегия за борба с групировката \"Ислямска държава\" в Сирия и Ирак, а планът много прилича на подхода, който следваше правителството на предишния американски президент Барак Обама, пише в. \"Вашингтон пост\".\r\n\tСпоред американското издание, което се позовава на висши служители по отбраната, основният елемент на стратегията е групировката да бъде лишена от територия и в крайна сметка да бъде разгромена, а САЩ да не се въвличат в гражданската война в Сирия, противопоставяща правителството на сирийския президент Башар Асад, Иран и Русия срещу силите на вътрешната опозиция. През последните месеци двете битки в Сирия все повече се доближават и има сблъсъци.\r\n\tАмерикански служители от областта на отбраната подчертават през последните дни, че не се стремят към битка със сирийското правителство или иранците. В това отношение те имат разногласия със служители на Белия дом, които изразяват тревога от разгръщането от Иран на ново бойно поле в южната пустиня на Сирия. Тези служители, недоволни от това, че Пентагонът според тях не желае да попречи на Иран да завоюва позиции, смятат, че увеличаващото се иранско присъствие в района възпрепятства усилията на САЩ за борба с \"Ислямска държава\" и представлява опит на Техеран да затвърди контрола си след войната.\r\n\tСпоред тях американската армия, вместо да позволява да сирийското правителство и иранските милиции да забиват знамената си в пустинята, би трябвало да забива своите.\r\n\tРазличаващите се възгледи се появяват през последните седмици, в които армията и правителството на САЩ обмислят следващите стъпки в Сирия, след като предвожданата от Вашингтон коалиция завърши своята операция за изтласкване на \"Ислямска държава\" от град Ракка - фактическата столица на групировката в Сирия.\n\n\r\n\tНастъплението срещу Ракка е в ход, а сирийските правителствени сили и иранските милиции се насочват на изток през пустинята с подкрепата на руската авиация, след като потушиха бунта в голяма част от гъсто населените западни райони на Сирия. Тяхната цел са градовете Дейр аз Зур, който е контролиран от правителството и отдавна е обсаден от \"Ислямска държава\", и Букамал, разположен до границата с Ирак. Двата града са на противоположните краища на южната част на долината на река Ефрат в Сирия - територия, която отдавна е под контрола на \"Ислямска държава\". Много от водачите на бойците бягат там от Ракка, който се намира по на север по реката.\r\n\tВъв вторник американският министър на отбраната Джеймс Матис се съгласи с репортер, който го попита дали коалицията се опитва да раздели долината, като на практика остави сирийското правителство и иранците да контролират районите, които могат да завоюват от \"Ислямска държава\", вместо да се стремят да попречат на тяхното настъпление.\r\n\tПопитан дали се тревожи от възможен конфликт с тях, при положение че американските сили продължават да водят борба с \"Ислямска държава\" в същия район, Матис каза: \"Не, ако иранските милиции не ни нападат, не\".\r\n\tВ съседен Ирак подкрепяните от коалицията иракски сили за сигурност са близо, както се твърди, до победа в дългата битка за отвоюване на град Мосул от \"Ислямска държава\".\r\n\tКогато те постигнат това, поне някои от тях ще се придвижат към района по границата срещу Букамал, заявиха служители по отбраната.\r\n\tАмериканският президент Доналд Тръмп, който разкритикува стратегията на Обама за разгромяване на \"Ислямска държава\", определяйки я като слаба, обеща нов план до 30 дни след встъпването си в длъжност, а после предаде това на армията. Служители по отбраната, пожелали анонимност, казаха, че документът е почти готов за внасяне в Конгреса, отбелязва \"Вашингтон пост\".", "date": "2017.06.29", "title": "Планът на Пентагона за разгромяване на \"ИД\" много приличал на подхода на Обама"}
{"url": "http://www.mediapool.bg/amerikanski-senatori-iskat-da-zabranyat-produktite-na-laboratoriya-kasperski-news265972.html", "text": "Американски сенатори искат да бъде забранено използването на продукти на руската фирма за киберсигурност \"Лаборатория Касперски\" от армията на САЩ поради опасения, че компанията е уязвима за \"влияние от руското правителство\", предаде Ройтерс.\r\n\tТази седмица ФБР разпита служители на фирмата в САЩ във връзка с разследване на нейната дейност. Агенти на ФБР посетиха домовете на служители на \"Лаборатория Касперски\" в американски градове, но не бяха извършени обиски, заявиха източници, пожелали анонимност.\r\n\tФирмата потвърди, че агенти на ФБР са имали \"кратки взаимодействия\" с някои от служителите й в САЩ.\r\n\tСенатската комисия за въоръжените сили прие законопроект за политиката за разходите за отбрана, който предвижда да се забрани използването на софтуерни продукти на \"Лаборатория Касперски\" от американското министерство на отбраната, тъй като компанията \"може да бъде уязвима за влияние от руското правителство\".\r\n\tСенаторът от Демократическата партия Джийн Шахин каза, че \"връзките между \"Лаборатория Касперски\" и Кремъл са доста тревожни\". Тя заяви, че в Конгреса и сред служителите от правителството на американския президент Доналд Тръмп има общо мнение, че на компанията \"не може да се има доверие за защита на решаваща инфраструктура, особено компютърни системи от жизнено важно значение за националната сигурност\" на САЩ.\n\n\r\n\tЗа да влезе в сила, предложеното законодателство трябва да бъде одобрено от Сената и Камарата на представителите и да бъде подписано от Тръмп.\r\n\tМиналия месец служители на американското разузнаване казаха в показания пред сенатската комисия по разузнаване, че правят преглед на използването на софтуер на \"Лаборатория Касперски\" от правителството на САЩ.\r\n\tКонгресмени изразиха тревога, че Москва може да използва продуктите на фирмата, за да атакува американски компютърни мрежи. Това е особено деликатен въпрос предвид твърденията на американските разузнавателни служби, че Русия е извършила хакерски атаки с цел да окаже влияние върху президентските избори в САЩ миналата година. Москва отрича твърденията.\r\n\tАнтивирусните програми на \"Лаборатория Касперски\" са популярни в САЩ и по света. Американски служители обаче отдавна подозират, че тя може да има връзки с руските разузнавателни служби.\r\n\tКомпанията настоява, че няма връзки с никое правителство и определя като безпочвени твърденията, че нейни продукти се използват в подкрепа на руски шпионаж.\r\n\tАмериканските разузнавателни служби смятат, че \"Лаборатория Касперски\" и нейният президент имат близки връзки с руски служители от областта на политиката и разузнаването поне от 2012 г., когато при голяма промяна в ръководството на фирмата са влезли нови членове, имащи връзки с руското разузнаване, каза американски служител, запознат с разследването.", "date": "2017.06.29", "title": "Американски сенатори искат да забранят продуктите на \"Лаборатория Касперски\""}
{"url": "http://www.mediapool.bg/merkel-razkritikuva-protektsionizma-i-izolatsionizma-news265973.html", "text": "В навечерието на предстоящата среща на върха на Г-20 в Германия Ангела Меркел отправи предупреждения във връзка с тенденциите към протекционизъм и изолационизъм, предаде Франс прес. Агенцията определя това изказване като завоалирана критика срещу президента на САЩ Доналд Тръмп, който ще участва във форума.\r\n\tНикое от предизвикателствата, пред които е изправен светът, \"не признава граници\", заяви германската канцлерка в долната камара на парламента по повод срещата между лидерите на най-развитите икономики в света, насрочена за 7 и 8 юли в Хамбург. \"Ето защо днес повече от всякога онези, които мислят, че могат да уредят световните проблеми чрез протекционизъм и изолационизъм, правят огромна грешка\", предупреди Меркел.\r\n\tТя заяви, че очаква от срещата на върха \"ясен сигнал в полза на отворените пазари и срещу изолационизма\".\r\n\tПо-късно в четвъртък Меркел ще разговаря с лидерите на европейските страни от Г-20, между които френският президент Еманюел Макрон, премиерите на Великобритания, Италия, Испания, Холандия и Норвегия, както и шефове на институции на ЕС, за да изготвят обща европейска позиция по основните теми.\r\n\t\"Имаме повече отвсякога нужда от Г-20\", защото многостранният подход е възможност общите проблеми да се решават далеч по-добре, отколкото на принципа \"всеки за себе си\" от страна на отделните нации\", каза германската канцлерка.\n\n\r\n\tМеркел подчерта в речта си пред Бундестага, че Европа е по-решена от когато и да било да води борба срещу климатичните промени. \"Глобалното затопляне е екзистенциално предизвикателство пред човечеството\", подчерта тя и прогнозира, че преговорите по тази тема няма да са лесни на срещата на Г-20.\r\n\tПрезидентът на САЩ Доналд Тръмп изтегли страната си от Парижкото споразумение за борба срещу глобалното затопляне и използва протекционистка реторика в сферата на търговията, припомня АФП.", "date": "2017.06.29", "title": "Меркел разкритикува протекционизма и изолационизма"}
{"url": "http://www.mediapool.bg/chuzhdestrannite-investitori-poiskaha-istinska-sadebna-reforma-news265974.html", "text": "Осем търговски камари, представляващи чуждестранния бизнес в страната, излязоха в четвъртък с безпрецедентно настояване към българските власти за провеждане на истинска и задълбочена съдебна реформа. Търговските организации поискаха главно две неща – независим съд и отчетна прокуратура.\r\n\t\"Твърдо убедени сме, че липсата на безпристрастен и ефективен съд и прокуратура безспорно се явява една от най-съществените бариери пред икономическия растеж в България, привличането на чуждестранните инвестиции и създаването на равни условия за всички икономически оператори – чуждестранни инвеститори или български предприемачи, независимо дали настоящи или потенциални\", се казва в позицията.\r\n\tПред медиите Алекс Нестор (Канадско-българска бизнес мрежа) обясни, че макроикономическата стабилност на България и ниските данъци не са достатъчни за увеличаването на инвестициите и това се вижда ясно.\r\n\t\"През последните години преките чужди инвестиции стоят на едни и същи нива. Причината за това са върховенството на закона и нивата на корупция. Ще ви дам пример с IT индустрията, който се разви до един от най-големите сектори в българската икономика. Това се случи, защото IT секторът не минава през специални разрешителни режими. Те не се занимават с държавата. Тук е заровено кучето. Тежките разрешителни режими създават предпоставка за корупция\", коментира Нестор.\r\n\tТой посочи, че България не може да се развива без преки чуждестранни инвестиции, тъй като вътрешните инвестиции също са обвързани с тях. \"Без съдебна реформа няма как да има икономическо развитие\", допълни Нестор.\n\n\r\n\tОмуртаг Петков от Британско-българската бизнес асоциация обясни, че бизнесът подкрепя всяка идея за обществен дебат за извършване на дълбока съдебна реформа, включително настояването на Лозан Панов да започне разговор за изваждане на прокуратурата от съдебната власт. Петков обаче уточни, че в този разговор бизнесът не заема определена позиция, а само настоява за въвеждане на реален обществен контрол върху държавното обвинение.\r\n\t\"Трябва да има реален обществен контрол върху прокуратурата, а не мимикрия на такъв\", каза Петков. Според него инициативата на управляващите за приемане на антикорупционния закон е приветствана от бизнеса, но той няма да е достатъчен.\r\n\tВенислав Йотов от Американската търговска камара допълни, че съдебната реформа е особено важна, защото съдебната система регламентира всички обществени отношения. \"Необходимо е цялото общество да разбере за какво става дума и защо е нужна съдебната реформа\", каза Йотов.\r\n\t\"Имахме четири срещи с един (американски) производител на медицинско оборудване, който имаше интерес да инвестира в България, но той накрая избра Литва. При убеждаването на един чуждестранен инвеститор не става дума само за ниски данъци, евтин труд и квалифицирана работа ръка\", обясни представителят на Американската търговска камара.\r\n\tИ допълни: \"Най-популярните пазари за инвестиции са тези с високи данъци. Например Франция, макар тя също да има някои проблеми. В крайна сметка, ако един човек реши да отвори баничарница на ъгъла, той първо трябва да бъде убеден, че няма да дойдат да му я вземат, защото върви добре\".\r\n\tВ позицията на осемте камари се казва, че съдебната реформа \"далеч не е приключила\" и \"липсва достатъчно силна политическа воля\" за провеждането й. Иска се прекратяване на намесата на прокуратурата в делата на съда, защото възможности за това има, въпреки конституционните реформи. Настоява се за намаляването на политическата квота в Съдийската колегия на ВСС, за да се прекрати възможността за оказване на политическо влияние върху съдиите. Другият поставен въпрос е за реформата на самата прокуратура.\r\n\t\"Прокуратурата на практика бе оставен без контрол, както преди. Безусловно подкрепяме независимостта на прокуратурата, но желаем да подчертаем, че действителното разделение на властите трябва да почива на система от ефективни механизми за контрол и баланс. Дълбоко обезпокоени сме от липсата на достатъчно отчетност на българската прокуратура през обществото – обстоятелство, поради което действията й биват възприемани като зависими от потенциално произволни решения на едно или друго лице\", твърдят инвеститорите.\r\n\tТе напомнят, че никъде в Европа прокуратурата не е независима от държавата и обществото, на които е призвана да служи. В позицията се допълва, че липсата на съдебен контрол върху прокурорските решения в досъдебното производство в съчетание с липсата на отчетност, водят до широко разпространеното усещане за беззаконие и безнаказаност. В същото време бизнесът подкрепя намаляването на формализма на наказателния процес, но при условие, че се засили отчетността на държавното обвинение и се увеличаване на автономността на прокурорите. Търговските камари настояват още за повишаване на ефективността на съдебния процес, бързо въвеждане на електронното правосъдие и реформа на правното образование.\r\n\tПозицията е подписана от търговските камари, представляващи инвеститорите от Австрия, САЩ, Великобритания, Швейцария, Канада, Италия, Франция и Норвегия. Тя адресирана до премиера, ресорния вицепремиер, правосъдния министър, президента, главния прокурор и председателя на Върховния касационен съд.", "date": "2017.06.29", "title": "Чуждестранните инвеститори поискаха истинска съдебна реформа"}
