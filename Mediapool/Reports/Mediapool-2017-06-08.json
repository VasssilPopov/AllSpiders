{"url": "http://www.mediapool.bg/prezidentat-radev-shte-publikuva-parvata-stenograma-ktb-do-dve-sedmitsi-news265011.html", "text": "Администрацията на държавния глава Румен Радев не е обжалвала в срок решението на съда за публикуване на стенограмата от разговорите за КТБ от 29 юни 2014 г., което означава, че по закон тя трябва да бъде огласена. От кабинета на президента са поели ангажимент да предоставят разговора в установения двуседмичен срок на сайта \"Биволъ\", съобщи медията в своята страницата във Фейсбук.\r\n\tОт президентската администрация са отговорили на писмо на медията от 6 юни, в което е бил поставен въпросът кога ще бъде изпълнено необжалваното съдебно решение за предоставяне на стенограмата по Закона за достъп до обществена информация. Става въпрос за документите от първата среща по темата КТБ при президента Росен Плевнелиев.\r\n\tОт публикувано факсимиле на отговора, изпратен от администрацията на Радев, става ясно, че документът ще бъде предоставен до 21 юни.\r\n\tМеждувременно на 6 юни Административният съд в София , че и втората стенограма от среща при президента Плевнелиев, проведена на 14 юли 2014 г., трябва да бъде предоставена по Закона за достъп до обществена информация по искане на телевизия Би Ай Ти. Само няколко дни преди това от \"Дондуков\" 2 постановиха отказ на аналогично искане с аргумент, че втората стенограма е с гриф за секретност \"поверително\".\r\n\tРешението на САС също подлежи на обжалване и до момента не е ясно дали администрацията на Румен Радев ще го оспори на по-горна инстанция.\r\n\t\"Президентът не обжалва решението на съда за предоставяне на #СтенограматаКТБ от 29.06.2014 и обещава да го изпълни в законоустановения срок - 14 дни, броени от 07.06.2017 г. Чакаме, прочее... За да се стигне дотук, се мина през 45 отказа и съдебно дело, на което президентът прати двама юрисконсулти с 10 страници писмена защита. След като решението влезе в сила и поискахме от съда изпълнителен лист, изведнъж настъпи този катарзис. Надяваме се, че колегите от BiT телевизия също ще поддържат натиска и ще получат стенограмата от 14.07.2014 г., за която те осъдиха Радев\", написаха от Биволъ във Фейсбук.\r\n\tНе е ясно какво накара президентът Румен Радев, който няколко пъти отказа да разсекрети прословутата стенограма за КТБ след искания по Закона за достъп до обществена информация, в края на май да съобщи, че иска да огласи документа.\r\n\tПреди повече от две седмици държавният глава разпрати писма до всички участници в срещата при предшественика му Росен Плевнелиев по време на разгара на банковата криза през лятото на 2014 г. с молба да се съгласят записът да бъде обявен пред обществеността. Мълчаливият отказ щял се счита за съгласие. Единственият, който се възпротиви бе президентът Росен Плевнелиев.\r\n\t\"Стенограмата няма никаква юридическа стойност и няма да даде отговор кой ограби КТБ. Тя обаче има огромна обществена стойност като прозрачност, от която всички имаме нужда, когато говорим за борба с корупцията\", каза тогава Радев.\r\n\tПолитическите консултации при президента Росен Плевнелиев се проведоха в разгара на банковата криза - на 29 юни 2014 г., тоест девет дни, след като КТБ затвори врати и бе обявена под специален надзор от БНБ. В срещата участваха тогавашният премиер Пламен Орешарски, министърът на финансите Петър Чобанов, председателят на Народното събрание Михаил Миков, управителят на БНБ Иван Искров и парламентарно представените формации.", "date": "2017.06.08", "title": "Президентът Радев ще публикува първата стенограма \"КТБ\" до две седмици"}
{"url": "http://www.mediapool.bg/blagoi-ragin-s-ostavka-zaradi-priziva-da-ne-se-shumi-za-izritanata-kamerierka-news264958.html", "text": "Председателят на Българската хотелиерска и ресторантьорска асоциация Благой Рагин подаде оставка от поста заради публичното възмущение от призивите му да се спре с истерията около шведския турист, изритал камериерка в главата. \"Морално е след такова неприемливо изказване...председателят на толкова важна организация на хотелиерите Благой Рагин да се извини и да се оттегли\", каза министърът на туризма Николина Ангелкова в четвъртък, след което оставката на Рагин стана факт.\r\n\t\r\n\tМеждувременно съдът в Несебър уважи искането на прокуратурата за постоянно задържане на шведския турист, който обяви, че се срамува за стореното. Съдебното заседание се превърна в събитие от национален мащаб, със засилена охрана и невероятен журналистически интерес, след като самият главен прокурор Сотир Цацаров коментира преди два дни, че шведът \"не може да си позволи поведение, което унижава българските граждани\".\r\n\tСлучаят с ритника на шведски турист стана хит в социалните мрежи, като възмущението не бе просто към агресивната постъпка на пиян човек, а към едва ли не умишлената агресия на чужденец към българските граждани.\r\n\tТози случай впоследствие бе засенчен от участието на Рагин в сряда по Нова телевизия, където той призова да не се е говори много за шведа, за да не се обидят чувствителните шведски туристи.\r\n\tТака българските граждани се почустваха двойно \"унижени\".\r\n\tРагин даде да се разбере, че говори от името на бизнеса, чиито интереси представлява. Туроператорите, които работят с Швеция, се притесняват да не изгубят клиентите си, поясни той преди ден пред Дарик.\r\n\t\"Заради този призив хората ме обвиняват във форумите, обиждат ме по телефона, наричат ме родоотстъпник, че мразя България. Не, не е така, не съм такъв и много я обичам. Просто колегите, които работят с шведския пазар, са притеснени, че могат да си изгубят бизнеса. Някои ни казват, че сме чорбаджии, изедници, че само за пари мислим. Истината е, че колегите плащат данъци, осигуряват работни места и без бизнеса не може\", коментира Рагин.\r\n\tТой подчерта, че случката не трябва да се отрази върху отношението на българите към шведските туристи, тъй като не всички са като този, нападнал камериерката в Слънчев бряг. \"Всяко стадо си има мърша\", заключи Рагин.\r\n\tПреди това обаче напомни пред Нова тв за случая с убития преди години барман, след който последвал бойкот на туристи, които няколко години не идвали по българското Черноморие.\r\n\tТой припомни също, че клиентите са 17 типа и че според правилата на хотелиерите те винаги трябва да бъдат посрещани с усмивка и да се смятат за прави. В същото време изрази надежда, че когато България влезе в еврозоната, стандартът ни ще се повиши и тогава ще започнем да приемаме туристи от по-високо ниво.\r\n\t\r\n\tМеждувременно шведският турист, който ритна камериерка в Слънчев бряг, призна, че се срамува от стореното. \"Бях пиян, не си спомням абсолютно нищо. Срам ме е\", обяви на влизане в съдебната палата в Несебър задържаният Ралф Сундберг.\r\n\tТой каза, че помнел само, че платил с карта в заведението след като пристигнал в курорта, но не и дали това е станало преди или след инцидента.\r\n\tСпоред прокуратурата обаче деянието му е не само умишлено, но и извършено от хулигански подбуди и показва \"явно неуважение към човешката личност\".\r\n\tНападнатата 65-годишна жена каза, че до този момент той не я е потърсил за извинение.\r\n\t53-годишният Ралф Сундберг беше доведен в съда с белезници и при засилени мерки за сигурност. До него не бяха допуснати журналисти. Районът около съда в Несебър беше отцепен от полицейски патрули.\r\n\tОт подсъдимата скамейка чужденецът заяви, че предпочел България заради слънцето, което щяло да му помогне в лечението на кожно заболяване, което го мъчи от години.\r\n\tТой помоли съдът да не го изпращат в затвора, защото там не можел да спи и яде.\r\n\tЗащитата му обяви, че нямал намерение да се укрива или да напусне страната, въпреки че има билет за връщане в Швеция на 10 юни. \"Той искрено съжалява за това, което се е случило. Не си спомня нищо. Обяви, че е готов да плати обезщетение на пострадалата служителка в хотела\", заяви служебният защитник на шведа.\r\n\tСлед изготвената медицинска експертиза на пострадалата Деяна Петкова (65 години), шведът се сдоби с обвинение за нанасяне на лека телесна повреда по хулигански подбуди. Според юристи, повечето от делата за подобни случаи приключват с глоба от 500 до 1000 лева.\r\n\t\r\n\tСъдебното заседание започна с едноличен протест срещу шведския гражданин. Областният координатор на Движение \"Възраждане\" в Бургас Владимир Павлов настоя Сундберг да излежи присъдата си в български затвор, ако бъде признат за виновен.\r\n\t\"Станахме роби в собствената си държава. Не може така да ритат нашите майки. Този човек трябва да бъде осъден и на обществено полезен труд в тези хотели, в които има негови сънародници. Нека те да се отнасят по същия начин, както той се отнесе с камериерката\", каза Павлов.\r\n\tРалф Сундберг нападна камериерка в хотел в Слънчев бряг на 3 юни. Петкова беше брутално изритана в главата без видима причина от 53-годишния швед непосредствено след като той пристигнал у нас, показаха кадри от случилото се.\r\n\t\r\n\tМеждувременно и подалият оставка Рагин се разкая за думите си. Пред бТВ той каза, че смята постъпката на шведския турист за недопустима и че не е подкрепял \"този престъпник\".\r\n\t\"Помолиха ме колегите да бъдем по-пестеливи в критиките, за да не попречим на бизнеса. Не трябва да хвърляме кал по шведския народ, който няма вина\", коментира още той.\r\n\t\"Подадох оставка за да се успокои напрежението сред сънародниците. Поемам си вината и се извинявам\", коментира още Рагин.", "date": "2017.06.08", "title": "Благой Рагин с оставка заради призива да не се шуми за изританата камериерка"}
{"url": "http://www.mediapool.bg/sasht-mozhe-da-razshiryat-zabranata-za-elektronno-oborudvane-v-patnicheskite-samoleti-news264981.html", "text": "Американското правителство може да разшири забраната за електронно оборудване в пътническите салони на самолетите от 71 летища към САЩ, каза Джон Кели, американският министър на вътрешната сигурност, предаде Ройтерс.\r\n\tЗабраната може да засегне летища от Европа, Близкия изток и Африка. Ограниченията могат да бъдат избегнати, ако страните се съгласят да подобрят процедурите по гарантиране на сигурността.\r\n\tПрез март САЩ наложиха забрана за електронно оборудване в пътническите салони на полети от 10 летища основно от Близкия изток. Тази забрана обхваща 350 полета седмично.\r\n\tПри разширяване на обхвата на забраната до всички европейски летища, от които има директни полети за САЩ, ще бъдат засегнати около 400 полета на ден и 30 милиона души.\r\n\tПодобна забрана ще представлява и голямо логистично предизвикателство, казват авиокомпаниите и представители на службите за сигурност.\r\n\tПрез март забраната беше въведена от САЩ заради опасения, че бомба може да бъде скрита в електронното оборудване, което се внася в пътническите салони на самолетите.", "date": "2017.06.08", "title": "САЩ може да разширят забраната за електронно оборудване в пътническите самолети"}
{"url": "http://www.mediapool.bg/17-godishen-pochina-po-vreme-na-porednata-demonstratsiya-vav-venetsuela-news264984.html", "text": "Седемнадесетгодишен венецуелец почина по време на демонстрация срещу венецуелския президент Николас Мадуро в Каракас, предаде Франс прес.\r\n\tС това броят на загиналите по време на протести във Венецуела за два месеца достигна 66 души.\r\n\tЗапочнало е разследване на обстоятелствата около смъртта на младежа, починал по време на митинга в Чакао, квартал в източната част на столицата. Опозиционни лидери твърдят, че силите за сигурност носят отговорност за смъртта на момчето име Неомар Ландер. Те твърдят, че полицията е хвърлила граната със сълзотворен газ точно срещу него и това го е убило, допълва Ройтерс.\r\n\tСпоред властите младежът е загинал, когато самоделно взривно устройство е избухнало в ръцете му по време на протеста в Каракас, прераснал в сблъсък между демонстрантите и войници от националната гвардия.\r\n\tПо данни на опозицията в сблъсъка са ранени 196 души, като от тях 22 са получили травми от сълзотворни гранати.", "date": "2017.06.08", "title": "17-годишен почина по време на поредната демонстрация във Венецуела"}
{"url": "http://www.mediapool.bg/havai-e-parviyat-shtat-priel-zakon-v-saotvetstvie-s-parizhkoto-sporazumenie-za-klimata-news264985.html", "text": "Хавай стана първият американски щат, който прие закон за въвеждане на екологични стандарти в съответствие с изискванията на Парижкото споразумение за климата, предаде Ройтерс.\r\n\tГубернаторът на Хавайските острови Дейвид Айдж подписа закона, който изисква от държавните служители да планират реакцията на щата на климатичните промени.\r\n\t\"Хората идват на Хавайските острови, за да се наслаждават на околната среда. Климатичните промени застрашават нашите рифове и нашето време, а това застрашава и нашата икономика\", каза Скот Глен, съветник по околната среда на губернатора на щата.\r\n\tНа Хавайските острови вече има строги екологични правила, но новият закон е първият, в който директно се споменават стандартите на Парижкото споразумение за климата. Законът предвижда създаването на щатска комисия, която ще изследва климатичните промени и ще изготви подробен план за реакция както на покачване на нивото на океана, така и на климатичните промени като цяло. Условието е този план да е в съответствие с разпоредбите и стандартите, заложени в Парижкото споразумение за климата.\r\n\tСпоред Тръмп споразумението застрашава милиони работни места в САЩ. Той обяви миналия четвъртък, че страната му ще се изтегли от договора.\r\n\tГубернаторите на Калифорния, Ню Йорк и Вашингтон обявиха, че създават климатичен съюз на щатите, които ще спазват ангажиментите на Парижкия договор. Хаваите се присъединиха към съюза миналия петък.", "date": "2017.06.08", "title": "Хавай е първият щат, приел закон в съответствие с Парижкото споразумение за климата"}
{"url": "http://www.mediapool.bg/ariana-grande-podnovi-evropeiskoto-si-turne-s-kontsert-v-parizh-news264983.html", "text": "При засилени мерки за сигурност снощи с концерт в Париж американската поп певица Ариана Гранде поднови европейското си турне, предаде Ройтерс.\r\n\tПевицата пя пред многохилядна публика в залата АкорХотелс арена, в покрайнините на столицата. Заради концерта движението около залата бе преуставновено, районът бе блокиран, охранителите претърсиха чантите на зрителите, а залата бе проверена с кучета, обучени да откриват експлозиви.\r\n\tНа 22 май на концерт на Ариана Гранде в Манчестър се взриви камикадзе и уби 22 души. \"Ислямска държава\" пое отговорност за атаката. Миналата неделя певицата изнесе благотворителен концерт в Манчестър в памет на жертвите и за подпомагане на ранените в атентата. Предният ден в Лондон трима терористи убиха 8 души и раниха близо 50 души. \"Ислямска държава\" пое отговорност и за тази атака.\r\n\tВъв вторник в Париж въоръжен с чук и ножове мъж нападна полицаи пред катедралата Нотр Дам, преди да бъде прострелян. Той бе откаран в болница и снощи започна разпитът му в болничната стая. Според източник, близък до разследването, нападателят се е врекъл във вярност на ИД във видеозапис, намерен при обиск в апартамента му.", "date": "2017.06.08", "title": "Ариана Гранде поднови европейското си турне с концерт в Париж"}
{"url": "http://www.mediapool.bg/katar-opovesti-rezultati-ot-razsledvaneto-na-kiberatakata-sreshtu-informatsionnata-mu-agentsiya-news264987.html", "text": "Катар оповести предварителните резултати от разследването на кибератаката срещу информационната му агенция, която стана причина за спора му с трима негови съседи от Залива и с Египет, без обаче да идентифицира извършителите, предаде Франс прес.\r\n\tВ публикувано снощи изявление вътрешното министерство посочва, че кибератаката е започнала през април, месец преди пускането в сайта на агенцията на спорните изказвания на емира шейх Тамим бин Хамад Ал Тани.\r\n\tСред обсъдените теми, които се приписват на емира, е палестинското ислямистко движение Хамас, представено като \"легитимният представител на палестинския народ\", и шиитски Иран, описан като стратегически съюзник в региона.\r\n\t\"Разследващият екип потвърди, че кибератаката е извършена с най-нови технически средства и е използвала пролука в системата на агенцията\", заяви вътрешното министерство.\r\n\tКатар съобщи по-рано, че в разследването му помага ФБР, а в предварителния доклад се разкрива, че помощ оказват и британски експерти.\r\n\tСпоред американската телевизия Си Ен Ен кибератаката била извършена от руски хакери.", "date": "2017.06.08", "title": "Катар оповести резултати от разследването на кибератаката срещу информационната му агенция"}
{"url": "http://www.mediapool.bg/zavedeniya-v-sasht-privlichat-klienti-zaradi-shouto-s-izslushvaneto-na-komi-news264982.html", "text": "Телевизии в САЩ ще излъчват в четвъртък изслушването на бившия директор на ФБР Джеймс Коми в комисията по разузнаването в Сената. Барове и ресторанти приканват хората да дойдат и да гледат заедно \"спектакъла\", започващ в 14 ч. по Гринуич, предаде Ройтерс.\r\n\tЗа да привлекат повече клиенти, някои от заведенията предлагат руска водка само за 5 долара, други предлагат специални коктейли, наречени \"импийчмънт\", или пък безплатни напитки при всеки туит на Доналд Тръмп по време на изслушването на Коми.\r\n\tВъв Вашингтон таверната \"Шоус\" примамва клиентите си със специална закуска \"ФБР\" за 10 долара. Името не идва от ФБР, а от съкращението на латиница на трите основни елемента на закуската - френски препечени филийки, бекон и сладолед (на английски FBI - French toast, Bacon, Ice cream).\r\n\tИдвайте с приятели на по питие и нека да COVEFEE!, приканва във Фейсбук същата таверна, като използва странната и безсмислена дума, написана от Тръмп в негов туит неотдавна, като й придава значение на \"купонясвам\".\r\n\tСъщевременно двама членове на Камарата на представителите на Конгреса, демократите Ал Грийн от Тексас и Брад Шърман от Калифорния, казаха, че подготвят нормативен акт за задействане на процедура по импийчмънт на Тръмп, предаде Асошиейтед прес.\r\n\tСпоред тях Тръмп е попречил на правосъдието, като е уволнил Коми, който е разследвал руската намеса в американските президентски избори.\r\n\tУсилията на двамата демократи почти нямат шанс за успех, тъй като те дори нямат подкрепата на много от съпартийците си в Конгреса, които искат да видят изхода от разследването на ФБР, преди да вземат решение дали да поискат импийчмънт на Тръмп.", "date": "2017.06.08", "title": "Заведения в САЩ привличат клиенти заради \"шоуто\" с изслушването на Коми"}
{"url": "http://www.mediapool.bg/mirnite-pregovori-za-siriya-v-astana-sa-otlozheni-za-neopredeleno-vreme-news264988.html", "text": "Мирните преговори за Сирия под егидата на Русия, Иран и Турция, насрочени за 12 и 13 юни в Астана, са отложени за неопределено време. Това заяви казахстанското външнополитическо ведомство, предаде Франс прес.\r\n\t\"Според данни, току-що получени от страните гаранти на процеса от Астана, представителите на Русия, Турция и Иран ще продължат в най-близките дни и седмици работните срещи в своите столици на експертно равнище\", посочи говорителят на министерството Ануар Жайнаков, цитиран от РИА Новости.\r\n\tТези срещи целят по-специално да бъдат уредени въпроси, засягащи договореното създаване на зони за деескалация в Сирия и укрепването на режима за спиране на огъня, добави той.\r\n\tЗапитан дали се отлагат преговорите, предвидени в казахстанската столица на 12 и 13 юни, Жайнаков отговори просто \"Да\".", "date": "2017.06.08", "title": "Мирните преговори за Сирия в Астана са отложени за неопределено време"}
{"url": "http://www.mediapool.bg/kremal-pak-izrazi-zagrizhenost-ot-razshiryavaneto-na-nato-shte-vazstanovyava-balansa-news264980.html", "text": "Кремъл е загрижен от разширяването на НАТО към границите на Русия и ще предприема мерки за възстановяване на баланса, каза пред журналисти в Астана прессекретарят на руския президент Дмитрий Песков, цитиран от ТАСС в четвъртък. Той е в столицата на Казахстан, където днес и утре се провежда среща на върха на страните от Шанхайската организация за сътрудничество (ШОС).\r\n\t\"В Москва традиционно се отнасят с недоверие и загриженост към процеса на разширяване на НАТО към нашите граници. Смятаме, че това застрашава нашата сигурност и баланса на силите в евразийския регион. Русия, разбира се, предприема всички необходими мерки за защита на своите интереси и сигурност\", подчерта Песков.\r\n\tТака той коментира одобрения в четвъртък от украинския парламент законопроект, в който се казва, че влизането в НАТО е приоритет за външната политика на страната.\r\n\tПесков припомни, че в Украйна продължава гражданската война, а решението за приемането й в НАТО ще се вземе в Брюксел и в другите столици, откъдето се осъществява общото ръководство на процеса. А едно от условията за приемане на една или друга държава в НАТО е отсъствието на вътрешни конфликти и на териториални спорове.\r\n\tХакерски атаки срещу руските ресурси, включително и от територията на САЩ, се извършват постоянно, но това не означава, че зад тях стоят властите на САЩ, каза Песков в отговор на друг журналистически въпрос. Запитан дали източник на такива атаки са американските служби, той подчерта, че говори само за географския произход на тези действия от територията на САЩ. \"Не бих искал да разсмивам публиката с твърдения, че зад това стои официален Вашингтон\", отговори той.\r\n\tКремъл не се интересува особено от предстоящото днес изслушване на бившия директор на ФБР Джеймс Коми в Сената на САЩ, каза Песков в отговор на друг въпрос. За нас е по-интересна срещата на върха на страните от ШОС, добави говорителят на Кремъл.", "date": "2017.06.08", "title": "Кремъл пак изрази загриженост от разширяването на НАТО, ще възстановява баланса"}
{"url": "http://www.mediapool.bg/knyazat-na-monako-preporacha-na-tramp-da-se-vslusha-v-mnenieto-na-uchenite-za-klimata-news264986.html", "text": "Князът на Монако Албер Втори, който от много години участва в кампании за защита на околната среда, отправи послание до президента на САЩ Доналд Тръмп, предаде Асошиейтед прес.\r\n\tАлбер Втори препоръча на Тръмп да се вслуша по-внимателно в предупрежденията на учените и да се вгледа внимателно в доказателствата за влиянието на климатичните промени. Той каза, че ако се срещне с Тръмп, ще му каже да помисли за огромните последици, които ще има американското изтегляне от Парижкото споразумение за климата.\r\n\tКнязът каза, че решението на Тръмп е катастрофално, но приветства реакцията в подкрепа на климатичното споразумение на някои американските кметове, губернатори и компании.\r\n\t\"Може би има надежда. Мисля, че всеки стиска палци, че може да има промяна в решението\" за изтеглянето на САЩ от споразумението, каза Албер Втори. Той допълни, че дори и без САЩ, глобалното движение за борба с климатичните промени остава силно и подчерта, че това са усилия, които се правят за бъдещите поколения.\r\n\tАлбер Втори направи това изказване на първата конференция на ООН за океаните, провеждаща се в Ню Йорк. На нея той обяви, че Монако организира голяма тригодишна експедиция с изследователския кораб \"Йерсин\". Целта е да се проучи биологичното разнообразие и влиянието на климатичните промени в девет отдалечени района на планетата.\r\n\tКорабът \"Йерсин\" е уникален, защото е класифициран като \"чист кораб\", казва член на научния му екипаж. Всички отработени продукти, органичните и неорганичните отпадъци, включително водата от съдомиялните, се преработват на кораба и не се изхвърлят в морето или околната среда. На плавателния съд има шест лаборатории, оборудвани за научна работа и изследвания.", "date": "2017.06.08", "title": "Князът на Монако препоръча на Тръмп да се вслуша в мнението на учените за климата"}
{"url": "http://www.mediapool.bg/avstraliyski-myusyulmani-iskat-mesta-kadeto-da-otpravyat-podstrekatelski-izkazvaniya-news264991.html", "text": "Мюсюлмански съвет в Австралия поиска да се създадат безопасни пространства, където младите мюсюлмани да могат да правят подстрекателски изказвания. Призивът бе определен от властите като смущаващ и неуместен, предаде Франс прес.\r\n\tВ молба до парламентарна анкетна комисия за свобода на вероизповеданията ислямският съвет на щата Виктория обяснява, че тези пространства може да се финансират с държавни средства по програми за борба с тероризма и екстремизма.\r\n\tМолбата идва броени дни след вземане на заложници в Мелбърн, определено от следователите като терористично.\r\n\tФинансирането може \"да създаде безопасни пространства, от които младите мюсюлмани спешно се нуждаят, за да могат да се срещат и да обсъждат редица теми по емоционален начин. Там те ще могат да са откровени и дори да използват термини, които в публичното пространство биха били сметнати за подстрекателски\", пише ислямският съвет.\r\n\tПремиерът на щата Виктория Даниъл Андрюс заяви, че е \"силно смутен\" от тази идея.\r\n\t\"Няма никакъв безопасен начин да се правят изказвания против Запада. Няма никакъв безопасен начин да се правят изказвания срещу съкровените ни ценности\", каза той.\r\n\t\"Силно съм смутен от допускането, че можем да имаме пространства, където хората да се държат екстремистки в рамките на програма за дерадикализация. Това няма абсолютно никакъв смисъл за мен\", добави Андрюс и изключи всякакво финансиране на подобна инициатива.\r\n\tИслямският съвет изтъкна, че засилването на крайнодясната реторика е довело до \"климат на следене на семействата ни\".\r\n\t\"Особено младите мюсюлмани са следени навсякъде, всеки ден, и това постоянно следене започва да им се отразява, има все повече сериозни проблеми с умствено здраве у много мюсюлмани и това усилва напреженията в семейството\", заяви съветът.\r\n\tСпоред ислямския съвет думите \"се приемат като престъпления в по-голяма степен, отколкото действията\", което ограничава свободата на изразяване на младите мюсюлмани повече отколкото при младите немюсюлмани.\r\n\tВ понеделник в Мелбърн мъж от сомалийски произход бе застрелян от полицията, след като взе компаньонка за заложник. 29-годишният Якуб Хайр също е заподозрян в убийството на австралиец от китайски произход.\r\n\tХайр е бил съден и оневинен за неосъществен план за терористично нападение срещу казарма в Сидни през 2009 година. Трима други обвиняеми по същото дело бяха признати за виновни за опита за атентат, който е целял да отмъсти за австралийските военни операции в Близкия изток.\r\n\tОткакто равнището на терористична заплаха в Австралия бе повишено пред септември 2014 г., в страната са осуетени 12 опита за атентат, а на 61 души са повдигнати обвинения.", "date": "2017.06.08", "title": "Австралийски мюсюлмани искат места, където да отправят подстрекателски изказвания"}
{"url": "http://www.mediapool.bg/vzrivno-ustroistvo-izbuhna-v-posolstvoto-na-sasht-v-kiev-news264992.html", "text": "Взривно устройство избухна тази нощ в посолството на САЩ в Киев, съобщи полицията в украинската столица, цитирана от Франс прес и ТАСС.\r\n\t\"В 00.05 ч. местно време (21.05 по Гринуич в сряда) силите на реда бяха информирани за експлозия на територията на посолството на САЩ в Киев\", се казва в полицейско комюнике.\r\n\t\"Непознат е хвърлил взривно устройство на територията на посолството. Няма ранени при експлозията\", уточнява полицията.\r\n\tЗапочнало е разследване във връзка с терористичен акт, информира тя.\r\n\tПосолството на САЩ в Киев потвърди инцидента и уточни, експлозията била причинена от \"малко запалително устройство\". Посолството добави, че не смята станалото за терористичен акт, предаде Асошиейтед прес.", "date": "2017.06.08", "title": "Взривно устройство избухна в посолството на САЩ в Киев"}
{"url": "http://www.mediapool.bg/mon-otchete-po-dobri-rezultati-na-izpitite-sled-vii-i-iv-klas-tazi-godina-news264990.html", "text": "Резултатите от националното външно оценяване в четвърти и седми клас са най-добри в сравнение с последните години. Това отчетоха в четвъртък от Министерството на образованието и науката. За учебната 2016/2017 година седмокласниците имат повече добри и много добри оценки, отколкото в предходни години. Увеличен е броят на отличните оценки и е намалял броят на слабите в първия модул по математика.\r\n\t\"Резултатите на учениците са ниски там, където има проблем с обхващането на децата в образователната система и има ранно отпадане на ученици от уязвими групи“, коментира министърът на образованието и науката Красимир Вълчев.\r\n\tСредният брой точки, който седмокласниците са събрали по първия модул по български език и литература, е 34.67 от 65 възможни. При втория модул средният брой точки е 19.05 от възможни 35. По математика средният брой точки е 28.52 на първи модул от възможни също 65. На втори модул кандидат-гимназистите са изкарали средно 8.67 точки.\r\n\t251 ученици са получили пълния сбор от 100 точки на изпита по математика спрямо едва 37 седмокласници за миналата година. По български език и литература шест деца имат сто точки. Миналата година ученикът с максимален брой точки по този предмет е бил само един.\r\n\tТъй като тази година приемът в гимназии става само с точки, скала за преобразуване на точките в оценки по шестобалната система има само за първия модул от двата изпита. При него тройката е равна на 16 точки, а пълен отличен се получава при 65 точки. Отличен успех се присъжда от 57 точки нагоре. Тези оценки се вписват като текущи в бележниците. Слабите оценки по първия модул са по-малък брой спрямо миналата година. По български език и литература двойки са получили 7761 седмокласници спрямо 9481 през 2016 година. По математика слаби оценки имат 13533 ученици срещу 17983 за миналата година.\r\n\tНай-добре на изпитите са се представили учениците от София-град, следвани от Смолян, Варна, Благоевград, Търговище. На последните три места са седмокласници от Ямбол, Ловеч и Сливен. Във Враца и Пазарджик има рязко увеличение в средните резултати по български език в сравнение с миналата година. Данните сочат, че учениците във всички региони са повишили резултатите си спрямо миналата година. Единствените изключения са Търговище, където средният успех по български език и литература е по-нисък, но в рамките на статистическата грешка, и Габрово, където е по-нисък резултатът по математика.\r\n\tИзводите от националното външно оценяване са, че учениците все по-успешно изпълняват поставената им дидактическа задача при преразказа, обясни Евгения Костадинова, директор на дирекция „съдържание на предучилищното и училищното образование“. Продължава тенденцията все повече седмокласници да работят по втория модул по български език и литература. Увеличава се броят на учениците, които дописват дадения им текст.\r\n\tВсе още те се затрудняват да разпознават видовете сложно изречение по състав, което се отразява на познанията им за пунктуацията. Учениците не успяват да извличат информация от текст, която не е пряко повторена. Сред най-често срещаните грешки са преобразуването на пряката реч в непряка, личи и неумение да съвместяват глаголните времена. По математика децата демонстрират умение да намират стойност на израз и корен на линейно уравнение, умеят да определят елементи в еднакви триъгълници, да определят различните видове ъгли, получени при пресичането на успоредни прави с трета права.\r\n\tВсе повече ученици работят върху алгебричните задачи в сравнение с геометричните.\r\n\tУчениците от четвърти клас са получили по-високи резултати по три от общо четирите учебни предмета, по които се явяват на външно оценяване – български език и литература, математика, както и човекът и обществото. Единствено по човекът и природата резултатът е по-нисък с няколко стотни, въпреки че е най-висок за тази година спрямо останалите три предмета. С най-високи резултати са децата от Смолян, София-град и Кюстендил. С най-ниски оценки са учениците от Сливен и Шумен. Тази година се забелязва тенденция към все по-широка амплитуда между най-високите и най-ниските регионални резултати.\r\n\tЗабелязва се също, че се изравняват разликите между резултатите по въпроси с избираем и със свободен отговор. Това показва, че все повече ученици вече могат да аргументират твърдения, да решават задачи с приложен характер, да избират и да доказват избора си.", "date": "2017.06.08", "title": "МОН отчете по-добри резултати на изпитите след VII и IV клас тази година"}
{"url": "http://www.mediapool.bg/britantsite-glasuvat-na-klyuchovi-predsrochni-izbori-news264945.html", "text": "Британците гласуват в четвъртък на предсрочни парламентарни избори, които министър-председателката Тереза Мей свика с надеждата да увеличи мнозинството на своята Консервативна партия и да засили позициите си в предстоящите преговори за Брекзит. В последните седмици обаче лейбъристите наваксват изоставането си и не е сигурно дали консерваторите ще запазят парламентарното си мнозинство, с каквото управляват през последните години. Около 30 милиона избиратели от 65-милионна Великобритания ще гласуват за общо 3303 кандидати за 650-те места в Камарата на общините, съобщават световните агенции. От 650 избирателни района 533 са в Англия, 59 в Шотландия, 40 в Уелс и 18 в Северна Ирландия. Британските парламентарни избори са в един тур и който кандидат получи най-много гласове в даден избирателен район, независимо колко процента, става негов представител в националния парламент в Лондон. Тази система като цяло облагодетелства големите партии. През 2015 г. консерваторите спечелиха само 37 процента от гласовете и въпреки това получиха абсолютно мнозинство в парламента. Деснопопулистката партия ЮКИП спечели близо 13 процента от гласовете, но получи само едно депутатско място. Малките партии обаче могат също да извлекат ползи от системата \"победителят получава всичко\", стига да са силни в даден регион. Пример за това е Шотландската национална партия. През 2015 г. тя нямаше кандидати нито в Англия, нито в Уелс, нито в Северна Ирландия, но спечели в 56 от общо 59 избирателни района в Шотландия. Въпреки че получи по-малко от 5 процента от гласовете на национално ниво, със своите 56 места тя стана третата по сила партия в парламента. Гласуването започна в 7 часа и ще приключи в 22 часа местно време, когато се очакват и първите прогнозни резултати. Мей свика тези избори три години преди края на мандата на досегашния парламент и по-малко от година, откакто дойде на власт след референдума за излизане на Обединеното кралство от ЕС. Начело на сондажите, консерваторите на Мей са привърженици на т.нар. \"твърд Брекзит\", в който британците няма да правят отстъпки пред европейските си партньори. Те искат най-вече да ограничат имиграцията на острова от страните от ЕС. Лейбъристите на Джереми Корбин, на второ място в социологическите проучвания, не са срещу Брекзит, но искат да избегнат влизането в стълкновение с Брюксел и да запазят възможно най-тесни връзки с 27-те. Шотландската национална партия планира референдум за независимост на Шотландия и оставане в ЕС след Брекзита. Проевропейските либерални демократи обещаха нов референдум за Брекзит, след като условията по излизането на кралството бъдат договорени, така че в най-лошия случай избирателите да могат да гласуват за оставане в ЕС. Освен Брекзита основни проблеми, които доминираха в предизборната кампания, бяха имиграцията, здравеопазването, социалните грижи и сигурността в страна, която е още в шок след атентатите в Лондон и Манчестър. Мей имаше мнозинство от 17 места в досегашната Камара на общините и се надява след изборите то да нарасне до 50-80 места, за да й бъдат развързани ръцете в преговорите с ЕС, чието начало ще се даде в седмицата, започваща на 19 юни. Но преднината на торите в социологическите проучвания се стопи и политолози смятат, че Мей може да не постигне тази цел. При този сценарий ще се наложи консерваторите да си търсят коалиционен партньор или да съставят правителство на малцинството. И в двата случая обаче ще започнат преговорите с 27-те с отслабени позиции. При липса на абсолютно мнозинство, на теория, може да бъде съставена управляваща коалиция дори без участието на партията на Тереза Мей. Предизборната кампания не премина по план. Мей беше критикувана, че й липсва блясък, а два атентата превърнаха изборите в дебати за националната сигурност. Мей зае премиерския пост, след като нейният предшественик Дейвид Камерън загуби референдума за Брекзит през юни миналата година и се оттегли само година, след като спечели изненадващо мнозинство за консерваторите в парламента. Тя обеща да не свиква предсрочни избори, но така или иначе го направи, за да увеличи мнозинството на своята партия в момент, когато лейбъристите изглеждаха слаби. Това беше първият от няколко обратни завоя за Мей, която беше до голяма степен неизвестна за британците, но имаше репутация на разумен, работлив, прагматичен и надежден човек. Смяната на посоката обаче скоро се обърна срещу нея след редица гафове по време на кампанията, а опозицията я определи като \"слаба и колеблива\", изтъква американското издание. На предизборните прояви и появите й по телевизията тя изглеждаше непохватно и неудобно, като се представяше по-добре в повтарянето на лозунги, отколкото в обсъжданията по същество. А Корбин проведе отлична кампания, особено като се имат предвид ниските очаквания. Той и неговите лейбъристи затвърдиха подкрепата си сред избирателите и скъсиха преднината на консерваторите. ", "date": "2017.06.08", "title": "Британците гласуват на ключови предсрочни избори"}
{"url": "http://www.mediapool.bg/petima-ot-atentatorite-v-teheran-sa-bili-boitsi-na-islyamska-darzhava-v-irak-i-siriya-news264993.html", "text": "Иранското министерство на разузнаването заяви, че петима от замесените в атентатите в Техеран са били бойци на \"Ислямска държава\", предаде Асошиейтед прес.\r\n\tВ изявлението на министерството се посочва, че петимата мъже са напуснали Иран, за да се бият в редиците на ИД в иракския град Мосул и сирийския град Ракка и се завърнали в страната миналото лято.\r\n\tФамилните имена на атентаторите не се съобщават от съображения за сигурност и от уважение към правото на личен живот на семействата им.\r\n\tМинистерството публикува и снимки на труповете на нападателите.\r\n\tБроят на убитите в извършените вчера два атентата в Техеран достигна 17 души, съобщи агенция Мехр. Три от жертвите са жени. Ранени са над 40 души.\r\n\tИранските власти съобщиха, че нападателите са били ирански граждани. Арестувани са шестима заподозрени, включително една жена.\r\n\tУвеличиха се полицейските патрули по улиците на Техеран и в столичните метростанции.\r\n\tЗаместник-вътрешният министър Мохамад Хосеин Золфагари заяви по държавната телевизия, че \"правоохранителните дейности може да нараснат\" и че се набляга на събирането на разузнавателна информация.", "date": "2017.06.08", "title": "Петима от атентаторите в Техеран са били бойци на \"Ислямска държава\" в Ирак и Сирия"}
{"url": "http://www.mediapool.bg/uchilishtata-v-sofiya-obyavyavat-vtoro-klasirane-za-parvoklasnitsite-news264943.html", "text": "Софийските училища ще обявят в четвъртък свободните места за второ класиране на първокласниците. Десетки родители се оплакаха, че на първо класиране децата им не са приети в нито едно от кварталните училища.\r\n\tСвободните места ще бъдат публикувани в 17 часа – както в училищата, така и в сайта на Регионалното управление на образованието в София-град.\r\n\tОт утре родителите могат да кандидатстват там, където са останали свободни места, дори и да не са участвали на първо класиране.\r\n\tТази пролет училищата приемат децата по единни критерии, разработени от общините. Най-голяма тежест има близостта на местоживеене на бъдещия ученик  до училището, близостта на местоработата на родителите, както и записани брат или сестра в същото училище.", "date": "2017.06.08", "title": "Училищата в София обявяват второ класиране за първокласниците"}
{"url": "http://www.mediapool.bg/nov-arest-vav-vrazka-s-atentata-v-manchestar-news264944.html", "text": "Британската полиция е задържала в сряда 20-годишен мъж във връзка с разследването на атентата в Манчестър на 22-ри май.\r\n\tМъжът е арестуван в североизточната част на града.\r\n\tДо този момент бяха задържани 20 души, 12 от които вече са освободени, поради липса на доказателства. Нови арести има и във връзка с атентата в Лондон от събота. Трима мъже на възраст между 27 и 33 години са задържани по време на акция в източния лондонски квартал Илфорд.\r\n\tЕдин от тях е заподозрян в подготовка на терористичен акт, а друг е в ареста по обвинение в тероризъм. Извършителите на нападението на Лондон бридж бяха ликвидирани от полицията. Майката на един тях - италиано-мароканеца Юсеф Загба заяви, че синът ѝ се е радикализирал чрез интернет.", "date": "2017.06.08", "title": "Нов арест във връзка с атентата в Манчестър"}
{"url": "http://www.mediapool.bg/tsvetanov-othvarli-obvineniyata-na-bsp-za-granitsata-s-turtsiya-news264948.html", "text": "При управлението на БСП започна да се изгражда възпиращо съоръжение на границата, което тогава беше подпряно с колове, за да не падне. Така заместник-председателят на ГЕРБ и шеф на парламентраната група на партията Цветан Цветанов коментира обвиненията на Елена Йончева (БСП) - че оградата по границата с Турция е направена по проект на частна фирма, строи се в нарушение на първоначалния проект, на места е едноредова, а не двуредова, камерите не работят и сигурността й е под въпрос.\r\n\tОградата на българо-турската граница не е туристическа атракция, за да се посещава свободно и по всяко време от който и да е, каза той. И добави добави, че може да се направи една съвместна проверка на съоръжението заедно с журналисти, но за целта трябвало да се събере голяма група.\r\n\t\"Само така ще може да се спре тази спекулация\", уточни още Цветанов, визирайки обвиненията, отправени от Йончева.\r\n\tЦветанов отрече в постановление на МВР да е записано, че оградата трябва да е двуредова.\r\n\tПо думите му Министерският съвет е предоставил на областните управители задание за изграждане на временно възпиращо съоръжение. Те сами трябвало да решат дали оградата да бъде двуредна или едноредна. Зам.-председателят на ГЕРБ обаче не отговори конкретно дали има проблем с видеонаблюдението.\r\n\t\"Камерите по границата с Турция са в експлоатационен режим. При проблем се подава сигнал. Не е редно да се казва дали някъде има проблем, защото по този начин казваме на тези от турска страна, че от там могат да преминат\", каза още Цветанов.\r\n\tТой уточни, че ако е имало проблем с оградата по границата, премиерът е нямало да заведе там Дейвид Камерън и Виктор Орбан.\r\n\t“Може би госпожа Йончева прави съспоставка с времето, в което БСП управляваше, тогава в публичното пространство излезе изнформация как една фирма, която е собственост на общински съветник от Казанлък – Александър Минчев, със завод за пружинки, печели поръчката”, каза още Цветанов.\r\n\tТой допълни, че през лятото може да се очакват полицейски акции срещу гранични служители, тъй като започва отпускарския сезон и движението между Западна Европа и Турция е интензивно.\r\n\tЛидерът на ГЕРБ в парламента не пропусна и да похвали управленските активности на премиера Бойко Борисов, като според Цветанов само за седмица той “е направил нещо невероятно”.\r\n\t“За една седмица, в рамките на четири дни, Бойко Борисов направи нещо невероятно. Той се срещна с президента на Франция, канцлера на Германия, а следващата седмица му предстои визита при държавния глава на Турция”, каза председателят на ПГ на ГЕРБ.\r\n\t“Не знам защо не се говори за тези посещения. Това е огромен успех за България”, допълни той.", "date": "2017.06.08", "title": "Цветанов отхвърли обвиненията на БСП за границата с Турция"}
{"url": "http://www.mediapool.bg/bulgaria-e-poharchila-14-ot-bvp-prez-2015-g-za-otbrana-news264942.html", "text": "България е похарчила през 2015 г. за отбрана 632 милиона евро, което е 1.4% от брутния й вътрешен продукт (БВП) и е равностойно на средния разход на страните от Европейския съюз. Това показват данни на Евростат, цитирани от БТА.\r\n\tОбщо 200 млрд. евро са изразходвали за отбрана през 2015 г. 28-те държави в съюза. Това също е 1.4 на сто от техния БВП. По официални данни на Министерството на отбраната заделяните средства за отбрана в страната значително са спаднали през последните 20 години. През 2007 г. те са били 2.3% от БВП, а през 2014 г. - 1.35 на сто.\r\n\tВ петгодишния период 2010 - 2015 г. тази негативна тенденция е продължила, като процентът е бил най-висок през 2010 г. - 1.72 на сто. В Гърция, въпреки финансовата криза, са били заделени приблизително 8 пъти повече средства - около 4.8 млрд. евро, което е около 2.7 на сто от нейния БВП.\r\n\tЕвростат посочва също, че дори в Естония, която е с около 1.3 милиона души население за отбрана са били заделени около 2 на сто от БВП или повече от 380 милиона евро.\r\n\t13 страни-членки на НАТО са насочвали през 2015 г. между 1 и 1.5 на сто от БВП за отбрана. Това са Албания, България, Хърватия, Дания, Германия, Латвия, Литва, Холандия, Норвегия, Португалия, Румъния, Словакия и Канада. Под 1 процент от своя БВП са заделяли Белгия, Чехия, Унгария, Италия, Люксембург, Словения, Испания и Ирландия.", "date": "2017.06.08", "title": "България е похарчила 1.4% от БВП през 2015 г за отбрана"}
{"url": "http://www.mediapool.bg/zemedelskoto-ministerstvo-ne-podkrepya-promyana-v-standarta-za-kiseloto-mlyako-news264950.html", "text": "Министерството на земеделието, храните и горите не подкрепя предложението за промяна на българския държавен стандарт (БДС) за киселото мляко. Това становище ще бъде изпратено до Българския институт по стандартизация, където на технически комитет на 16 юни ще бъде разгледано предложение за промяна.\r\n\tМинистерството изразява позиция, че количеството на двата основни щама в българското кисело мляко - лактобацилус булгарикус и стрептококус термофилус, трябва да остане без промяна, така както е записано в действащия БДС. Причината е, че всяко изменение ще доведе до промяна и в микробиологията на киселото мляко по стандарт.\r\n\tМинистерството на земеделието, храните и горите държи на запазването на традиционния характер на българските млечни продукти, които са познати в цял свят със своето качество и уникалност още от древността, заявиха от ведомството.\r\n\tОчаква се на 16 юни Българският институт по стандартизация (БИС) да разреши две промени, които ще превърнат уникалното с лечебно-диетичните си качества българско кисело мляко в йогурт, съобщи в. \"Труд\". Първата промяна в БДС за киселото мляко е за опаковките. Поискана е от компания със значителен пазарен дял, чиято централа е в Гърция. В момента млеката, на които пише, че са по БДС, могат да бъдат в стъкло, керамика или полистиренови кофички до 1 кг.\r\n\tЕксперти обясниха, че материалът на кофичките е изключително важен, тъй като единствено в света българското кисело мляко по технология ферментира в опаковките. От въпросната компания настояват да отпадне изискването за материала. Това означава, че се развързват ръцете на производителите да използват всякакъв вид опаковки, без оглед на това дали те ще съответстват на киселинността и останалите качества на продукта “българско кисело мляко”.\r\n\tВторото предложение е за промяна в съдържанието и съотношението на двата основни щама – Lactobacillus bulgaricus и Streptococcus thermophilus. Експертите са категорични, че това означава промяна в микробиологията на киселото мляко.", "date": "2017.06.08", "title": "Земеделското министерство не подкрепя промяна в стандарта за киселото мляко"}
{"url": "http://www.mediapool.bg/mirnite-pregovori-za-siriya-v-astana-sa-otlozheni-za-neopredeleno-vreme-news264951.html", "text": "Мирните преговори за Сирия под егидата на Русия, Иран и Турция, насрочени за 12 и 13 юни в Астана, са отложени за неопределено време. Това заяви днес казахстанското външнополитическо ведомство, съобщи Франс прес. \"Според данни, току-що получени от страните гаранти на процеса от Астана, представителите на Русия, Турция и Иран ще продължат в най-близките дни и седмици работните срещи в своите столици на експертно равнище\", посочи говорителят на министерството Ануар Жайнаков, цитиран от РИА Новости. Тези срещи целят по-специално да бъдат уредени въпроси, засягащи договореното създаване на зони за деескалация в Сирия и укрепването на режима за спиране на огъня, добави той. Запитан дали се отлагат преговорите, предвидени в казахстанската столица на 12 и 13 юни, Жайнаков отговори просто \"Да\".", "date": "2017.06.08", "title": "Мирните преговори за Сирия в Астана  са отложени  за неопределено време"}
{"url": "http://www.mediapool.bg/stolichnata-ulitsa-bogatitsa-se-zatvarya-za-sedmitsa-za-remont-news264952.html", "text": "Участъци от столичната улица \"Богатица\" в кв.\"Лозенец\" ще бъдат затворени на етапи в продължение на една седмица, за да бъде положен последният пласт асфалт. Това съобщиха от Столична община.\r\n\tРемонтът ще бъде направен на четири етапа в участъка от бул. \"Арсеналски\" до бул. \"Джеймс Баучер\". Той ще започне тази събота – 10 юни и по план трябва да приключи следващата събота – 17 юни.\r\n\tОсновният ремонт на улица \"Богатица\" беше направен през миналото лято. За тази година остана само полагането на износващия пласт асфалт.Първи етап\r\n\tЩе се пропуска движението на автомобили по ул. \"Димитър Хаджикоцев\" и по ул. \"Цветна градина\".Втори етап\r\n\tВторият етап започва от полунощ на 13 юни до 24 часа на 15 юни. Тогава е затворен участък по ул. \"Богатица\" между бул \"Арсеналски\" запад и бул. \"Джеймс Баучер\".\r\n\tЗабранено е и преминаването по ул. \"Димитър Хаджикоцев\" между ул. \"Попово\" и ул. \"Болград\", както и по ул. \"Кожух планина\" между ул. \"Богатица\" и ул. \"Славище\" и по ул. \"Цветна градина\" между ул. \"Богатица\" и ул. \"Славище\".Трети етап\r\n\tТретият етап от ремонта ще бъде на 16 юни. Тогава е забранено влизането на превозни средства през кръстовище ул. \"Богатица\" – ул. \"Св. Троица\" – ул. \"Козяк\" – бул. \"Джеймс Баучер\".Четвърти етап\r\n\tРемонтът ще приключи следващата събота – на 17 юни в полунощ. Тогава затворен за движение е участък по ул. \"Богатица\" от ул. \"Бяла черква\" до бул. \"Арсеналски\" запад и по него до ул. \"Попово\".", "date": "2017.06.08", "title": "Столичната улица \"Богатица\" се затваря за седмица за ремонт"}
{"url": "http://www.mediapool.bg/severna-koreya-izvarshi-novi-raketni-izpitaniya-news264953.html", "text": "Северна Корея извърши нови ракетни изпитания, предадоха световните агенции. Бяха изстреляни няколко балистични ракети от източното крайбрежие на страната. Предполага се, че става дума за противокорабни крилати ракети с малък обсег, изстреляни сутринта местно време близо до Вонсан, съобщава генералният щаб на южнокорейските въоръжени сили. Япония също потвърди, че е имало подобно ракетно изпитание. Ракетите са прелетели около 200 километра и са паднали в Японско море. Това е четвърти случая от 10 май насам, в който Пхенян изстрелва ракети. А от началото на 2016 г. Пхенян извърши два ядрени опита и десетки ракетни тестове. Япония поиска спешно заседание на Съвета за сигурност на ООН във връзка с новите ракетни изпитания. Миналия петък Съветът за сигурност прие единодушно резолюция, която санкционира 14 севернокорейски представители, сред които и предполагаемия шеф на разузнаването, и 4 юридически лица в отговор на продължаващата работа на Пхенян по програмата му за въоръжаване. Според говорител на южнокорейската армия чрез новите ракетни изпитания Северна Корея иска да покаже способността си да се прицели точно в голям вражески кораб, предаде Ройтерс. Същевременно днес ръководителят на американското Управление за противоракетна отбрана вицеадмирал Джеймс Сиринг каза, че технологичният напредък, демонстриран от Северна Корея по програмата й за балистични ракети в последните шест месеца, поражда голямо безпокойство, предадоха Ройтерс и ТАСС. Пред комисията по въоръжени сили в Камарата на представителите на американския Конгрес Сиринг каза, че неговото управление е длъжно да допусне, че изстреляна от Северна Корея междуконтинентална балистична ракета, носеща ядрена бойна глава би могла да достигне САЩ. Пхенян се опитва да разработи подобна ракета, но президентът на САЩ Доналд Тръмп каза, че това няма да стане, припомня Франс прес. Същевременно след успешен тест през май Пентагонът е актуализирал оценката си за способността на САЩ да се защитава от междуконтинентални балистични ракети, подобни например на тези, които Северна Корея се опитва да разработи, предаде Ройтерс В оценката се казва, че американската наземна програма за прехващане на ракети вместо \"ограничен отбранителен капацитет\", както беше досега, вече е \"демонстрирала способност да защитава САЩ от малък брой ракети със среден обсег или междуконтинентални балистични ракети посредством обикновени контрамерки\". ", "date": "2017.06.08", "title": "Северна Корея извърши нови ракетни  изпитания"}
{"url": "http://www.mediapool.bg/izvedoha-s-zhandarmeriya-17-bezhantsi-ot-lagera-v-harmanli-news264954.html", "text": "Седемнайсет бежанци са изведени от лагера в Харманли при операция на полицията и жандармерията, за да бъде туширано напрежение между тях и жители на града, съобщиха от полицията.\r\n\tЧуждите граждани, на които е отказан статут, са отведени в полицейското управление. Със съдействието на група “Миграция” 12 мъже, жена и 4 деца са съпроводени и настанени в в центъра в Любимец до връщането им в страните, от които идват.\r\n\tСъщевременно ръководството на община Харманли обяви, че няма да разреши обособяването на ново селище с фургони в бежанския център. Писмо с мотивиран отказ на експертния съвет е изпратено до министър-председателя, до Държавната агенция за бежанците (ДАБ) и областния управител на Хасково.\r\n\tВ община Харманли още през март постъпи за одобрение инвестиционен проект от Държавната агенция за бежанците, който предвижда изграждането на нови 68 фургона за бежанския център, както и обособяването на алеи, офиси, лекарски кабинети и санитарни помещения.\r\n\t“Категорично сме против тези намерения на ДАБ. Какво налага поставянето на тези фургони? Уговорката беше намаляване на капацитета“, коментира кметът на града Мария Киркова.\r\n\tОбщинският експертен съвет изготви мотивиран отказ за проекта, част от мотивите са липсата на генерален план и на пропуски в инвестиционното предложение. Фургонното селище обаче вече се строи.", "date": "2017.06.08", "title": "Изведоха с жандармерия 17 бежанци от лагера в Харманли"}
{"url": "http://www.mediapool.bg/rezhimat-za-naemane-na-kadri-ot-treti-strani-se-oblekchava-news264955.html", "text": "Отпадат изискванията за представяне на документи за образование, квалификация със съответните апостили и представяне в консулствата, каза Симеонов.\r\n\tПремахва се и изискването към работодателите да публикуват в средствата за масова информация свободните работни места.\r\n\tОтпаднало е и изискването за договори на наем, като желаещите да работят в България ще бъдат приети само с декларация.\r\n\tОблекчаването на процедурата ще даде възможност на българи от диаспорите в Украйна и Молдова и бившите съветски републики, както и от Македония и Западните покрайнини по-лесно да бъдат наемани на работа по време на туристическия сезон, каза Валери Симеонов.", "date": "2017.06.08", "title": "Режимът за наемане на кадри от трети страни се облекчава"}
{"url": "http://www.mediapool.bg/trite-izcheznali-sestri-ot-rusenskoto-selo-ivanovo-sa-otkriti-v-pleven-news264956.html", "text": "Трите непълнолетни момичета от русенското село Иваново, които бяха обявени за издирване, са открити живи и невредими на адрес в Плевен. Това съобщиха от полицията в Русе.\r\n\tОперативните действия на криминалистите в страната са започнали веднага, след като момичетата са били обявени за издирване по молба на дядо им.\r\n\tВ хода на предприетото разследване в сряда вечерта те били открити в Плевен. Според събраните до момента данни върху тях не е било упражнявано насилие. Момичетата са напуснали доброволно дома на дядо си.\r\n\tНаложена им е полицейска закрила, предстои те да бъдат предадени на компетентните органи в Русе.\r\n\tТрите сестри – Глория , Станка и Силвия, съответно на 17,16 и 15 години, бяха обявени за общодържавно издирване, след като дядо им се обърна с молба в полицията. По негови данни момичетата са напуснали дома му в нощта на 29 май тази година.", "date": "2017.06.08", "title": "Трите изчезнали сестри от русенското село Иваново са открити в Плевен"}
{"url": "http://www.mediapool.bg/zashto-malchim-sayuzat-na-sadiite-osadi-poslaniyata-na-tsatsarov-razdelyashti-magistratite-news264957.html", "text": "В ново , озаглавено \"Защо мълчим 2?\", Съюзът на съдиите в България (ССБ) отхвърля посланията на главния прокурор Сотир Цацаров за изкуствено разделение на съдийската общност. Реакцията е по повод твърденията на Цацаров, че председателят на Върховния касационен съд Лозан Панов и други магистрати с критична позиция към дейността му се занимават с политическа дейност.\r\n\tСъдийската организация припомня, че  е било публикувано преди повече от 6 години и половина по повод действията и коментарите на тогавашния министър на вътрешните работи Цветан Цветанов.\r\n\t\"Главният прокурор в една правова държава не може да разпространява твърдения, че съдии не се занимават с правораздаване, а са политически или партийно ангажирани, без да се основава на решения на компетентни органи, с които такива, по своето същество нарушения, са установени по отношение на който и да било съдия\", посочва ССБ.\r\n\tСъюзът не може да приеме посланията на главния прокурор, \"разделящи съдиите на такива, заслужаващи уважението му, и такива, които не попадат в тази група. Опитите за изкуствено разделяне на съдийската общност, както и между професионалните съсловия на съдии и прокурори са ясно разпознаваеми и не би следвало да разчитат на успех. Те в крайна сметка подкопават държавността и общественото доверие в съдебната система\".\r\n\tВ писмото си ССБ заявяват: \"Много пъти се е налагало ССБ да обяснява, че в една правова държава съдът е коректив за законността на действията на полицията и на другите органи на изпълнителната власт. Не мислехме, че ще се налага да обясняваме, че това се отнася и за прокурорските органи, които не би следвало да демонстрират, че са над съда, било чрез даване на указания, за които твърдят, че не могат да бъдат преценявани за законност от съда, било чрез задържане на страни по дела в почивката на съдебно заседание. Не бихме могли и да си представим, че чрез такова действие се осуетява наказателно производство, водено по повдигнато и поддържано от същата прокуратура обвинение. Не считаме въобще за възможно държавен обвинител в присъствието на главния прокурор да заяви, че в преценката на прокуратурата е да задържи и подсъдим по друго дело, докато срещу него не е приключило съдебно заседание\".\r\n\t\"Многократно в последните седмици главният прокурор заявява, че председателят на Върховния касационен съд и част от съдиите се занимават с политическа дейност. Като примери са посочвани раздухвани в определени \"медии\" твърдения за скандали с многомесечна давност. По някои от тези публикации комисии на ВСС са се произнесли, като са приели, че липсват данни за нарушения. Останалите такива публикации не са привлекли вниманието на членовете на ВСС, които да поставят на вниманието на този орган обсъждането им и да настояват произнасяне по същество. Главният прокурор в една правова държава не може да разпространява твърдения, че съдии не се занимават с правораздаване, а са политически или партийно ангажирани, без да се основава на решения на компетентни органи, с които такива, по своето същество нарушения, са установени по отношение на който и да било съдия”, заявяват от ССБ.\r\n\tВ заключение Съюзът на съдиите констатират, че когато се говори едно и също, а това остава без внимание от страна на Висшия съдебен съвет и другите държавни органи, имащи отговорности за утвърждаването на законността и правовата държава, се достига предел, отвъд който говореното престава да има значение.\r\n\tПредседателят на Върховния касационен съд Лозан Панов от своя страна коментира в четвъртък, че искането му за изваждането на прокуратурата от съдебната власт и за свикването на Велико народно събрание не е политически мотивирано. Това е просто идея за дебат, каза Панов преди началото на заседанието на ВСС.\r\n\tЗаради това си , отправено към президента Румен Радев,  от БСП, ДПС, ГЕРБ и главния прокурор.\r\n\tСподелянето на идеи не е политика, защото в България, както във всяка демократична държава, всеки може да сподели идеи и концепции, каза шефът на ВКС.", "date": "2017.06.08", "title": "\"Защо мълчим?\": Съюзът на съдиите осъди посланията на Цацаров, разделящи магистратите"}
{"url": "http://www.mediapool.bg/energiynata-kompaniya-aes-e-s-nov-izpalnitelen-direktor-v-bulgaria-news264962.html", "text": "Енергийната компания AES България (\"ЕЙ И ЕС България”), която у нас държи ТЕЦ \"Гълъбово\", е с нов изпълнителен директор от 1 юни тази година, съобщиха от дружеството.\r\n\tТова е Иван Цанков, който работи в компанията още от 2006 г. През годините той е бил главен финансов директор, а после и търговски директор. В миналото Цанков е работил на лидерски позиции в \"Петрол” АД, както и във водещите консултантски фирми Arthur Andersen и Deloitte.\r\n\t\"AES България\" е част от световната енергийна корпорация AES, която е включена в списъка Fortune 200. Дружеството е на българския пазар от 2001 г. и е сред най-големите инвеститори в страната за последните 25 години с вложения, надхвърлящи 1.6 млрд. евро. \"AES България” е собственик на една от най-новите и модерни топлоелектрически централи в Югоизточна Европа - ТЕЦ \"AES Гълъбово”, на Съоръжението за депониране на отпадъци край село Обручище, както и мажоритарен собственик на \"AES Гео Енерджи\", която оперира най-големия ветроенергиен парк в страната – \"Свети Никола” край Каварна.\r\n\tЦанков ще замени на поста Оливие Маркет, който ще оглави сектор \"Бизнес развитие\" на новосъздаденото звено EurAsia. Причината е, че в момента AES осъществява сливането на своите стратегически бизнес звена Европа и Азия в комбинираното бизнес звено EurAsia.\r\n\tПаралелно Оливие Маркет ще продължи да изпълнява длъжността президент на \"AES България”, допълниха още от дружеството. Преди да се присъедини към компанията у нас през 2015 г., той е бил вицепрезидент \"Бизнес развитие\" на AES Доминиканска република, мениджър \"Бизнес развитие\" на AES в САЩ, директор \"Бизнес развитие\" на AES Сингапур и вицепрезидент \"Бизнес развитие\" на AES Бразилия. Кариерата му в енергийния сектор започва през 1995 г. с френската компания \"Electricité de France\", където работи 9 години.\r\n\tСветовната корпорация AES оперира в 17 държави, където притежава разнообразен портфейл от разпределителни компании, топлоелектрически централи и проекти за възобновяеми енергийни източници. Служителите й са 19 000 души, приходите й за 2016 г. - 14 млрд. долара, а активите й - 36 млрд. долара.", "date": "2017.06.08", "title": "Енергийната компания AES е с нов изпълнителен директор в България"}
{"url": "http://www.mediapool.bg/vtori-opit-da-se-prekrati-vrashtaneto-na-delata-news264963.html", "text": "Втори опит за прокарване на законодателни промени, с които да се сложи край на постоянното връщане на делата за доразследване прави правителството.\r\n\tНа заседанието в четвъртък Министерският съвет одобри промени в Наказателно-процесуалния кодекс (НПК), които да ускорят хода на делата, съобщи правителствената информационна служба. Предложението е на правосъдния министър Цецка Цачева.\r\n\tТе бяха одобрени и от предишния кабинет на Бойко Борисов, но не успяха да минат през парламента, заради предсрочното му разпускане.\r\n\tПромените в НПК въвеждат \"специално разпоредително заседание на съда\", на което да се дават препоръки по нарушения на прокуратурата при разследването. Така трябва да се сложи край на постоянното връщане на дела за доразследване. В момента връщане може да има дори и във втората съдебна фаза.\r\n\tПроектът за въвеждане на  бе поставен за обсъждане за първи път през есента на миналата година от екипа на Екатерина Захариева, докато тя бе правосъден министър във второто правителство с премиер Бойко Борисов. Идеята е да се елиминира възможността съдът да връща обвинителния акт за доразследване на прокуратурата. Това засяга около 5% от всички дела, но процентът е много по-голям по т.нар, знакови дела.\r\n\tВъвеждането на разпоредителните заседания би ускорило наказателното производство, но въпреки това идеята има и критици.\r\n\tИзвестният наказателен адвокат Даниела Доковска смята, че разпоредителното заседание се превръща в индулгенция за прокуратурата. Тя напомня, че след това заседание никоя от страните не може повече да се оплаква от извършените нарушения – нито в съдебното заседание на първата инстанция, нито пред въззивния, нито дори пред Върховния касационен съд.\r\n\tСпоред нея така законодателят лишава гражданите от справедлив процес и се санират евентуални прояви на “беззаконие“ от страна на държавното обвинение.\r\n\tДругата съществена промяна в проекта на МС е всички дела за корупция срещу депутати, министри, директори на агенции и магистрати да се гледат само от Специализирания наказателен съд, предвиждат още промените.\r\n\tПо тази част от проекта има сериозни съмнения, че целта е конюнктурна - да се прескочи Софийския градски съд, чието ръководство е прореформаторски настроено. Главният прокурор Сотир Цацаров и мнозинството във ВСС използва всеки случай, за да атакува шефа на градския съд Калоян Топалов.\r\n\tПринципните критики срещу прехвърлянето на делата в спецсъда са, че така се създава не специализиран, а \"специален\" съд срещу корупцията, което противоречи на конституцията.\r\n\tДруга промяна е въвеждането на бързо досъдебно производство от 14 дни за престъпления, по които максималните наказания са до 3 години затвор. Прокурорът ще решава кога делото да се гледа по ускорена процедура. Освен него, пострадалият от престъплението, също ще има право да иска бърз процес.\r\n\tС промените се въвежда и дистанционен разпит на вещо лице от съда.\r\n\tПредвижда се още незабавно изпълнение на съдебните решения на последна инстанция. Върховният касационен съд ще изпраща незабавно препис от решението си на прокуратурата, за да бъде задържан престъпникът веднага след издаване на присъдата и да не може да избяга от наказанието, каквито случаи имаше през последните години по знакови дела.", "date": "2017.06.08", "title": "Втори опит да се прекрати връщането на делата"}
{"url": "http://www.mediapool.bg/lozan-panov-za-razvitite-boltove-ne-se-strahuvam-no-ne-sam-bezrazsaden-news264966.html", "text": "Председателят на Върховния касационен съд (ВКС) Лозан Панов каза в четвъртък, че не се страхува заради инцидента с болтове на гумите на използвания от него служебен автомобил на Национална служба \"Охрана\", но не смята да бъде и безразсъден. Той отказа да говори за установеното при проверката на колата, защото тече проверка на прокуратурата.\r\n\tШефът на ВКС обясни, че инцидентът е станал по време на негово пътуване за командировка до Берковица.\r\n\t\"Тръгнахме с шофьора, чухме някакъв шум. След което аз участвах при встъпването на председателя на Районния съд – Берковица. След това на връщане шумът се засили и се установи, че липсват два болта и всички останали са разхлабени до много сериозна степен\", разказа той.\r\n\tШофьорът веднага се е обадил в НСО, а Панов е написал писмо до директора на службата. Върховният съдия не знае дали колата е била оставяна някъде без надзор.\r\n\t\"С този шофьор от самото начало на мандата ми е човекът, който управлява автомобила на НСО, и аз не съм го виждал да оставя колата без надзор, без поглед върху нея. Надявам се да стане ясно какво се е случило. Нека да изчакаме разследващите органи\", добави той.\r\n\t\r\n\tШефът на ВКС отхвърли обвиненията, отправени срещу него от главния прокурор, мнозинството във Висшия съдебен съвет и депутати от ГЕРБ, че говори политически.\r\n\tПоследният повод за тези обвинения бе изказването на Лозан Панов след срещата му с президента. Тогава той призова за свикване на Велико Народно събрание и промени в конституцията, с които прокуратурата да се извади от съдебната власт.\r\n\t\"Многократно вече се говори за политика. Не виждам основания за това, споделянето на идеи не е политика. защото в България, във всяка демократична държава, всеки може да сподели идеи\", каза Панов и отново припомни, че темата за реформа в държавното обвинение се заобикаля от Народното събрание.\r\n\t\r\n\tПреди ден Сотир Цацаров остро разкритикува искането на Панов и с твърдението, че съдиите също биха били против изваждането на прокуратурата, ако някой ги пита.\r\n\t\"Когато този дебат бъде проведен, всеки ще има възможност да каже своята позиция. Странен ми е подобен подход, защото дали той (Цацаров-б.р.) е питал към прокурорите, когато е искал да отиде в ЦУМ\", отговори Панов.\r\n\tСтава дума за частната среща на главния прокурор с бизнесмена Сашо Дончев в офиса на политика от БСП Георги Гергов в ЦУМ, за която Панов безуспешно настоява да има независима проверка, но институциите са пас.\r\n\tШефът на ВКС напомни, че през годините са правени много промени в конституцията, свързани със съдебната система, но винаги темата за контрол над главния прокурор е била заобикаляна, а тя, според него, е важна и затова дебат трябва да има.", "date": "2017.06.08", "title": "Лозан Панов за развитите болтове: Не се страхувам, но не съм безразсъден"}
{"url": "http://www.mediapool.bg/promishlenost-stroitelstvo-i-targoviya-rastat-prez-april-na-godishna-baza-news264967.html", "text": "Промишленото производство с ръст от 4.8%\r\n\tНа годишна база промишленото производство е нараснало с 4.8% през април, но спрямо предходния месец намалява с 1.2 на сто, сочат данните на НСИ.\r\n\tНамаление спрямо март е регистрирано в добивната  и в преработващата промишленост  а увеличение е отчетено в производството и разпределението на електрическа и топлинна енергия и газ \r\n\tПо-значителен спад в преработващата промишленост се наблюдава при производството на лекарства  печатната дейност и възпроизвеждането на записани носители  производството на облекло  на компютърна и комуникационна техника, електронни и оптични продукти  Ръст на месечна база е регистриран при производството на метални изделия, без машини и оборудване  на химични продукти  на тютюневи изделия и на дървен материал и изделия от него, без мебели 3.2%\r\n\tНа годишна база ръст на промишленото производство е отчетен в преработващата промишленост  а спад в производството и разпределението на електрическа и топлоенергия и газ  и в добивната промишленост \r\n\tПо-значително увеличение в преработващата промишленост спрямо предходната година се наблюдава при производството на метални изделия, без машини и оборудване  тютюневи изделия  компютърна и комуникационна техника, електронни и оптични продукти  химични продукти 22%.\r\n\tНамаление на годишна база е отчетено при производството на превозни средства, без автомобили  напитки лекарства и облекло Строителство с ръст от 2%\r\n\tНа месечна база при строителната продукция се отчита спад от 1.8%, но на годишна има ръст от 2 на сто за април, показват данните на НСИ.\r\n\tСпрямо предходният месец намалява както сградното строителство 1.8%, така и гражданското/инженерното строителство 1.7\r\n\tНа годишна база увеличението на строителната продукция през април се дължи предимно от положителния темп при сградното строителство, където увеличението е с 8.7%, докато при гражданското/инженерното строителство e регистрирано намаление от 5.4%.Оборотът в търговията на дребно расте с 2.1%\r\n\tНа месечна база оборотът в търговията на дребно, без тази с автомобили и мотоциклети, през април намалява с 0.5%, но спрямо година по-рано расте с 2.1 на сто, показват данните на НСИ.\r\n\tПрез април оборотът нараства спрямо предходния месец при търговията на дребно с фармацевтични и медицински стоки  и с разнообразни стоки \r\n\tПо-значително намаление на месечна база е регистрирано при търговията на дребно с компютърна и комуникационна техника  автомобилни горива и смазочни материали  и чрез поръчки по пощата, телефона или интернет \r\n\tНа годишна база оборотът нараства по-значително при търговията на дребно с фармацевтични и медицински стоки  разнообразни стоки  и с текстил, облекло, обувки и кожени изделия \r\n\tНамаление на годишна база е регистрирано при търговията на дребно с автомобилни горива и смазочни материали 15.4 и рез поръчки по пощата, телефона или интернет 0.7", "date": "2017.06.08", "title": "Промишленост, строителство и търговия растат през април на годишна база"}
{"url": "http://www.mediapool.bg/bulgaria-i-oshte-19-darzhavi-sazdadoha-novata-evropeiska-prokuratura-news264964.html", "text": "България и 19 други държави от ЕС постигнаха политическо съгласие за създаването на новата Европейска прокуратура.\r\n\tТова е станало на заседанието на Съвета по правосъдие, а Европейската комисия изрази подкрепа за решението. За да се сформира новият орган, ще е необходимо и одобрение на Европейския парламент.\r\n\tОбщата прокуратура се създава по механизма на т. нар. засилено сътрудничество, въведен с Лисабонския договор през 2009 г.\r\n\tЕвропейската прокуратура няма да замени националните разследващи органи, а ще има правомощия да провежда разследвания и да повдига обвинения за престъпления, засягащи бюджета на ЕС, като корупция или измами със средства на ЕС, а също и трансгранични измами с ДДС.\r\n\tОчаква се европейската прокуратура ще бъде \"солиден, независим и ефикасен орган, специализиран в борбата с финансовите престъпления в целия ЕС\".\r\n\t\"Измамите, засягащи бюджета на ЕС, не се толерират. Всеки цент от този бюджет трябва да бъде похарчен в полза на европейските граждани. Създавайки една солидна, независима и ефикасна Европейска прокуратура, ние засилваме усилията си да защитим парите на данъкоплатците, като осигуряваме европейски подход спрямо разследването и наказателното преследване на престъпленията, засягащи бюджета на Съюза. Това ще бъде сериозно допълнение към вече съществуващите средства на равнището на Съюза, а именно Европейската служба за борба с измамите, която работи в областта на административните разследвания\", коментира еврокомисарят по бюджета Гюнтер Йотингер.\r\n\t\"Днес е добър ден за европейския данъкоплатец. Европейската прокуратура ще допълва важната работа, извършвана от Евроюст - агенцията на ЕС, работеща в областта на наказателното правосъдие - и ще даде възможност агенцията да посвети повече ресурси на борбата с тероризма, трафика на хора или други престъпления\", добави Вера Йоурова, комисар на ЕС по въпросите на правосъдието и потребителите.", "date": "2017.06.08", "title": "България и още 19 държави създадоха новата Европейска прокуратура"}
{"url": "http://www.mediapool.bg/zhertvite-na-napadeniyata-v-teheran-dostignaha-17-news264972.html", "text": "Жертвите на двата атентата срещу сградата на иранския парламент и мавзолея на основателя на Ислямската република аятолах Хомейни достигна 17 души, съобщи агенция Мехр. Три от жертвите са жени. Ранени са над 40 души. Иранските власти съобщиха, че нападателите са били ирански граждани. Арестувани са шестима заподозрени, включително една жена. Увеличиха се полицейските патрули по улиците на Техеран и в столичните метростанции. Зам.-вътрешният министър Мохамад Хосеин Золфагари заяви по държавната телевизия, че \"правоохранителните дейности може да нараснат\" и че се набляга на събирането на разузнавателна информация. Иранското министерство на разузнаването съобщи, че петима от замесените в атентатите в Техеран са били бойци на \"Ислямска държава\". В изявлението на министерството се посочва, че петимата мъже са напуснали Иран, за да се бият в редиците на ИД в иракския град Мосул и сирийския град Ракка и се завърнали в страната миналото лято. Фамилните имена на атентаторите не се съобщават от съображения за сигурност и от уважение към правото на личен живот на семействата им. Министерството публикува и снимки на труповете на нападателите. ", "date": "2017.06.08", "title": "Жертвите на нападенията в Техеран достигнаха 17"}
{"url": "http://www.mediapool.bg/kabinetat-otpusna-7-mln-lv-na-plovdiv-za-kulturna-stolitsa-na-evropa-news264971.html", "text": "Правителството отпусна 7 млн. лв. на община Пловдив за ремонт на инфраструктура и културни институти по повод избора на града за културна столица на Европа през 2019 г., съобщи правителствената информационна служба.\r\n\tСъс средствата ще се финансира изграждането на нова или обновяване на съществуваща културна инфраструктура – музеи, галерии, театри, концертни зали, центрове за изкуство. Част от тях ще отидат за обновяване на градската среда – площади, градини, благоустрояване на обществени пространства, е посочено в съобщението.\r\n\tТрансферът от 7 млн. лв. е част от подпомагането от страна на държавата на Пловдив за културна столица на Европа по многогодишната програма (2015-2019 г.). За 2015 г. Пловдив получи 4 млн. лв. от държавата, а през 2016 г. на града не бяха отпуснати средства. За 2018 г. са планирани още 9 млн. лв. помощ от държавата за Пловдив.\r\n\tОбщо средствата за изпълнение на многогодишната програмата са 76.4 млн. лв. От тях 20 млн. лв. са от държавния бюджет, 46.4 млн. лв. – от бюджета на община Пловдив и 10 млн. лв. от спонсори и други източници.\r\n\tИнициативата \"Европейска столица на културата\" е една от ключовите дейности на Европейския съюз в културната сфера. Целта е да се подчертае богатството и културното многообразие в Европа, споделянето на общи ценности и да се насърчи взаимното опознаване и разбирателството между европейските граждани.\r\n\tГрадът, който спечели титлата \"Европейска столица на културата\", в продължение на една година изпълнява културна програма, която има европейско измерение, съвместима е с националната културна стратегия или с политиките и с регионалните стратегии за културата.", "date": "2017.06.08", "title": "Кабинетът отпусна 7 млн. лв. на Пловдив за културна столица на Европа"}
{"url": "http://www.mediapool.bg/rastat-na-minimalnata-pensiya-shte-bade-pokrit-ot-sabrani-poveche-osigurovki-news264974.html", "text": "Около 100 млн. лева, необходими за увеличаването на минималната пенсия на две стъпки до края на годината, ще дойдат от по-високи от очакваните приходи от осигурителни вноски. Това обяви в четвъртък социалният министър Бисер Петков след заседанието на Министерския съвет, на което бяха одобрени промените в бюджета на НОИ, засягащи увеличението.\r\n\tОт 1 юли 2017 г. минималната пенсия да се повиши от 161.38 лв. на 180 лв., което представлява увеличение от 11.5 на сто, а от 1 октомври 2017 г. - на 200 лв. с увеличение от 11.1 на сто.\r\n\tВ резултат на промяната със същите проценти ще се повишат минималните размери и на останалите пенсии за трудова дейност, които се определят в процент от минималната пенсия за осигурителен стаж и възраст. Това са пенсиите за инвалидност поради общо заболяване, пенсиите за инвалидност поради трудова злополука и професионална болест и наследствените пенсии.\r\n\tПетков изрази надежда промените да бъдат подкрепени в парламента, за да може да влязат в сила от 1 юли и да бъдат изплатени по-високите размери на минималните пенсии.\r\n\tТой уточни, че оценката на допълнителния разход за изплащане на по-високите минимални размери на пенсиите е за около 100 млн. лева до края на година.\r\n\tТова нямало да доведе до нарастване на планирания размер на субсидията от централния бюджет за покриване на недостига от средства по бюджета на НОИ, защото текущото изпълнение показва, че има преизпълнение на плана за приходите за първите четири месеца с около 100 млн. лева, което ще покрие по-високия разход, който ще дойде от увеличените минимални размери на пенсиите.\r\n\t\"Както е подчертавано и преди, увеличението на минималната пенсия за осигурителен стаж и възраст води автоматично до увеличение и на други видове трудови пенсии – като трудовите инвалидни пенсии, наследствените пенсии. Тоест общо около 800 хиляди пенсионери след втората стъпка на увеличение ще получат по-голямо повишение, от планираната индексация на всички пенсии от 1 юли с 2.4%\", обясни Петков.", "date": "2017.06.08", "title": "Ръстът на минималната пенсия ще бъде покрит от събрани повече осигуровки"}
{"url": "http://www.mediapool.bg/norvegiya-otkriva-pochetno-generalno-konsulstvo-v-bulgaria-news264976.html", "text": "Норвегия ще открие почетно генерално консулство в София, след като през миналата година официално закри посолството си у нас, съобщиха от пресслужбата на Министерския съвет.\r\n\tКонсулството ще бъде със седалище в София и консулски окръг обхващащ територията на България, без областите Шумен, Варна, Добрич и Бургас, които се покриват от почетното консулство на държавата във Варна.\r\n\tНорвежката страна мотивира желанието си да открие консулството в България със закриването на посолството си на 30 юни 2016 г., както и с желанието си за развитие на двустранните отношения във всички сфери от общ интерес между Норвегия и България.\r\n\tЗа почетен консул Норвегия иска да назначи Венцеслава Янчовска-Иванова.\r\n\tКабинетът прие и решение, с което оттегля съгласието си Ивар Свенсон да изпълнява функциите на почетен генерален консул на Кралство Швеция в София.\r\n\tСъс същото решение правителството даде съгласие за назначаването на Зоя Паунова на поста. Промяната се извършва по искане на шведската страна. Тя мотивира желанието си с молбата на Ивар Свенсон да бъде освободен от заеманата длъжност, както и с голямото си доверие към Зоя Паунова.", "date": "2017.06.08", "title": "Норвегия открива почетно генерално консулство в България"}
{"url": "http://www.mediapool.bg/sluzhiteli-na-dai-i-sobstvenitsi-na-avtoshkoli-sa-zadarzhani-za-kupuvane-na-shofyorski-izpiti-news264947.html", "text": "Дванайсет служители на Изпълнителна агенция \"Автомобилна администрация\" и двама собственици на автошколи са задържани при операция на ГДБОП срещу схема за купуване на практическите изпити по кормуване. Говорителят на главния прокурор Румяна Арнаудова съобщи в четвъртък, че в разследването, което тече от януари 2016 година, са използвани специални разузнавателни средства, а в задържаните служители на ДАИ са открити над 115 хиляди лева в различни валути. Тя посочи, че претърсванията и изземанията продължават, така че сумата може да нарасне. Установено е, че изпитващи и инструктори са получавали пари от хора, които \"не притежават в достатъчна степен правоспособност за управляване на МПС\". Както е казал един от задържаните: \"Ние пари от тези, които могат да карат, не вземаме\". Предстои да бъдат разпитвани водачи, за които има данни, че са взели книжка чрез подкуп. Административният ръководител на специализираната прокуратура Иван Гешев съобщи, че жребият е бил манипулиран, за да може конкретният изпитващ инспектор от Изпълнителна агенция \"Автомобилна администрация\" да се падне в точно определена автошкола. \"След проведените над 36 претърсвания и обиски на лица продължават и в момента да излизат различни суми от книги, в коли, кутийки, картини и т.н.\", посочи Гешев. Според него корупционните схеми са били с малки суми, но са получавани редовно, като обичайната сума е била между 50 и 100 лв. и се е генерирал доста голям приход на годишна база. \"В България при пътнотранспортни произшествия за година загиват над 1000 човека. Тази цифра надвишава загубите на американската и на руската армии в Сирия. Това престъпление е от категорията на значимите и бяхме доста внимателни, подходихме внимателно при събирането на доказателствата\", коментира той. \"Следва да бъде оценен и фактът, че с тези си действия, тези държавни служители застрашават националната сигурност, защото така на пътя попадат хора, които нямат умения за управление на моторни превозни средства\", каза Гешев. Прокурорът ще прецени до края на срока за задържане на кои от лицата ще бъде повдигнато обвинение за участие в организираната престъпна група. До момента са извършени множество претърсвания и изземвания. Министърът на транспорта Ивайло Московски заяви, че със сигурност ще има кадрови промени в ДАИ. \"Държавата декларира, има воля и ще бъде абсолютно безкомпромисна към всякакви нерегламентирани практики, свързани с всички контролни органи, които имат отношения по превенция, безопасност на пътя и намаляване на пътно-транспортните произшествия\", каза Московски. Той даде пример с промените в теоретичната част на изпитите за шофьори, които се провеждат на таблет без достъп до WiFi и в помещения на ДАИ с видеонаблюдение. \"Имаме около 20 000 души, които минаха като кандидат-водачи. Нямаме нито един сигнал за корупция. За момента изглеждат непробиваеми\", каза той. Московски коментира, че рисковата зона е била именно провеждането на практическите изпити, където се е провела акция от специализираните органи. ", "date": "2017.06.08", "title": "Служители на ДАИ и собственици на автошколи са задържани за купуване на шофьорски изпити"}
{"url": "http://www.mediapool.bg/stolichna-obshtina-tarsi-variant-za-izgrazhdane-na-veloaleya-po-bul-dondukov-news264975.html", "text": "Столична община търси вариант за изграждане на велоалея по бул. \"Княз Дондуков\" по заръка на кмета Йорданка Фандъкова, след отказа на Министерство на културата да съгласува внесения проект за реконструкция на булеварда и становището за запазване на паветата. Това съобщи пресцентърът на Столична община.\r\n\tРемонтът на бул.\"Дондуков\", който тече в момента, е бил обсъждан и на правителственото заседание, съобщиха участници в него пред Mediapool.\r\n\tПричината е позицията на сдружението \"Спаси София\", според което пътните платна на булеварда с разнебитения паваж трябва да се асфалтират, а паважът да остане само около трамвайните релси. Общината се отказа от първоначалните идеи за асфалта след натиск на други неправителствени организации, сред които Гражданска инициатива \"Обществен и релсов транспорт\", Инициатива \"Граждани за зелена София\", Български център за зелена икономика, фондация \"ЕкоОбщност\", Съюз на урбанистите, колоездачен клуб \"Велосити\". Всички те се обявиха твърдо за запазване на паважната настилка, която била по-екологична.\r\n\tПозовават се и на урбаниста Ян Гел, който помага за изработването на визията на София, който изтъква, че градът трябва да е удобен за хората, а не за автомобилите. В случая обаче става дума за пътно платно, предвидено за автомобили и градски транспорт.\r\n\tОбщинското дружество \"София проект\" е преработило проекта за ремонт на булеварда съгласно изразеното от Министерството на културата становище за запазване на паважната настилка. Преработеният проект е внесен в Националния институт за недвижимо културно наследство за окончателно съгласуване.\r\n\tПрез това време са възложени доработки на проекта, които да включат обособяването на велоалея, перони на трамвайните спирки и трамвайни ограничители. След изготвяне на доработките (по чл. 154 ал. 5 от ЗУТ) Общинският експертен съвет по устройство на територията ще приеме окончателните варианти, които ще бъдат изпълнени при реконструкцията на бул. \"Дондуков\" в участъка от бул. \"Васил Левски\" до Младежкия театър.\r\n\tВсички варианти, които се проучват в момента, ще бъдат обсъдени с представители на велоорганизациите – целта е да се изгради велоалея, ако тя дава максимална сигурност за велосипедистите, е посочено в съобщението на Столична община.\r\n\tПо искане на кмета Фандъкова предстои да бъде възложено изработването на цялостно силуетно проучване на бул. \"Дондуков\".\r\n\tСтолична община подготвя промени в Закона за устройство и застрояването на Столична община, с които да направи задължителни насоките по отношение на цветови решения за фасадите на сградите, фасадно осветление, места за реклама, климатични системи и др., които са елементи от силуетните планове. Като пилотен проект беше изработен силуетен план на ул. \"Граф Игнатиев\".\r\n\tСтолична община е изискала от фирмата-изпълнител да приложи нов за градските условия метод на подредба на паважа. Технологията, която ще се приложи, е с полагане на циментова стабилизация, върху която ще се положи пясъчно легло от 15 см, върху което ще се реди паважната настилка. Тази технология се прилага при строителство на пътища с тежко движение, като циментовата стабилизация играе ролята на основа и на дренаж, който отвежда водата, посочват от Столична община.\r\n\tРемонтът на бул.\"Дондуков\" започна на 4 юни. В момента е затворен участък от ул. \"Кракра\". Премахва се релсовият път и предстои подмяна на канализацията от \"Софийска вода\".", "date": "2017.06.08", "title": "Столична община търси вариант за изграждане на велоалея по бул. \"Дондуков\""}
{"url": "http://www.mediapool.bg/atentatorat-ot-manchestar-se-e-radikaliziral-prez-2015-g-vav-velikobritaniya-news264995.html", "text": "Атентаторът самоубиец, отнел живота на 22-ма души на концерт в град Манчестър миналия месец, се е радикализирал през 2015 г., докато живял във Великобритания, съобщил брат му пред либийските разследващи от специалните сили за борба с тероризма, предаде Ройтерс.\r\n\tХашем Абеди казал също, че брат му Салман Абеди е купил оборудването за атаката във Великобритания, но той не е знаел къде ще бъде използвано, заяви за Ройтерс Ахмед бин Салем, говорител на специалните сили в Триполи, известни като \"Рада\".\r\n\t\"Рада\" са антитерористични сили, подкрепящи признатото от ООН либийско правителство в Триполи. Силите арестуваха бащата на Салман Абеди - Рамадан - и по-малкия му брат Хашем в дните след атентата и ги разпитват заедно с други членове на семейството.", "date": "2017.06.08", "title": "Атентаторът от Манчестър се е радикализирал през 2015 г. във Великобритания"}
{"url": "http://www.mediapool.bg/rumen-radev-letya-s-amerikanski-iztrebitel-news264977.html", "text": "Президентът Румен Радев бе гост на българско-американската летателна тренировка \"Тракийски орел 2017\" и летя на изтребител F-15C, съобщиха от прессекретариата на държавния глава.\r\n\tДържавният глава бе поканен от командващия ВВС на САЩ в Европа и Африка и командир на Съюзното военновъздушно командване на НАТО генерал Тод Уолтърс и от посланика на САЩ в България Ерик Рубин.", "date": "2017.06.08", "title": "Румен Радев летя с американски изтребител"}
{"url": "http://www.mediapool.bg/nai-vliyatelnata-sunitska-uchebna-institutsiya-osadi-atentatite-v-shiitski-iran-news264979.html", "text": "Най-влиятелната учебна институция на сунитския ислям - университетът Ал Азхар в Кайро осъди двата атентата над иранския парламент и гробницата на аятолах Хомейни в Техеран, предаде ДПА.\r\n\t\"Ал Азхар осъжда тези две терористични атаки и подчертава, че отхвърля всички форми на насилие, насочени срещу невинни и нарушават светостта на живи и мъртви хора\", се казва в изявление на институцията.\r\n\tЗа нападенията в шиитски Иран пое отговорност радикалната сунитска организация \"Ислямска държава\".", "date": "2017.06.08", "title": "Най-влиятелната сунитска учебна институция осъди атентатите в шиитски Иран"}
{"url": "http://www.mediapool.bg/belgiya-ustanovi-propuskite-doveli-do-atentatite-v-parizh-i-bryuksel-news264997.html", "text": "Специалната комисия към Федералния парламент на Белгия за разследване на миналогодишните атентати в Брюксел представи в четвъртък своя доклад, който отчита допуснатите пропуски, предаде БТА от Брюксел.\r\n\tСпоред комисията съществува несъгласуваност между отделните национални служби по сигурността. Тези пропуски са станали причина да не бъдат предотвратени атентатите в Брюксел (и в Париж, доколкото белгийската терористична клетка е подготвила и осъществила нападенията в двете столици през ноември 2015 г. и март 2016 г.). Отчита се липса на достатъчен обмен на данни между белгийските служби по сигурността и разузнаването, ограничено международно сътрудничество, отсъствие на цялостен подход.\r\n\tИзготвени са няколко препоръки, сред които е по-доброто използване на служителите и осигурените средства, както и отпускането на допълнителен бюджет при необходимост.\r\n\tМестни медии цитират друга препоръка, според която аташетата по сигурността в белгийските задгранични представителства следва да владеят езика на приемащата страна.\r\n\tПоследният извод се налага покрай установените пропуски по случая с Ибрахим Бакрауи. При атентатите в Брюксел двамата братя Ибрахим и Халид Бакрауи се взривиха на летището и в метрото. Турция съобщи ден по-късно, че е задържала и предала Ибрахим на белгийските власти, но той е бил оставен на свобода.\r\n\tТурция спряла Ибрахим на път за Сирия, където искал да се присъедини към \"Ислямска държава\". Турските власти изпратили информация по случая до белгийското посолство, но аташето по сигурността бил в отпуск, не знаел турски и не превел думата \"тероризъм\" в грамата, която препратил до МВР в Брюксел. Служителят не преотстъпил задълженията си на друг, защото \"нямало такава практика\". В резултат Бакрауи пътувал от Турция до Холандия, а след това се върнал в Белгия и необезпокояван започнал приготовленията за атентатите.\r\n\tНепосредствено преди деня на атентатите двамата братя Бакрауи бяха обявени за издирване и се предполага, че това е станало причина за ускоряването на плановете на терористите, наред със задържането на Салах Абдеслам четири дни по-рано. Абдеслам бе единственият шахид, чието взривно устройство отказа при атентатите в Париж преди две години. Той бе задържан в Брюксел след издирване, продължило четири месеца.", "date": "2017.06.08", "title": "Белгия установи пропуските, довели до атентатите в Париж и Брюксел"}
{"url": "http://www.mediapool.bg/nzok-zadalzhava-onkobolnitsite-da-vavedat-avtomatizirano-prigotvyane-na-lekarstva-news264999.html", "text": "Всички лечебни заведения за болнична помощ, които имат договор с Националната здравноосигурителна каса (НЗОК) и осъществяват дейност по онкологични клнични клинични пътеки, трябва да разполагат с автоматизирана или полуавтоматизирана система за подготовка на инфузионни разтвори на лекарствени продукти до януари 2018.\r\n\tЦентрализирано разтваряне на цитостатиците (онкомедикаменти) в болничната аптека е много по-модерният, стерилен и икономичен начин за приготвянето на медикаментите, отколкото приготвянето им от персонала в отделенията. При централизираното приготвяне се изхвърлят много по-малки количества.\r\n\tНовото изискване се отнася до клиничните пътеки №240 (Продължително системно парентерално лекарствено лечение на злокачествени солидни тумори и свързаните с него усложнения), 242 (Диагнoстика и лечение на левкемии) и 243 (Диагностика и лечение на лимфоми) и Амбулаторна процедура №6 (Системно лекарствено лечение при злокачествени солидни тумори и хематологични заболявания).\r\n\tВъвеждането на смесителните системи е заложено в Националния рамков договор за медицински дейности 2017 г. в условията за сключване на договор с НЗОК и изискванията за изпълнение на посочените клинични пътеки и амбулаторна процедура.\r\n\tЦелта е постигане на по-точни и сигурни дозировки на лекарствените продукти за лечение на злокачествени заболявания и по-добър контрол при потреблението на инфузионните разтвори на лекарствени продукти за лечение на злокачествени заболявания.", "date": "2017.06.08", "title": "НЗОК задължава онкоболниците да въведат автоматизирано приготвяне на лекарства"}
{"url": "http://www.mediapool.bg/germaniya-otpuska-oshte-35-mln-evro-za-bezhanskite-tsentrove-v-libiya-news264996.html", "text": "Германия обеща допълнителни 3,5 млн. евро помощ за подобряване на условията на бежанците в Либия, предаде Асошиейтед прес.\r\n\tПо време на необявено посещение в Триполи в четвъртък германският външен министър Зигмар Габриел каза, че много мигранти в Либия са \"в отчаяно положение\". Парите, които Берлин обеща, ще бъдат изплатени през 2018 г. и са в отговор на призив от Върховния комисариат на ООН за бежанците.\r\n\tГабриел каза, че тези пари са в допълнение на регионалната програма за 100 млн. евро, изпълнявана от Международната организация за миграция. Германия плаща най-голямата част от тези средства.\r\n\tДопълнителната сума, обещана днес, ще се използва за подобряване на жизнените условия в бежанските центрове, в които пребивават много бежанци от Близкия изток и Африка, минавайки транзит през Либия, преди да предприемат опасното пътуване през Средиземно море към Европа.", "date": "2017.06.08", "title": "Германия отпуска още 3,5 млн. евро за бежанските центрове в Либия"}
{"url": "http://www.mediapool.bg/rumaniya-povishava-dvoino-zaplatite-v-byudzhetniya-sektor-news265001.html", "text": "Румънският парламент одобри рязко увеличаване на заплатите в публичния сектор. Въпреки предупрежденията на международните кредитори за опасност от дефицит, някои от заплатите като тези на лекарите и учителите ще скочат двойно и повече.\r\n\tЗаконопроектът бе одобрен в сряда със 188 гласа \"за\", 28 \"против\" и 47 \"въздържал се\". Вдигането на заплатите бе ключово предизборно обещание на лявата Социалдемократическа партия, която се върна на власт след изборите през декември.\r\n\tЗаплатите на повече от 1 млн. държавни служители ще бъдат увеличени, като за целта са предвидени средства от порядъка на 10 млрд. евро през следващите 5 години.\r\n\tСъгласно новия закон, заплатите на лекарите на ръководни позиции в държавното здравеопазване догодина ще се увеличат на 2 700 евро, при 1000 евро в момента.\r\n\tМедицинските сестри ще получават 900 евро вместо сегашните 530 евро.\r\n\tНякои учители ще получат 100-процентно увеличение, което ще бъде въведено постепенно от 2018 до 2022 година.\r\n\tПовишението на доходите на държавните служители в Румъния ще стане на два пъти - веднъж на 1 януари 2018-а, след което отново през март догодина.\r\n\tЕдин от споровете между управляващи и опозиция беше около промяната на първоначално обявените планове за едновременно повишение на всички бюджетни заплати. Според одобрения вариант на закона увеличението за лекарите и учителите ще започне от март догодина. За сметка на това депутатите попадат в категорията на щастливците, тъй като техните възнаграждения ще се вдигнат веднага след като законът влезе в сила.\r\n\tГласуваният закон ще увеличи разходите за заплати в румънския бюджет през следващата година до 16.5 милиарда евро или 8.6% от брутния вътрешен продукт, според финансовия министър Виорел Стефан. За тази година по това перо са предвидени 14.5 млрд. евро.\r\n\tОпозиционната партия \"Съюз за спасение на Румъния\" се закани да сезира Конституционния съд за закона за заплатите, тъй като е приет без разчети за въздействието му върху бюджета през следващите четири години. По тази тема правителството импровизира, коментира депутатът Кристиан Сайдлер, цитиран от румънски медии.\r\n\tВ същото време партия \"Народно движение\" на бившия румънски президент Траян Бъсеску обяви, че не е честно заплатите на депутатите да нараснат от юли, докато тези на лекарите и учителите чак другата година.\r\n\tМинистър-председателят и политиците от управляващата партия засега не дават обяснение защо заплатите на целия публичен сектор няма да се увеличат от юли тази година, както е предвидено в правителствената програма. Единствените им изявления са, че от догодина ръстът на заплатите ще е устойчив.\r\n\tПремиерът и финансовият министър не се появиха в пленарната зала при окончателното гласуване на закона.\r\n\t\"Този закон ще промени историята на Румъния”, каза пред депутатите лидерът на социалдемократите Ливиу Драгня, цитиран от БГНЕС.\r\n\tПрезидентът Клус Йоханис се презастрахова в края на май с думите, че решението за вдигане на заплатите ще бъде отговорност \"напълно и абсолютно\" на управляващата партия. Неговите възражения са, че не е сигурно как такова голямо повишение би се отразило на бюджета.\r\n\tДесетилетие след присъединяването си към ЕС 20-милионната съседна Румъния остава на предпоследно място по бедност в общността след България.\r\n\tЕврокомисията предупреди, че увеличаването на заплатите в Румъния ще бъде \"значителен риск за спад в бюджетните прогнози”.\r\n\tОт Международния валутен фонд допълниха, че последователните данъчни облекчения през последните две години вече значително са намалили публичните приходи и призоваха Букурещ \"внимателно да прецени\" последните си мерки.\r\n\tРумъния прогнозира 2.96% бюджетен дефицит за настоящата 2017 г, но Брюксел смята, че той ще е поне 3.5 на сто. Според данни за първото тримесечие, страната има икономически растеж от 5.7 процента – най-високият в ЕС.\r\n\tРумънските социалдемократи обещаха да подкрепят икономическия растеж и до 2020 година страната да стане 13-тата по сила икономика в ЕС, докато сега е на 17-то място.", "date": "2017.06.08", "title": "Румъния повишава двойно заплатите в бюджетния сектор"}
{"url": "http://www.mediapool.bg/dzhordzh-soros-shte-ustoya-na-napadkite-ot-tsentralna-i-iztochna-evropa-news264998.html", "text": "Инвеститорът Джордж Сорос изрази увереност, че ще устои на нападките от политици в Централна и Източна Европа, предаде Асошиейтед прес.\r\n\t86-годишният унгарско-американски милиардер и оцелял от Холокоста е една от глобалните личности, мразени от популисти и националисти, които критикуват подкрепата му за либерални каузи. Сред критиците му са унгарското правителство и политици от управляващи партии в други страни от региона.\r\n\tПривържениците на Сорос го хвалят за подкрепата му за множество добри каузи и смятат, че той е използван като изкупителна жертва от авторитарни политици, отбелязва АП.\r\n\t\"Аз съм идеологически против хората, които водят тази война и се придържам към принципите си. Мисля, че ще победим\", каза Сорос при откриването на институт за ромска култура в Берлин.", "date": "2017.06.08", "title": "Джордж Сорос: Ще устоя на нападките от Централна и Източна Европа"}
{"url": "http://www.mediapool.bg/boiko-borisov-merkel-e-uchila-che-kiril-i-metodiy-sa-balgari-news265000.html", "text": "каза се, че много хора са чули изказването за македонските земи и за кирилицата и в тази връзка канцлерът Меркел каза: ние сме учили, че това са българските братя Кирил и Методий\", казва премиерът Бойко Борисов в интервю за българското издание на Дойче Веле след среща с германския канцлер.\r\n\t \r\n\t\"За 24 май специално ще те поздравя за този празник\", казала Меркел на премиера, след като й обяснил, че \"това е най-любимият, най-светлият, най-хубавият празник на България\".\r\n\t \r\n\t\"Меркел си го записа в тефтера и каза: на 24 май ще ви поздравя специално\", допълва Борисов по повод изказването от страна на руския президент Владимир Путин, че \"кирилицата идва от македонските земи\".", "date": "2017.06.08", "title": "Бойко Борисов: Меркел е учила, че Кирил и Методий са българи"}
{"url": "http://www.mediapool.bg/varhovnite-sadii-izdignaha-favorita-na-shefa-si-za-predsedatel-na-vas-news265002.html", "text": "Съдиите от Върховния административен съд (ВАС) подкрепиха за техен следващ началник колегата си Георги Чолаков, който е сочен за фаворит на сегашния шеф на ВАС Георги Колев. Кандидатурата на Чолаков бе издигната с решение на Пленума на ВАС с гласовете на 57 от общо 89 присъстващи съдии. Това са почти всички съдии от ВАС.\r\n\t \r\n\tКандидатурата на Чолаков бе издигната от съдиите във Второ отделение на ВАС, на което той е ръководител. Неговата основна конкуренция бе съдия Соня Янкулова, която получи 22 гласа. Съдия Янкулова бе заместник-министър на отбраната и на МВР от квотата на БСП.\r\n\t \r\n\tВотът на съдиите от ВАС за издигане на кандидатурата на Чолаков бе явен. Неофициално част от върховните съдии коментираха, че това е предопределило издигането на Чолаков, защото част от магистратите във ВАС не са желаели да влизат в конфликт с ръководството.\r\n\t \r\n\tПрез 1993 г. Георги Чолаков става председател на Районния съд в Сливен. По това време заместник-председател на съда е Юлияна Колева, която после става депутат от ГЕРБ и накрая член на ВСС с подкрепата на същата партия, напомня сайтът “Съдебни репортажи“.\r\n\t \r\n\tОт 1995 г. до 2007 г. Чолаков работи като адвокат и обслужва фирмата “Мел Инвест Холдинг” АД, когато изпълнителен директор е Десислава Танева – сега депутат от ГЕРБ, бивш министър на земеделието в първото правителство на Бойко Борисов, председател на ресорната комисия в парламента.\r\n\t \r\n\tПрез март 2007 г. Георги Чолаков става административен съдия в Сливен. През януари 2009 г. подава оставка като съдия и става нотариус в Балчик. За трети път Георги Чолаков влиза в съдебната система през март 2012 г., този път – на върховно ниво след външен конкурс и е назначен за съдия във ВАС в мандата на Георги Колев.\r\n\t \r\n\tОще през 2013 г. Колев го назначава за шеф на Второ отделение на съда.\r\n\t \r\n\tГеорги Чолаков бе част и от петчленния съдебен състав на ВАС по делото, заведено от акционерите на КТБ срещу акта на БНБ за отнемане на банката. Съдът потвърди законността на акта, въпреки тежките съмнения, че така се влиза в противоречие на практиката на Европейския съд по правата на човека.\r\n\t \r\n\tСъдия Георги Чолаков влиза в надпреварата за шеф на ВАС като почти сигурно избран. Мнозинството във ВСС, формирано около Сотир Цацаров и Георги Колев, разполага с минимум 16 гласа в съдебния съвет при необходими 17 гласа за успешен избор.", "date": "2017.06.08", "title": "Върховните съдии издигнаха фаворита на шефа си за председател на ВАС"}
{"url": "http://www.mediapool.bg/spetssadat-nalozhi-myarka-domashen-arest-na-plevenskiya-prokuror-dimitar-zahariev-news265003.html", "text": "Специализираният съд наложи мярка \"Домашен арест\" на обвинения за участие в организирана престъпна група прокурор от Плевен Димитър Захариев. На надзирателя Мирослав Минков, който беше задържан в паралелна акция, му е наложена мярка \"подписка\". Това съобщиха от пресцентъра на съда, цитирани от БТА в четвъртък.\r\n\tВъв вторник, прокуратурата задържа и обвини Захариев за участие в престъпна група и за изнудване на лекар. Минков е обвинен в заплаха за убийство на мъжа на негова колежка и участие в същата престъпна група.\r\n\tПри старта на делото, покурорът представи данни, че Захариев е управлявал охранителен бизнес в Плевен. Това е ставало чрез подставени лица, заедно с обвиняем по друго дело, Камен Балбузанов - Куката. Групата е оказвала натиск на търговци да бъдат охранявани от конкретна фирма, според обвинението.\r\n\tДимитър Захариев заяви пред съда, че твърденията на прокуратурата са неоснователни и няма доказателства за престъпление. По думите му прокуратурата се опитва да го дискредитира. Обвиняемият отбеляза, че срещу него няма постъпила нито една жалба, както и че свидетелските показания не сочат да е заплашвал или изнудвал някого. Той помоли съда да го освободи срещу подписка.\r\n\tДругият обвиняем, Минков, обясни, че е разказал на колежката си информация, която е чул в заведение, а не е заплашил мъжа й. По думите му, той е в приятелски отношения със семейството. Адвокатът му посочи, че прокуратурата не е дала доказателства за участие на Минков в престъпна група, както и че показанията на свидетелите на заплахата за убийство са разнопосочни.", "date": "2017.06.08", "title": "Спецсъдът наложи мярка \"Домашен арест\" на плевенския прокурор Димитър Захариев"}
{"url": "http://www.mediapool.bg/svetlinite-na-aifelovata-kula-shte-ugasnat-v-pamet-na-zhertvite-ot-atentatite-v-teheran-news265005.html", "text": "Емблемата на Париж - Айфеловата кула - ще потъне в мрак в полунощ в памет на жертвите на атентатите в Техеран, съобщи в Туитър кметът на френската столица Ан Идалго, цитирана от Франс прес.\r\n\t\"Париж и парижани са солидарни\", написа Идалго в микроблога.\r\n\tВъоръжени мъже и атентатори самоубийци атакуваха вчера иранския парламент и гробницата на аятолах Хомейни в Техеран - първите атаки в Иран, за които отговорност поема групировката \"Ислямска държава\". Нападенията взеха 17 жертви, ранените са десетки.\r\n\tСветлините на Айфеловата кула загаснаха и в неделя вечерта в памет на жертвите на атентата в Лондон предишната нощ, за който също отговорност пое ИД. При него загинаха 8 души.", "date": "2017.06.08", "title": "Светлините на Айфеловата кула ще угаснат в памет на жертвите от атентатите в Техеран"}
{"url": "http://www.mediapool.bg/velikobritaniya-ottegli-vazrazheniyata-si-sreshtu-noviya-voenen-komanden-tsentar-na-es-news265006.html", "text": "Европейският съюз одобри създаването на нов команден център за тренировъчните мисии в чужбина, след като Великобритания оттегли възраженията си, предаде Ройтерс. Това е нов етап в усилията на ЕС да интегрира военните сили и отбранителните индустрии на страните членки.\r\n\tДен след като Европейската комисия предложи 1,5 милиарда евро годишно в подкрепа на френско-германските планове за засилено сътрудничество в областта на отбраната, 28-те правителства на ЕС приеха командния център в Брюксел да ръководи тренировъчни мисии в Сомалия, Централноафриканската република и Мали.\r\n\tВърховният представител на ЕС по външната политика и сигурността Федерика Могерини заяви, че решението е много важно за укрепване на европейската отбрана.\r\n\tВеликобритания, която ще бъде член на ЕС до напускането на съюза през 2019 г., се противопоставяше на създаването на командния център, защото се опасяваше от създаване на армия на ЕС, която би отслабила националните суверенитети. По-малко от две седмици преди започването на преговори за Брекзита обаче Лондон прие създаването на центъра за военно планиране и способност за провеждане на операции, защото той не е наречен военен щаб. Освен това Великобритания настоя в окончателните документи да бъдат включени формулировки, които според Лондон ограничават обхвата на дейност на командния център.\r\n\tЕвропейският съюз отрича да има планове за създаване на армия от войници на ЕС с еднакви униформи.\r\n\tФранция и Германия заявяват, че Европа се нуждае от по-добра координация и обединяване на националните ресурси след съкращенията на разходите, които принудиха националните сили да разчитат прекалено много на САЩ в момент на засилване на заплахата от ислямистки екстремисти и Русия.\r\n\tСпоред Франция, Италия и Германия, които подкрепят твърдо създаването на командния център, въпреки че той в момента има само 25 служители и 3 мисии, трябва да му се позволи след време да се превърне в по-голяма централа, за да координира по-добре европейските мисии.\r\n\tЕС има 15 военни мисии в чужбина, които се ръководят от отделни щабове. Блокът вече заяви, че не се опитва да се конкурира с централата на НАТО в Брюксел, припомня Ройтерс.", "date": "2017.06.08", "title": "Великобритания оттегли възраженията си срещу новия военен команден център на ЕС"}
{"url": "http://www.mediapool.bg/smenenata-ot-semerdzhiev-shefka-na-meditsinski-odit-e-varnata-na-posta-si-news265007.html", "text": "Сменената при масовата чистка в здравния сектор по времето на служебния министър Илко Семерджиев шефка на агенция “Медицински одит“ Златица Петрова е върната начело на структурата, известна като “медицинския ДАНС“.\r\n\tПетрова е възстановена от началото на юни начело на агенцията, която контролира и санкционира болниците за нередности при лечението на пациентите.\r\n\tСемерджиев смени Петрова, като я остави на работа в агенцията и на нейно място постави съветника си Михаил Христов, който освен това оглавяваше и надзорния съвет на НЗОК и така концентрираше свръхвласт.\r\n\tС малки прекъсвания Златица Петрова управлява агенцията от създаването й през 2010 година.", "date": "2017.06.08", "title": "Сменената от Семерджиев шефка на \"Медицински одит\" е върната на поста си"}
{"url": "http://www.mediapool.bg/oshte-edna-turska-bolnitsa-otkri-predstavitelstvo-u-nas-news265004.html", "text": "Представителство на турската университетска болница \"Коч Хоспитъл\", която е единственият официален представител извън САЩ на американския онкологичен център MD Anderson в Хюстън, беше открито в четвъртък в София.\r\n\tУниверситетска болница “Коч“ разполага с първия в Европа и Близкия Изток радиохирургичен апарат ICON за големи мозъчни тумори, с което осигурява най-иновативно и съвременно лечение на пациентите си. Лечението на мозъчни тумори с последното поколение гама нож ICON не изисква хирургическа намеса, като уникалното при него е, че апаратът е подходящ и за пациенти с тумори над 3.5 см.\r\n\tГама ножът е процес, чрез който се насочват множество нискоенергийни радиоактивни лъчи към зоната на заболяването във вътрешността на черепа, без да увреждат здравата мозъчна тъкан. Използван за първи път през 1968 г., днес гама ножът се използва в около 330 центъра в цял свят. Според статистически данни от 2017 г., повече от един милион пациенти с различни мозъчни заболявания са лекувани с гама нож.\r\n\tМиналата година турската верига “Аджъбадем“, която в продължение на няколко години поддържаше две преставителства у нас, стъпи официално на българския пазар и купи българските болници “Сити клиник“ и “Токуда“.\r\n\tДейност по привличане на български пациенти развива и турската група MLP Care Group.", "date": "2017.06.08", "title": "Още една турска болница откри представителство у нас"}
{"url": "http://www.mediapool.bg/futbolistite-na-sauditska-arabiya-ne-uvazhiha-minutata-malchanie-za-zhertvite-ot-london-news265008.html", "text": "Футболистите от националния отбор на Саудитска Арабия не уважиха минутата мълчание в памет на жертвите от атаките в Лондон на 7 юни. Това се случи преди началото на световната квалификация срещу Австралия в Аделаида.\r\n\tДокато играчите на домакините се събраха заедно в центъра на терена, тези на гостуващия тим си заеха позициите в своята половина.\r\n\tТова доведе до бурно недоволство срещу саудитите както на стадиона, така и в социалните мрежи. За австралийците терористичните нападения в английската столица са чувствителна тема, защото две от всичките осем жертви са техни сънародници.\r\n\tАвстралия спечели двубоя с 3:2.\r\n\tГоворител на Футболната федерация на домакините обясни, че още преди срещата саудитите са заявили, че няма да се включат в акта на уважение и съответно играчите в бели екипи ще заемат позиции в своята половина в готовност за първия съдийски сигнал. Тяхното обяснение било, че популярната минута мълчание не кореспондира с техните разбирания и религия. Според тяхната култура това не е израз на страдание.\r\n\tПри такива случаи в Саудитска Арабия предпочитат или да се молят, или да правят дарения.\r\n\tВ същото време обаче в социалните мрежи се появи снимка, на която тимът на Ал Ахли спазва минутата мълчание по подобие на играчите на Барселона преди началото на двубоя помежду им от турнира за Купата на Qatar Airways през декември 2016 г, отбелязва sportal.bg.", "date": "2017.06.08", "title": "Футболистите на Саудитска Арабия не уважиха минутата мълчание за жертвите от Лондон"}
{"url": "http://www.mediapool.bg/bivshiyat-shef-na-fbr-kaza-che-tramp-lazhe-no-ne-i-dali-e-vazprepyatstval-pravosadieto-news264941.html", "text": "Според Коми няма съмнение, че Русия се е намесила в изборите в САЩ.\r\n\tВ същото време той смята, че нито един от подадените гласове не е бил подменен.\r\n\tТой съобщи пред сенатската комисия, че Русия се е опитвала да се намеси в изборите в САЩ, като първите кибератаки са започнали още през 2015 година.\r\n\tРуската намеса в президентските избори е обект на специално разследване в САЩ, като се проучват връзките на членове на екипа на Тръмп с Москва.\r\n\tАмериканският президент отхвърля всички съмнения, но е поставен пред все по-засилващ натиск и от демократите, и от собствената си Републиканска партия.\r\n\tСпоред Коми той е бил уволнен заради начина, по който е провеждал руското разследване. \r\n\tКоми описа като \"наистина притеснителни“ исканията на Тръмп той да приключи разследването за потенциалните връзки между Русия и бившия съветник за национална сигурност Флин.\r\n\t\r\n\tКоми обясни, че след първия му разговор с Тръмп през януари е започнал да си води бележки за срещите с президента, защото се опасявал, че Тръмп може да излъже за тях.\r\n\t\"Наистина се притеснявах, че той може да излъже за същността на нашата среща\", каза Коми.\r\n\t\"Знаех, че може да дойде ден, когато ще имам нужда от запис на това, което се е случило, не само за да защитя себе си, а и за да защитя ФБР и нашата почтеност\", добави той.\r\n\tКоми заяви, че се надява да има записи на разговорите с Тръмп. Президентът го заплаши миналия месец със \"записи\", за да го накара да не дава информация на медиите Тръмп отправи заплахите в поредица от съобщения в Туитър, припомня ДПА.\r\n\t\"Видях туита за записите. Боже, надявам се да има записи!\", заяви Коми пред сенатската комисия, докато излагаше своята версия за разговорите с президента Тръмп.\r\n\t\r\n\tВ писмените си обяснения той потвърди публикациите в медиите, че президентът Доналд Тръмп е поискал от него \"да остави на мира\" уволнения след само три седмици на поста съветник по националната сигурност Майкъл Флин.\r\n\tВ текста присъства следният пасаж за срещата в Овалния кабинет на 14 февруари, когато Тръмп и директорът на ФБР остават на 4 очи:\r\n\t\"Тогава президентът се върна на темата за Майкъл Флин и каза: \"Той е добро момче и преживя много\". Той повтори, че Флин не е сторил нищо лошо в разговорите си с руснаците, но е подвел вицепрезидента. И после каза: \"Надявам се ще намериш начин да се прекрати това, да оставите Флин на мира. Той е добро момче. Надявам се да прекратите това\". Аз отвърнах само, че \"той е добро момче\". (В действителност имам положителен опит от отношенията си с Майк Флин, когато бе колега като Директор на Агенцията за военно разузнаване в началото на мандата ми във ФБР.) Не казах, че \"ще прекратя това\".\r\n\tКоми разказва и за вечеря с Тръмп на 27 януари, седмица след встъпването на президента в длъжност. По време на вечерята Тръмп го попитал дали иска да остане директор на Федералното бюро за разследване (ФБР), показва изявлението, публикувано на сайта на сенатската комисия. Въпросът притеснил Коми, който се обезпокоил, че Тръмп се опитва да създаде \"някаква форма на клиентелистки отношения\".\r\n\t\"Това ме притесни сериозно, предвид традиционно независимия статут на ФБР в изпълнителната власт\", отбелязва бившият директор, цитиран от Ройтерс. След като Коми заявил, че се надява да служи през целия си 10-годишен мандат, Тръмп отвърнал: \"Имам нужда от лоялност. Очаквам лоялност\". Коми не казал нищо и не променил изражението си, което довело до \"неловко мълчание\", съобщава той, цитиран от Франс прес. В края на вечерята президентът повдигнал отново въпроса за лоялността, на което директорът на ФБР отговорил, че винаги ще проявява честност.\r\n\tТака всъщност се стигнало до срещата в Белия дом след малко повече от две седмици, когато Тръмп поискал от Коми да спре разследването на бившия му съветник по национална сигурност Майкъл Флин, съобщава ДПА.\r\n\t\"Надявам се, че ще можете да намерите начин да се откажете от това, да оставите намира Флин. Той е от добрите. Надявам се, че ще можете да се откажете от това\", заявил Тръмп според изявлението на Коми.\r\n\tБившият директор на ФБР изтъква, че искането се отнасяло до разследването, свързано с лъжливите твърдения на Флин за разговорите му с руския посланик през декември, а не до разследването за евентуално договаряне между Русия и предизборния щаб на Тръмп, отбелязва Франс прес.", "date": "2017.06.08", "title": "Бившият шеф на ФБР каза, че Тръмп лъже, но не и дали е възпрепятствал правосъдието"}
{"url": "http://www.mediapool.bg/dps-predlaga-otpadane-na-zadalzhitelniya-vot-i-fenomena-1515-news265013.html", "text": "Движението за права и свободи внесе поправки в Изборния кодекс, с които да отпадне и без това безсмисления текст за задължителното гласуване, да се облекчи вота в чужбина и да се премахне възможността за депутати да бъдат избирани кандидати, чийто номер в подредбата на листата съвпада с номера на партията в изборите. Последното предложение е възможно да намери по-широка подкрепа, тъй като и ГЕРБ, и БСП са потърпевши от грешки на избирателите, които и до днес се объркват с квадратчето, предвидено за преференциално гласуване.\r\n\tСтава въпрос за кандидатите в пропорционалните листи, чийто номер в партийната подредба съвпада с този на самата формация и избирателите по инерция зачеркват числото навсякъде, където го видят в бюлетината. По този начин кандидатът събира достатъчно преференциален вот, който го изстрелва напред в листата и го вкарва в Народното събрание или в общински съвет за сметка на поставените на по-предните места кандидати. По този начин например лидерът на БСП Сергей Станишев беше изместен от никому неизвестния по онова време кандидат Момчил Неков в изборите за Европейски парламент през 2014 година, тъй като Неков бе на 15 място в листата на БСП, която след жребия на ЦИК бе номер 15.\r\n\tФеноменът продължи да се повтаря и на следващи избори при почти всички партии, но най-големи разправии имаше в ДПС, което се слави с нетърпимост към кадрите си, които не зачитат волята на партийното ръководство.\r\n\tДПС предлага жребият за номерата на партиите да се тегли непосредствено след регистрацията им и преди внасянето на самите листи. Така всяка партия ще може да реши дали да впише кандидат и под съответния номер в листата или да го остави празен, за да не стават грешки.\r\n\tДвижението се закани да внесе такава поправка това след казуса \"Исаев\" възникнал на предсрочния вот през март. Заради съвпадение на номера на бюлетината и номера, под който Ангел Исаев бе вписан в листата на партията, той стана депутат от Бургас. ДПС го накара да се оттегли доброволно, той отказа и бе изключен от парламентарната група. Сега Исаев е независим депутат и гласува с управляващите, докато групата на ДПС е с човек по-малко. Скандалът се разрасна дотам, че дългогодишният депутат от движението Камен Костадинов, който бе водач на листата в Бургас, пое политическа отговорност за случилото се като напусна Народното събрание.\r\n\tС поправките в Изборния кодекс ДПС предлага още да се премахне и задължителното гласуване, тъй като е противоконституционно, както и съпътстващото го квадратче \"Не подкрепям никого“. В момента по закон вотът в България е задължителен, но само на думи, тъй като Конституционният съд отмени въвеждането на санкция за негласуване и практически задължителен вот няма.\r\n\tДПС предлага още да се върнат старите по-свободни правила за формиране на секции в чужбина и да отпадне таванът от 35 секции за страни извън ЕС.\r\n\tТова няма как да се случи, при положение, че \"Обединените патриоти\", по чието настояване се въведоха ограниченията, са в управлението и планират допълнително затягане на възможността за гласуване в чужбина и по-специално в Турция. Социалистите също вероятно се противопоставят на ДПС, като се има предвид, че президентът Румен Радев по-рано се обяви за практическа забрана на вота в чужбина, както предвиждаше злополучният проект на служебното правителство.\r\n\tДПС внася и старото си искане да се допусне предизборната кампания да се води на език, различен от българския, но при осигурен превод. Всички подобни предложения на ДПС през годините са били отхвърляни, така най-вероятно ще стане и сега.", "date": "2017.06.08", "title": "ДПС предлага отпадане на задължителния вот и феномена 15/15"}
{"url": "http://www.mediapool.bg/varnatiyat-ot-prezidenta-zakon-za-kontsesiite-mina-na-parvo-chetene-news265012.html", "text": "С гласовете на ГЕРБ, Обединени патриоти и ДПС върнатият от президента Румен Радев Закон за концесиите мина на първо четене в Народното събрание. Против гласуваха БСП и \"Воля\", като само един депутат на Веселин Марешки подкрепи законопроекта.\r\n\tГЕРБ настоя законопроектът да се приеме, защото в противен случай ни заплашвала наказателна процедура, тъй като с текстовете се въвежда европейска директива. Целта беше законът да мине на второ четене през парламента до 15 юни, което вече няма как да се случи.\r\n\tПричината е, че БСП поиска най-дългия възможен срок от три седмици за предложения между първо и второ четене и ГЕРБ се съгласиха. Те поканиха правните експерти на президентството да участват във всички форми на обсъждане на разпоредбите между двете четения на законопроекта.\r\n\tАргументите на Радев за първото му вето като президент бяха, че Законът за концесиите въвежда \"широки граници на субективизъм и възможности за корупционни практики\".\r\n\t\r\n\tЗаконопроектът предлага две основни форми на концесии - публично-частно партньорство и концесия за ползване. С него се предлагат и три вида процедури - открита, състезателна с договаряне и състезателен диалог.\r\n\tЕвродирективата въвежда праг от 5 225 000 евро, като концесиите, които са над този праг, са дефинирани като концесии с трансграничен интерес.\r\n\tПроектозаконът предвижда концесиите да се възлагат от министрите и кметовете на общини. Министерският съвет и общинските съвети запазват правомощията си да одобряват предварително определени решения.\r\n\tЗа да се гарантира общественият интерес, Народното събрание ще се произнася за концесиите със срок от 35 или повече години.\r\n\tПо отношение на общинските концесии, когато максималният срок е 20 години или по-дълъг, се предлага одобряването да стане с мнозинство две трети от общия брой от общинските съветници, а когато срокът е 35 години или по-дълъг, освен решение от общинския съвет е необходимо и решение от Народното събрание.\r\n\t\r\n\tЯбълката на раздора се оказа възможността за т.нар. \"вечни концесии\", при които няма срок, а контролът от страна на държавата е слаб.\r\n\tВ новия проектозакон равнопоставеност между двамата съдружници в публично-частното партньорство липсва и везните се накланът към частния интерес, смята Дора Янкова от БСП. Според нея част от сдаването на държавния суверенитет е да дадеш националното богатство да се управлява за жълти стотинки.\r\n\tКолегата й Атанас Костадинов обяви, че предложения закон е лобистки и преследва корпоративни интереси.\r\n\tПредседателят на правната комисия в парламента Данаил Кирилов от ГЕРБ, който е един от вносителите, обясни, че сега прагът на концесиите е 35 години плюс възможност за удължаване с една трета, т.е. става 50 г.\r\n\tХристиан Митев от \"Обединени патриоти\" каза, че малкото направени изменения качествено променят внесения от Министерския съвет законопроект. Така са отпаднали голяма част от възраженията на президента и за това патриотите го подкрепят, обясни Митев.\r\n\tОт ДПС се съгласиха, че институтът на концесията не се използва ефективно. Споделяме необходимостта от нов подход при предоставянето на концесиите с цел защита на обществения интерес, каза Ахмед Ахмедов. Сред слабостите на законопроекта той посочи, че се нарушават правата на общините, защото се намалява процентът на концесионното заплащане, което общините могат да получат от държавата за концесия на държавни води на тяхна територия.\r\n\tВ дебатите ГЕРБ дадоха като лош пример несъстоялата се концесия на магистрала \"Тракия\", както и концесията на летищата във Варна и Бургас. В отговор от БСП попитаха дали са склонни Народното събрание да направи преглед на всички концесии.\r\n\tАлександър Ненков от ГЕРБ от ГЕРБ нарече всички обвинения на левицата като \"абсолютно нелепи\". Той коментира, че досега няма нито една концесия за изграждане на инфраструктурен обект, при който рискът да се поема от частния оператор, което означава, че сегашното законодателство не е достатъчно гъвкаво.", "date": "2017.06.08", "title": "Върнатият от президента Закон за концесиите мина на първо четене"}
