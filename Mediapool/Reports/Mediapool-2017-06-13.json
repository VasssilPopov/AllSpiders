{"url": "http://www.mediapool.bg/s-vsyaka-godina-morskata-voda-stava-po-chista-smyata-ekoministarat-news265172.html", "text": "Тази година водата в морето трябва да е по-чиста в сравнение с миналата. Следващата година пък би трябвало да е още по-чиста. Това каза министърът на екологията Нено Димов пред бТВ във вторник. По думите му с откриването на нови и разширяването на стари пречиствателни станции качеството на водата в Черно море ставало все по-добро.\r\n\tТой даде за пример станциите в Лозенец и Златни пясъци, както и решението отпадъчните води на курорта Св. Константин и Елена да се пренасочат към Варна. Новата пречиствателна станция за Несебър и Слънчев бряг била предвидена така, че да работи при максимален капацитет на заетост от туристи. Димов уточни, че в края на летния сезон ще започне строежът на пречиствателната станция в Айтос.\r\n\tСпоред него страната трябва да се развива ски туризма в Пирин, Рила и Витоша, но това ще става с диалог с екологичните организации. Той добави, че изготвените планове за управление на територията на националните паркове показват къде може да се реализира ски туризма, но да бъде направен така, че да не пострада природата.\r\n\tДимов коментира и урановата вода в Хасково. По думите му шест от спрените кладенци в Хасково са пуснати, тъй като нормите на уран са паднали под допустимото. Водата обаче все още може да се използва само за битови нужди и не е годна за пиене. Очаква се становище на БАН за влиянието на алфа-частиците и здравното министерство да даде индикативни нива, над които не може да се употребява водата. Това заяви министърът на околната среда и водите Нено Димов.\r\n\tТой посочи, че краткосрочно решение за питейната вода на Хасково е да се направят допълнителни сондажи, а едно от дългосрочните е да се проучват два язовира.\r\n\tПо повод референдума в Трън, който каза “не” на златодобива, Димов посочи, че сега има обжалване пред съда и той трябва да вземе решение по референдума като процедура. \"Ако бъде признат, процедурата ще спре, ако не бъде ще продължи. Един от елементите е да се направи оценка за въздействие по околната среда. Ако находището бъде обявено за национално богатство вероятно референдумът няма да има национален ефект, ще трябва да се прави национален, ако въобще трябва да се прави такова нещо”, обясни министърът.", "date": "2017.06.13", "title": "С всяка година морската вода става по-чиста, смята екоминистърът"}
{"url": "http://www.mediapool.bg/edna-treta-ot-naselenieto-na-sveta-strada-ot-zatlastyavane-news265164.html", "text": "Над 2.2 милиарда души по света или почти една трета от цялото земно население, тежат повече от нормалното и здравословното. Броят на хората с наднормено тегло или с болестно затлъстяване расте постоянно в последните десетилетия и заедно с него - случаите на преждевременна смърт, заради заболявания и състояния, свързани с този проблем.\r\n\tТова показва глобален анализ на здравните данни от 195 държави по света за 2015 г., публикуван тази седмица в New England Journal of Medicine и цитиран в \"Ройтерс\". Изследването е част от поредица подобни мащабни проучвания на Institute for Health Metrics and Evaluation, които проследяват как се изменя теглото и заболеваемостта на света от 1990 г. досега.\r\n\tЗа тези 25 години, откакто се води общата статистика, смъртните случаи заради проблеми, свързани с наднорменото тегло, са скочили с 28%. Над 4 милиона души са починали преждевременно през 2015 г. заради сърдечно-съдови болести, диабет, рак и други заболявания, за които излишните килограми са сериозен рисков фактор. При над 60% от тези смъртни случаи наднорменото тегло е факт. Анализаторите на данните наричат положението \"тревожна световна здравна криза\".", "date": "2017.06.13", "title": "Една трета от населението на света страда от затлъстяване"}
{"url": "http://www.mediapool.bg/edin-zaginal-i-12-raneni-sled-zemetresenieto-na-ostrov-lesbos-news265166.html", "text": "Една жена е загинала и 12 са ранени на гръцкия остров Лесбос, в резултат на вчерашното земетресение с магнитуд 6,2 в Егейско море, съобщи гръцката агенция АНА-МПА.\r\n\tПетдесетгодишната жертва е била затрупана под развалините на къщата си в село Вриса. Съпругът й е ранен. Десетки къщи в селото са срутени, улиците са непроходими. Подобно е положението и в други селища на острова.\r\n\tЕпицентърът на земетресението е бил в морето между остров Лесбос и турския град Карабурун в окръг Измир. По данни на телевизия Си Ен Ен-Тюрк трусът е станал на дълбочина седем километра. Той е бил усетен в редица западни окръзи на Турция, сред които Истанбул, Измир и Чанаккале, и е предизвикал силна паника сред населението.\r\n\tВ България земетресението е усетено слабо, само от хора, живеещи на по-високите етажи. \"Като трус с магнитуд между втора и трета степен е усетено земетресението на територията на столицата\", информира проф. Ботев, който е ръководител на секция \"Сеизмология\" в Националния институт по геофизика, геодезия и география при БАН. Според него опасност от по-силни вторични трусове няма.", "date": "2017.06.13", "title": "Един загинал и 12 ранени след земетресението на остров Лесбос"}
{"url": "http://www.mediapool.bg/boiko-borisov-shte-se-sreshtne-s-turskiya-prezident-erdoga-news265167.html", "text": "Премиерът Бойко Борисов се среща с турския президент Реджеп Ердоган във вторник. В делегацията е включена и вицепремиерът по правосъдната реформа и министър на външните работи Екатерина Захариева.\r\n\tБългарският премиер ще се срещне и с премиера Бинали Йълдъръм.\r\n\tСрещата с Ердоган ще се се проведе в двореца \"Бештепе\" в Анкара. След това Борисов ще има разговор с Йълдъръм. На срещите ще бъдат обсъдени теми от двустранните отношения между България и Турция, както и ситуацията на Балканите и в Европа. В тях ще участва и председателят на Комисията по култура и медии в Народното събрание Вежди Рашидов, уточниха от Министерския съвет.\r\n\tВ делегацията, водена от министър-председателя Бойко Борисов, е включена и вицепремиерът по правосъдната реформа и министър на външните работи Екатерина Захариева. В Анкара тя ще проведе среща с министъра на външните работи Мевлют Чавушоглу.\r\n\tПо време на срещата си с германския канцлер Ангела Меркел миналата седмица, Борисов обеща да съдейства за нормализирането на отношенията между Турция и ЕС.\r\n\tПо време на посещението му се очаква да бъдат обсъдени и теми от двустранните отношения между България и Турция, както и ситуацията на Балканите и в Европа.", "date": "2017.06.13", "title": "Бойко Борисов ще се срещне с турския президент Ердога"}
{"url": "http://www.mediapool.bg/vazmozhna-teroristichna-ataka-v-universitet-v-seul-news265165.html", "text": "В университет в Сеул преподавател пострада от пратка, взривила се в ръцете му, съобщиха южнокорейската полиция и местни медии, съобщава БТА. Не е изключена версията за терористичен акт, но се разследва и възможността да става дума за отмъщение на недоволен студент.\r\n\tВзривът проехтял във вторник сутрин, когато професор от университета \"Йонсе\" намерил торбичка с кутия, окачена на вратата на кабинета му. Той помислил, че това е пратка за него и я отворил. Взривното устройство било поставено в бутилка и съдържало пирони.\r\n\tПреподавателят е настанен в болница с изгаряния, но раните му не са животозастрашаващи.", "date": "2017.06.13", "title": "Възможна терористична атака в университет в Сеул"}
{"url": "http://www.mediapool.bg/aleksei-navalni-e-osaden-na-30-dni-zatvor-news265168.html", "text": "Руският опозиционен лидер Алексей Навални бе осъден на 30 дни административен арест. Московски районен съд призна Навални за виновен в многократно нарушаване на разпоредбите за организиране или провеждане на митинги.\r\n\tНавални бе задържан в понеделник пред дома си, преди да успее да отиде на свикания от него антиправителствен митинг в центъра на Москва. Властите на руската столица първоначално разрешиха организираният от Навални протест срещу корупцията да се състои на булевард \"Сахаров\", който е далеч от центъра на Москва, но опозиционерът призова привържениците си да се съберат на \"Тверская\", една от главните улици, близо до Кремъл.\r\n\tПрокуратурата предупреди, че демонстрацията там ще бъде смятана за незаконна.\r\n\tПротестиращите срещу корупцията бяха разпръснати от полицията с палки и сълзотворен газ. По данни на неправителствена организация в Москва са били задържани 730 души, а по данни на вътрешното министерство в Санкт Петербург - около 500 души. Руски държавни медии съобщиха за 200 задържани в Москва.\r\n\tПротести срещу корупцията на управляващите вчера се състояха в 180 града в Русия, предаде Ройтерс.\r\n\tСпоред полицията в Москва в протеста са се включили около 4500 души, но според репортери на Ройтерс те са били много повече - около десет - дванайсет хиляди.\r\n\tНай-масови бяха проявите в Москва и Санкт Петербург, където хиляди излязоха да протестират срещу управлението на президента Владимир Путин.\r\n\tНа подобен митинг на 26 март бяха арестувани над хиляда демонстранти, припомни АП. През март имаше антиправителствени протести в много руски градове и те бяха най-големите от години насам на недоволство и предизвикателство към управлението на президента Владимир Путин.\r\n\tКремъл отдавна се стреми да описва опозицията като явление, ограничено само сред прозападния привилегирован градски елит, който няма досег с руските региони. Но днешните протести могат да покажат, че опозицията има значителна подкрепа навсякъде из огромната страна, констатира АП.\r\n\tНавални обяви, че ще се кандидатира за президент на изборите догодина. След протестите през март т.г. той бе осъден на 15 дни затвор, а през април окото му пострада, след като неизвестен мъж плисна в лицето му зелена антисептична течност, припомни АП.", "date": "2017.06.13", "title": "Алексей Навални е осъден на 30 дни затвор"}
{"url": "http://www.mediapool.bg/dvama-shtatski-prokurori-sadyat-tramp-za-narushavane-na-konstitutsiyata-news265169.html", "text": "Генералните прокурори на щата Мериленд и на Федералния окръг Колумбия заведоха съдебен иск срещу президента Доналд Тръмп с аргумента, че негови фирми получават плащания от чужди правителства, с което нарушават конституцията на САЩ, предаде Ройтерс, цитирана от БТА.\r\n\tПлащанията, които фирми на президента получават от чуждестранни правителства и национални държавни институции чрез хотелиерската му империя лишават Мериленд и окръг Колумбия от дейността на някои компании и поставят местните власти под натиск да дават специално отношение на фирмите на Тръмп, се казва във внесения в щата Мериленд съдебен иск, цитиран от БТА.\r\n\tОрганизацията \"Тръмп\" е заявявала, че приходите от клиенти, които са представители на чужди правителства, ще се даряват на хазната на САЩ, но самите клиенти няма да се идентифицират. Генералните прокурори на Мериленд и Окръг Колумбия ще искат съдът в Мериленд да нареди Тръмп да не получава никакви правителствени плащания извън заплатата си на президент.\r\n\tПритежаването на стотици фирми от Тръмп освен това нарушава конституционното изискване президентът да не получава подаръци от чужди правителства без одобрение от Конгреса, както и от национални държавни ведомства при каквито и да било обстоятелства, се посочва в иска.\r\n\tПрез януари Тръмп предаде управлението на Организацията \"Тръмп\" на тръст, който се контролира от двамата му пълнолетни синове, но той все още е собственик на фирмите си, включително хотела \"Тръмп интернешънъл\" във Вашингтон, и може да ползва приходи от тях когато пожелае.\r\n\tМериленд и Окръг Колумбия са изправени пред \"непоносима дилема\", когато Тръмп иска от тях да дадат на негови фирми разрешения за ползване на земя или някакви предимства, изтъкват още генералните прокурори. Според министерството на правосъдието, което в петък даде становище по подобен иск от януари, приходите на хотелите на Тръмп не попадат под конституционната дефиниция за неуместни плащания, нито нарушават забраната за получаване на плащания от други власти, тъй като това се отнася до извършвани от президента лични услуги.", "date": "2017.06.13", "title": "Двама щатски прокурори съдят Тръмп за нарушаване на конституцията"}
{"url": "http://www.mediapool.bg/pravnata-komisiya-v-ns-shte-obsazhda-mazhoritarniya-vot-news265170.html", "text": "На извънредно заседание във вторник правната комисия в парламента ще осбъжда два законопроекта за промяна на Изборния кодекс, внесени от ГЕРБ и ДПС.\r\n\tПроектът на ГЕРБ бе внесен и в преходния парламент, но бе отвхърлен от всички партии. Формацията на Борисов обаче се ангажира, че ще внесе текстовете отново. Те предвиждат въвеждане на мажоритарна избирателн система, в два тура, с абсолютно мнозинство. Най-важният момент – прерайонирането на странарта, ГЕРБ прехвърлят към президентството.\r\n\tДПС от своя страна предлага премахване на задължителното гласуване като противоконституционно. Формацията иска отпадане на квадратчето “не подкрепям никого”. В проекта на движението се предвижда и въвеждане на агитация на различен език, освен българския, при осигурен превод. ДПС иска връщане на старите правила за отваряне на избирателните секции в чужбина, както и премахване на феномена 15/15 с преференциалния вот. Идеята на движението е в пропорционалната листа да няма номер на кандидат, който да съвпада на номера на партията, определен от ЦИК.", "date": "2017.06.13", "title": "Правната комисия в НС ще обсъжда мажоритарния вот"}
{"url": "http://www.mediapool.bg/gorya-zavedenie-na-kamping-smokinya-news265171.html", "text": "Заведение горя тази в нощта срещу вторник на къмпинг Смокиня, съобщи бТВ. Огънят тръгнал около 2 ч. след полунощ и е унищожил изцяло ресторанта. Той е обхванал и съседна каравана, от която е изведен спящ човек.\r\n\tСпоред местните жители става въпрос за разчистване на конкуренцията в началото на сезона. Появиха се съобщения, че може да става дума за късо на електрически уред. \r\n\tНяма пострадали бунгала и хора в къмпинга, съобщиха от пресцентъра на полицията в Бургас.\r\n\tПричините за инцидента се разследват.", "date": "2017.06.13", "title": "Горя заведение на къмпинг \"Смокиня\""}
{"url": "http://www.mediapool.bg/bozhidar-dimitrov-istinskoto-ime-na-makedoniya-tryabva-da-e-yugozapadna-bulgaria-news265207.html", "text": "\"Истинското име на Македония трябва да е Югозападна България\", коментира директорът на Националния исторически музей Божидар Димитров в обширна своя позиция по темата.\r\n\t \r\n\tНовото македонско правителство на социалдемократа Зоран Заев даде сигнали през последните дни, че е готово на отстъпки както пред Гърция в спора за името й, така и към България за общата ни история, за да се придвижи към членство в ЕС и НАТО. Външният министър Никола Димитров допусна възможността Македония да използва \"временно\" име, за да избегне евентуално гръцко вето за НАТО, а по-късно този месец се очаква Заев да посети и България.\r\n\t \r\n\tНа този фон Божидар Димитров реши отново да „обогати“ дебата с поредната си провокация към Скопие.\r\n\t \r\n\t\r\n\t \r\n\tКакто е известно новият македонски премиер Зоран Заев и македонският външен министър Никола Димитров обявиха, че ще търсят ново име на страната си, тъй като са се убедили, че с името Македония никога няма да влязат в ЕС, тъй като Гърция няма да го позволи и за съжаление паликаретата (тоест гърците) този път са прави.\r\n\t \r\n\tМакедония наистина е име на една антична гръцка държава и един гръцки народ. А и територията на въпросната антична гръцка държава преди завоеванията на Филип Македонски и Александър Македонски е на територията на съвременна Гърция около Солун. Предлагам да помогнем на македонците да си намерят име, защото дребното хитруване, че са съгласни името им да бъде бивша Югославска република Македония няма да мине. Гърция твърдо е заявявала, че всяко съставно име на държавата, което съдържа думата Македония Горна Долна, Средна, Северна няма да мине. Името трябва да бъде съвършено различно.\r\n\t \r\n\tПредлагам историческа справка за имената, които е носила територията на днешна Република Македония от античността насам. И така в античността Македония източно от Вардар е носила името Пеония по името на живеещото там тракийско племе пеони.\r\n\t \r\n\tВ Западна Македония е живял друг античен народ – илири. Твърди се, че държавата им се е наричала Илирида или Дардания. След създаването на българската държава в македонските земи през 681 г. от кан Кубер името й е било България. Това често води до объркване на сведенията, които съобщават византийските хронисти за военни действия между България и Византия. Те се приписват на Дунавска България, макар че изглеждат невъзможни. Така в 688 г. български войски незабелязано трябва да тръгнат от билото на Стара планина, да се окажат в околностите на Серес и там да разбият византийските войски.\r\n\t \r\n\tОчевидно това е невъзможно. След присъединяването на тази Втора българска държава към Дунавска България, което според македонски археолози, като проф. Иван Никулчич е станало по времето на кан Крум в 812 – 813 г., а според наши археолози и историци по времето на кан Персиан в 837 г., тази част на българските земи е носила различни имена. В различни хроники се отбелязват имената Долна Земя, Долна Мизия, Кутмичевица. Когато през 1018 г. тази територия е завзета от византийските войски и те я превръщат в административна област, която се нарича тема („тема” е област) България.\r\n\t \r\n\tТема Македония също има и тя е в Източна Тракия от Одрин до Константинопол. През първите векове на османското владичество тази земя продължава да се нарича България и от турците и от чуждите автори. Крали Марко, който е сърбин, се нарича български крал, просто защото населението на държавата му е българско. Едва през XVIII – XIX в. европейските хуманисти връщат античното име Македония и по тези земи. Границите й са определени съвсем произволно. Така за източна граница на Македония се приема река Места, която в Гоцеделчевската долина е широка десетина метра. Дали някой сериозна смята, че в селото на десния бряг на реката живеят македонци, а на левия бряг на десет метра разстояние - българи. Смешно.\r\n\t \r\n\tАко трябва да си говорим откровено, истинското име на новата държава трябва да бъде Югозападна България. В светлината на смелото заявление на премиера Зоран Заев, че българи и македонци са един народ, редно е македонският политически елит да избере това име, но глас народен, както се казва, глас Божи, а ние да помогнем.\r\n\t \r\n\tС участниците в конкурса ще теглим томбола и първите десет ще получат набор от най-добрите книги на Божидар Димитров и набор от издадените досега книги за колекциите на НИМ. Впрочем Националният исторически музей вече има нова книжарничка точно срещу вратата до входа, на много по-удобно място от досегашната и каним приятелите да дойдат и да разгледат книгите, които могат да си купят на историческа тематика.", "date": "2017.06.13", "title": "Божидар Димитров: Истинското име на Македония трябва да е Югозападна България"}
{"url": "http://www.mediapool.bg/politsaika-i-oshte-dvama-dushi-sa-raneni-pri-strelba-na-gara-v-myunhen-news265175.html", "text": "Трима души, сред които полицайка, бяха ранени при стрелба на гара, близо до Мюнхен във вторник. Полицията е задържала стрелеца, който също е ранен, съобщиха германски медии. Стрелбата е станала сутринта на гарата в мюнхенското предградие Унтерфьоринг при полицейска проверка, каза на пресконференция говорителят на полицията в Мюнхен Маркус да Глория Мартинс. При проверката мъж, чиято самоличност не се разкрива, опитал да блъсне един или няколко полицаи под влизащ в гарата влак. Последвала схватка, мъжът измъкнал оръжието на полицайка и я прострелял в главата. Тя е с опасност за живота. Още двама души са ранени сериозно, но без опасност за живота, каза пред германска телевизия Глория да Мартинс. Извършителят също е с огнестрелна рана без опасност за живота. \"Мъжът е действал сам по лични подбуди. Няма политически или религиозен мотив\", каза говорителят. \"Ситуацията е под контрол\", съобщи в \"Туитър\" мюнхенската полиция. Въпреки това железопътният транспорт бе спрян и в района бе изпратен голям брой полицаи веднага след стрелбата. Преустановено бе движението по няколко линии на железницата, включително и на тази, която свързва града с летището, съобкщи националния превозвач \"Дойче бан\". ", "date": "2017.06.13", "title": "Полицайка и още двама души са ранени при стрелба на гара в Мюнхен"}
{"url": "http://www.mediapool.bg/panama-skasa-diplomaticheski-otnosheniya-s-taivan-i-se-nasochi-kam-kitai-news265178.html", "text": "Панама реши да скъса дипломатическите си отношения с Тайван и да установи връзки с Китай - ключов икономически партньор, съобщи Франс прес. Тайван реагира гневно на това решение. То може да увеличи напрежението между Тайпе и Пекин, който смята източния остров за бунтуваща се своя провинция, подлежаща на присъединяване към континентален Китай. Панама е поредната страна, обърнала гръб на Тайван, за да се сближи с втората икономика в света. \"Съгласно желанието на двата народа и в техен интерес, Република Панама и Китайската народна република решават, считано от датата на подписване на това комюнике, да се признаят взаимно и да установят дипломатически отношения на ниво посланици\", се казва в съвместния документ, публикуван в Панама. Правителството на централноамериканската държава \"признава, че съществува само един Китай\" и че \"Тайван е неотчуждаема част от китайската територия\". \"Панама къса още днес дипломатическите си отношения\" с Тайван \" и поема ангажимент да преустанови всякакви връзки или официални контакти с Тайван\", гласи комюникето. То бе публикувано седмица след като Пекин започна да изгражда пристанище за контейнери с газови инсталации в северната панамска провинция Колон. Панамският президент Хуан Карлос Варела съобщи новината \"на страната и на света\" в телевизионно обръщение. Китайският външен министър Ван И и панамската му колега Исабел де Сейнт Мало де Алварадо подписаха в Пекин документ, с който формално двете страни установяват дипломатически отношения. Не закъсня и реакцията на Тайван. \"Осъждаме остро Пекин, който използва по манипулативен начин т.нар. политика за \"един Китай\", за да ограничи международните контакти на Тайван с различни средства\", заяви тайванското президентство. \"Този тип действия са не само явна заплаха за оцеляването и благополучието на тайванския народ, но са също така умишлена провокация срещу мира и стабилността в Тайванския проток и региона\", каза още президентството. Всички страни в Централна Америка признаваха Тайван, докато Коста Рика не скъса през 2010 г. дипломатическите си отношения с острова, както Панама току-що направи. Китай е втори в света по използване на Панамския канал след САЩ. Около 38 милиона тона китайски стоки са преминали миналата година през този междуокеански воден път. ", "date": "2017.06.13", "title": "Панама скъса дипломатически отношения с Тайван и се насочи към Китай"}
{"url": "http://www.mediapool.bg/izdignalite-kmetitsata-na-kv-mladost-se-otrekoha-ot-neya-news265182.html", "text": "Двата инициативни комитета, които издигнаха и подкрепиха кметицата на софийския квартал \"Младост\" Десислава Иванчева, снеха доверието си от нея и я обвиниха, че се е поддала на инвеститорски натиск, че изпада в политически зависимости, не е визионер и за седем месеца, откакто е на поста, нещата в квартала не само не са се подобрили, но и се влошават. Това се посочва в писмо, разпратено до медиите от инициативните комитети \"За Зелен Младост“ и за издигането на Иванчева за кмет на столичния район.\r\n\tИванчева беше лидер на протестите срещу застрояването на зелени площи в столичния кв. \"Младост\", които през есента на 2016 г. доведоха до оставката на тогавашния кмет Цвета Авджиева от ГЕРБ. За предсрочните избори в района, провели се заедно с парламентарните, Иванчева бе издигната от протестиращите и .\r\n\tТогава тя декларира, че ще покаже на политическите сили, че трябва да се съобразяват с гражданското мнение и да се променят строителните планове в столичния район. Скандалите с инвеститорските намерения за строежи обаче не стихнаха, кметицата беше в остър сблъсък със Столичната община, архитектката на \"Младост\" Весела Тасева пък бе уволнена, задето дала разрешително за изграждането на мега комплекса Гранд Каньон\".\r\n\tСедем месеца след встъпването на Иванчева в длъжност, издигналите я на поста изразяват своето разочарование от нея.\r\n\t\"Постигнатото, за да защитите интересите на гражданите, които ви избрахме и които се обединихме зад каузата \"За Зелен Младост“ е близко до нула за сметка на задълбочени, близки до кататонни проблеми в работата на общинската администрация\", пише в писмото на двете граждански организации.\r\n\tТе критикуват Иванчева, че не е предприела промяна на устройствените планове за по-приемливи нива на застрояване в частите на \"Младост\". Комитетите посочват, че няма позитивно развитие по знакови обекти, за които тя е поела ангажимент. Макар и да признават, че основната вина за това е законодателна, те посочват, че важна роля е изиграло и решението на Иванчева да оттегли оспорването на реституцията на имот до 70-ти блок, които според тях е станало под натиск на инвеститора. Обяснява се и как забавен от нея протест срещу заповед на главния архитект на София Здравко Здравков за 20-етажен строеж до бл. 11 в \"Младост 1\" е увредил интересите на жителите в района на проекта.\r\n\t\"По отношение на градинката до бл. 19-21, където започнаха протестите през лятото на миналата година, не предприемате действия за гарантиране, че няма да се стигне до застрояване. Поради липсата на действия от Ваша страна всички преговори там се водят от Столична община\", пише в писмото.\r\n\tСпоред комитетите районното кметство е в перманентна криза, администрацията му е в хаос, служителите са в стрес и страх от уволнение.\r\n\t\"Документацията по преписките се бави с месеци, като търговски фирми чакат по 3 месеца за рутинни съгласувания. Липсата на прозрачност и ясно разпределени отговорности логично доведе до съмнения за манипулиране или отмяна на обществени поръчки, за което по сигнали бяха назначени прокурорски проверки. Бяха изплатени хонорари на съмнителни експерти за изготвяне на тръжна документация при налични щатни служители за тази цел, като търгът дори бе оттеглен. Нарочихте за изгонване продуктивен професионалист, за да предложите неговия ресор на доказал се в злоупотребите \"експерт‘ от управляващата клика. Като позитив трябва да се отбележи все пак раздаването на материали за облагородяване на междублоковите пространства и началото на някакви договорки с фирми за изграждане на детски площадки, чието осъществяване евентуално предстои\", аргументират оттеглената си подкрепа организациите.\r\n\tТе дори обвиняват Иванчева, че ангажира времето си с лов на вещици, докато самата тя изпада в по-голяма зависимост от управляващите.\r\n\t\"Управлението изисква добро образование, визионерство, характер, лидерство, компетентост, умение да се работи с хора и да се създава екип. Нищо от това не е налице. Никой не се е родил научен, но изминалите месеци показват неспособност и нежелание да се научите.\r\n\tНатрапчивата некомпетентност, станала характерна за Вашето публично говорене и управление, заплашва да сложи трайно петно върху цялата идея \"За Зелен Младост“ и да дискредитира автентичното гражданско желание да бъдат защитени интересите на жителите на Младост\", пише в писмото. Организациите завършват с това, че продължават да стоят зад каузата \"За Зелен Младост\" и опазването на квартала от управляващата мафия.", "date": "2017.06.13", "title": "Издигналите кметицата на кв. \"Младост\" се отрекоха от нея"}
{"url": "http://www.mediapool.bg/plamen-uzunov-se-zakani-da-sezira-prokuraturata-za-razprostranenieto-na-natsistkata-mu-snimka-news265202.html", "text": "Секретарят на президента по антикорупционни въпроси Пламен Узунов продължава да упорства, че неговите хитлеристки снимки нямали нищо с подобни снимки на хора на властови позиции от \"Патриотичния фронт\" и затова той няма да подава оставка. Президентът е трезвомислещ човек и няма да се поддаде на тези провокации, заяви Узунов във вторник пред Нова телевизия по повод призивите на премиера Бойко Борисов и ГЕРБ Узунов да бъде отстранен заради скандална снимка, в която се е дегизирал като Хитлер.\r\n\tПрезидентският съветник и бивш служебен министър на МВР коментира по-рано, че изваждането на тези снимки сега цели да го дискредитира, за да се удари по президентската институция.\r\n\tТова са снимки от 2003 г., от новогодишно парти с приятели, превърнало се в маскарад, отново разказа той във вторник. Първо трябваше да облека костюм на медицинска сестра, но той не ми стана и сега съжалявам за това, каза Узунов. И допълни, че след това му дали костюма на Хитлер и той нямал притеснения, защото това било окарикатуряване на фюрера.\r\n\t\"Използвам случая да се извиня на всички онези, които се поддадоха на тези манипулации и повярваха, че с поведението си съм станал причина този образ да бъде в медиите днес\", каза съветникът на президента.\r\n\t\"Знам кой седи зад това, ще ги обявя по-късно, когато разполагам с неоспорими доказателства. Ще сезирам и съответните органи\", закани се Узунов и добави, че няма нищо, от което да се срамува.\r\n\tФотосите бяха показани миналата седмица в \"Господари на ефира\" и оттогава няма реакция от страна на държавния глава Румен Радев,  спрямо нацистки снимки на бившия зам.-министър на МРРБ Павел Тенев и шефа на социалната дирекция в МО Иво Антонов, както и \"майтапи\" за Бухенвалд на вицепремиера Валери Симеонов. Радев настоя те да поднесат извинения, допълвайки, че оставката е въпрос на морал.\r\n\tПодавайки оставката си, Тенев също се оправда, че се опитвал да постигне хумористичен ефект, снимайки се преди 9 години с вдигната в нацистки поздрав ръка до восъчни фигури на нацисти в парижки музей. Той се разкая, че тогава постъпил глупаво, както и после с публикуването на фотоса в социалната мрежа. Иво Антонов поднесе официално извинение и но министърът на отбраната Красимир Каракачанов не го уволни, въпреки настояването на премиера Борисов.", "date": "2017.06.13", "title": "Пламен Узунов се закани да сезира прокуратурата за разпространението на нацистката му снимка"}
{"url": "http://www.mediapool.bg/izcheznala-balgarska-studentka-v-ukraina-e-otkrita-martva-news265179.html", "text": "Българската студентка, обявена за изчезнала в Украйна на 1 юни, е намерена мъртва, съобщават украински медии.\r\n\tЕля Дишли е била студентка четвърта година стоматология в украинския град Ивано-Франкивск. Тя е дъщеря на бившия депутат от ДПС Зия Дишли.\r\n\tЗа последно тя е била видяна заедно с приятеля си, който е от Туркменистан, в състояние на алкохолно опиянение.\r\n\tТялото й е намерено в понеделник в местност близо до града, в който е учела. По него има следи от насилствена смърт, пишат украинските медии. Все още няма данни за задържан извършител на престъплението.\r\n\tРоднините на Еля вече са уведомени, дали са разрешение за извършване на аутопсия на тялото, съобщи за \"Дарик\" окръжният прокурор на Разград Тихомир Тодоров, който се е свързал и с консулството на България в украинския регион, където е живеела Дишли.", "date": "2017.06.13", "title": "Изчезнала българска студентка в Украйна е открита мъртва"}
{"url": "http://www.mediapool.bg/starbaks-posveti-seriya-napitki-na-leidi-gaga-s-blagotvoritelna-tsel-news265176.html", "text": "Верига кафенета \"Старбъкс\" посвети на поп звездата Лейди Гага цяла серия напитки, като част от средствата от продажбата им ще бъдат дарявани с благотворителна цел на фондацията й.\r\n\tЧетирите нови напитки ще бъдат обединени от названието \"Чаши добрина\" и ще бъдат пуснати в продажба в избрани магазини на марката в САЩ и Канада в скоро време. Те ще представляват свежи, летни и здравословни коктейли, комбиниращи по необикновен начин чайове, плодове и кокосово мляко.\r\n\tПървият коктейл е любимата на Лейди Гага \"Матча Лимонада”, която е описана като свежа напитка, приготвена от японския зелен чай \"Тивана мача”, комбинирана с приятно бълбукаща домашна лимонада и след това разтръскана с много лед ”до получаване на перфектното сладко питие”.\r\n\tПо-любопитна е комбинацията \"Новата виолетова напитка”, която ще съдържа черни боровинки, хибискусен чай с аромат на боровинкова тарта, кремообразно кокосово мляко и всичко това смесено с лед за допълнително освежаване в горещите летни дни.\r\n\tСъщо така към колекцията изкушения на \"Старбъкс\" ще бъде включено и \"Розово омбре питие”, което предлага сладко-кисел, лек вкус заради комбинацията от Cool Lime Starbucks Refreshers Beverage (специална напитка на компанията, комбинираща плодов сок, листа от мента, парченца лимон и екстракт от зелено кафе - бел. ред.), кокосово мляко и Teavana Shaken Iced Passion Tango Tea (хибискус, лимонова трева и ябълка).\r\n\tЧетвъртата напитка също ще се предлага с нежен розов оттенък и ще включва ягодов сок, плодове акай бери, екстракт от зелено кафе и маракуя, като то ще бъде забъркано с кокосово мляко и парченца ягоди.", "date": "2017.06.13", "title": "\"Старбъкс\" посвети серия напитки на Лейди Гага с благотворителна цел"}
{"url": "http://www.mediapool.bg/mei-se-razkaya-pred-deputatite-ot-partiyata-si-i-zasega-otselya-kato-premier-news265184.html", "text": "След разочароващия резултат на британските консерватори на предсрочните избори, на които те изгубиха парламентарното си мнозинство, премиерът Тереза Мей каза пред депутати консерватори, че ще продължи да бъде министър-председател дотогава, докато те искат тя да бъде на този пост, предаде Ройтерс.\r\n\t \r\n\tСнощи Мей се изправи пред членовете на т.нар. Комитет 1922, в който влизат депутатите консерватори, които не участват в правителството.\r\n\t \r\n\tВъпреки недоволството от представянето на партията на изборите Мей бе посрещната радушно в началото на срещата, съобщи Ройтерс. Тя заяви: \"Аз съм човекът, който ви вкара в тази каша, и аз съм тази, която ще ви извадя от нея\", разказа след срещата един от депутатите.\r\n\t \r\n\tСпоред разказите на друг депутат, цитиран от \"Гардиън\", Мей е уверила депутатите, че ще остане на поста си толкова, колкото те преценят, че е необходимо. Била е загрижена за консерваторите, които са изгубили местата си, защото не са били преизбрани, извинила се е и няколко пъти е помолила да й простят.\r\n\t \r\n\tДепутати, които по традиция запазват анонимност, когато говорят за подобни срещи, заявиха за Ройтерс, че не са се чули гласове на несъгласие и разкол и че в партията няма настроения за избор на нов лидер.\r\n\t \r\n\tМей обяви предсрочни избор с надеждата съществено да укрепи позициите на партията си в долната камара на парламента, за да може по-уверено да води преговорите за излизане от ЕС.\r\n\t \r\n\tВместо това след поредица от груби грешки, допуснати по време на кампанията, и в резултат на засилване на позициите на опозиционната Лейбъристка партия консерваторите се представиха много по-зле, отколкото се предполагаше. Торите изгубиха мнозинството си и сега трябва да разчитат в парламента на подкрепата на северноирландските юнионисти.\r\n\t \r\n\tВъв вторник се очаква Мей да се срещне в Лондон с лидерката им Арлийн Фостър.", "date": "2017.06.13", "title": "Мей се разкая пред депутатите от партията си и засега оцеля като премиер"}
{"url": "http://www.mediapool.bg/skopie-kolkoto-po-barzo-vlezem-v-nato-tolkova-po-dobre-za-gartsiya-news265180.html", "text": "Колкото по-бързо Македония стане член на НАТО, толкова по-добре ще бъде за Гърция, каза новият македонски външен министър Никола Димитров в интервю за гръцкия вестник \"Вима\". В навечерието на визитата си в Атина, планирана за утре, Димитров каза, че е готов да води конструктивни преговори, за да се намери решение за името на страната му. Преди ден той допусна възможността Скопие да отстъпи в спора за името с Гърция и да използва \"временно\" название, за да се предвижи към членство в Алианса. \"Спорът за името продължи много години. Въпреки че по същество е двустранен, той може да постави под заплаха регионалната стабилност. Република Македония от дълго време е в състояние на неопределеност, и стои в чакалнята пред вратите на НАТО и ЕС, заключени заради политическа изолация и въпреки решението на Международния съд в Хага. Това отвори пътя към демократичната криза в страната\", каза Димитров. Първият македонски дипломат допълния, че новото реформаторско правителство начело със Зоран Заев е решено да преодолее тази криза. Димитров, който е един от най-добрите специалисти по темата за името и беше преговарящ в критичния период преди срещата на високо равнище на НАТО в Букурещ през април 2008, каза, че в Скопие \"трябва да признаят, че и те са направили грешки\". \"За Гърция въпросът е: какъв съсед иска да има? А за Македония въпросът е: какъв съсед искаме да бъдем? Колкото по-бързо страната ни бъде поканена за член на НАТО, толкова по-добри ще са перспективите Гърция да има такава държава за свой съсед. Аз съм оптимист, че в най-скоро време ще започнем преговори и за влизане в ЕС, след толкова положителни препоръки, дадени от Европейската комисия\", каза министър Димитров. По-късно този месец се очаква и визита на премиера Зоран Заев в България, която трябва да преодолее спорните въпроси между двете страни най-вече по отношение на общата история. България от години настоява да бъде подписан договор за добросъседство, но все още има неизчистени въпроси. България дълго време подкрепяше безрезервно евроатлантическото бъдеще на Македония, но по време на първия кабинет \"Борисов\" стана една от страните, които отказаха определянето на дата за начало на преговори с ЕС. ", "date": "2017.06.13", "title": "Скопие: Колкото по-бързо влезем в НАТО, толкова по-добре за Гърция"}
{"url": "http://www.mediapool.bg/investorbg-kupuva-vissheto-uchilishte-po-zastrahovane-i-finansi-news265187.html", "text": "\"Инвecтop.БГ\" AД щe придобие 90% oт aĸциитe нa \"Bиcшe yчилищe пo зacтpaxoвaнe и финaнcи\" AД, cъобщи купувачът пред Koмиcиятa пo финaнcoв нaдзop (KФH) и дo Бългapcĸaтa фoндoвa бopca (БФБ).\r\n\tCдeлĸaтa за придобиването на 90 процента от висшето заведение е билa cĸлючeнa нa 9 юни т.г. В същия ден на общо събрание на акционерите от съвета на директорите са извадени досегашните му членове Григорий Вазов, Детелина Смилкова и Радостин Вазов. На тяхно място са избрани Наталия Илиева, Светлана Фурнаджиева и Виктория Миткова, които са част от управата на \"Инвестор.БГ\". Заявлението за промените са внесени за вписване в Търговския регистър, но все още не са факт.\r\n\t\"Πpeдcтoи дa ce пpeдпpиeмaт финaлни дeйcтвия и зaплaщaнe нa цeнaтa, c ĸoeтo cдeлĸaтa ce oчaĸвa дa бъдe финaлизиpaнa\", гласи лаконичното съобщение на \"Инвестор.БГ\". Не се посочва стойността на сделката и какви са плановете на компанията след придобиването на висшето училище.\r\n\tПрезидентът на ВУЗФ Григорий Вазов, който досега притежаваше 95 на сто от училището, ще притежава 5 на сто. Дела си от 5 процента запазва Детелина Смилкова, която е вицепрезидент на учебното заведение. Синът на Григорий Вазов – Радостин, беше изпълнителен директор на училището.\r\n\tНе е ясно дали сделката е свързана с обявеното преди дни от \"Инвестир.БГ\" увеличение на капитала през борсата чрез емитиране на 1 594 121 нoви aĸции c нoминaлнa cтoйнocт 1 лв. и eмиcиoннa cтoйнocт 12.95 лв. вcяĸa. Peшeниeтo щe бъдe взeтo нa извънpeднo oбщo cъбpaниe нa aĸциoнepитe, плaниpaнo зa 10 юли т.г.\r\n\tВ момента капиталът на компанията е 3.8 млн. лв.притежава ефирната телевизия \"България он Ер\" и едноименното радио, бизнес тв канала \"Блумбърг ТВ България\", над 15 онлайн медии, най-известните от които са едноименният Инвестор.бг,  Днес.бг, Гол.бг, Аз-Жената.бг, Тийнпроблем.бг и др.", "date": "2017.06.13", "title": "Инвестор.БГ купува Висшето училище по застраховане и финанси"}
{"url": "http://www.mediapool.bg/dvama-pochinaha-stotitsi-se-razbolyaha-sled-hranitelno-otravyane-v-lager-krai-mosul-news265190.html", "text": "Масово хранително отравяне в бежански лагер край северния иракски град Мосул причини смъртта на най-малко двама души, а над 700 се разболяха, съобщи министърът на здравеопазването на Ирак.\r\n\t \r\n\tМинистърът Адила Хамуд каза в Багдад за Асошиейтед прес, че в лагера \"Хасан Шам\", на около 20 км източно от Мосул, 752 човека са почувствали неразположение, след като вчера консумирали своя ифтар - храната, която вярващите мюсюлмани ядат след залез слънце по време на Рамазана. По думите й след приемане на храната, доставена от неправителствена организация, са починали една жена и едно момиче, а най-малко 300 души са в критично състояние. Адила Хамуд не направи предположение относно това дали отравянето е умишлено.\r\n\t \r\n\tЧленът на иракския парламент Раад ад Далаки, който снощи е посетил лагера, и саудитската държавна телевизия обвиниха Катар, че е дарил развалена храна. Депутатът, който оглавява парламентарната комисия по имиграцията и бежанците, каза, че храната е съдържала ориз, бобена паста, месо, кисело мляко и вода. По думите му броят на разболелите се е 850 и по случая е започнало разследване.\r\n\t \r\n\tДалаки каза, че ястията са раздадени от катарска благотворителна организация, известна под името РАФ. Той добави, че по-късно представители на иракските власти ще се срещнат със служители на организацията.\r\n\t \r\n\tСаудитската телевизия пусна в \"Туитър\" съобщение, че РАФ е раздала в лагера развалена храна. Към съобщението има снимка на деца от лагера с текст \"отровени от терористката катарска организация РАФ\".\r\n\t \r\n\tБазираната в Доха РАФ не отговори незабавно на искането за коментар. Не последва коментар и от страна на катарското правителство, посочва Асошиейтед прес.\r\n\t \r\n\tТелевизия \"Ал Арабия\" твърди, че седем души са арестувани в Ирак във връзка с хранителното отравяне.\r\n\t \r\n\tПреди това кюрдската телевизия \"Рудау\" предаде, че едно дете е починало и 800 човека са заболели след консумирането на ифтар. Медиата посочи, че катарска фондация е раздала храната, която била поръчана в един от ресторантите в град Ербил. Собственикът на ресторанта е арестуван.\r\n\t \r\n\tЛагерът за временно настаняване на хора, прокудени от домовете си по време на офанзивата за превземане на Мосул, бе открит през май от Службата на Върховния комисар за бежанците. Съоръжението е разчетено за 9000 човека.", "date": "2017.06.13", "title": "Двама починаха, стотици се разболяха след хранително отравяне в лагер край Мосул"}
{"url": "http://www.mediapool.bg/bivshiyat-direktor-na-bolnitsata-v-dupnitsa-e-obvinyaem-zaradi-falshiva-diploma-news265188.html", "text": "Бившият директор на болницата в Дупница Росен Тимчев е обвинен за упражняване на професията без необходимата правоспособност.\r\n\tПрокуратурата е образувала проверка във връзка със сигнал от Агенция “Медицински одит“ и председателя на Общински съвет – Дупница. В него се посочва, че временно назначеният за управител на МБАЛ “Св. Иван Рилски“ в Дупница РосенТимчев представил в Агенция по вписванията копие от диплома за завършено висше образование със специалност “Здравен мениджмънт“, за която след проверка от страна на Министерство на образованието и науката е установено, че е фалшива.\r\n\tВ хода на извършената проверка е констатирано, че текстът “вярно с оригинала“, подписът към него и този под снимката на дипломата са изписани от самия Тимчев. От справка на Министерството на образованието и науката е видно, че той не притежава съответна правоспособност, съгласно изискването на Закона за лечебните заведения, за да заема длъжността управител на лечебно заведение.", "date": "2017.06.13", "title": "Бившият директор на болницата в Дупница е обвиняем заради фалшива диплома"}
{"url": "http://www.mediapool.bg/ungarskiyat-parlament-prie-sporniya-zakon-za-nepravitelstvenite-organizatsii-news265189.html", "text": "Унгарският парламент прие оспорвания закон, засилващ правителствения контрол над неправителствените организации, финансирани от чужбина, предаде Ройтерс.\r\n\t\r\n\tЗаконопроектът, внесен от премиера Виктор Орбан, е насочен главно срещу организациите, подкрепяни от американския милиардер с унгарски произход Джордж Сорос.\r\n\t \r\n\tТекстът, критикуван от Европейския съюз и ООН, предвижда неправителствените организации, които използват чуждестранно финансиране, надвишаващо 24 000 евро годишно, да се наричат \"организации с финансиране от чужбина\".\r\n\t \r\n\tПравителството твърди, че с този закон иска да гарантира по-голяма прозрачност.\r\n\t \r\n\tНеправителствените организации и правозащитни групи казват, че законът ги заклеймява и целта му е да накара да замлъкнат независимите гласове, посочва Ройтерс.", "date": "2017.06.13", "title": "Унгарският парламент прие спорния закон за неправителствените организации"}
{"url": "http://www.mediapool.bg/basketbolnata-zvezda-denis-rodman-otnovo-shte-poseti-severna-koreya-news265173.html", "text": "Бившата скандална звезда на Националната баскетболна асоциация Денис Родман обяви във вторник, че отива в Северна Корея, \"за да се опита да отвори врата,\" предаде Асошиейтед прес.\r\n\tНа летището в Пекин тази сутрин на път за Северна Корея Родман беше запитан от журналистите дали е говорил с президента на САЩ Доналд Тръмп за пътуването си, той отговори: \"Сигурен съм, че той е доста доволен от факта ,че съм тук, опитвайки се да постигна нещо, което е нужно и на двама ни\". На въпроса дали ще разговаря със севернокорейския лидер Ким Чен-ун за съдбата на неколцината задържани от Пхенян американци, Родман отговори: \"Това не е молята цел точно сега\".\r\n\tРодман, който няколко пъти е посещавал Северна Корея, и този път беше придружаван от професор Джоузеф Търуилигър.\r\n\tПредставител на външното министерство в Пхенян потвърди пред АП, че Родман пристига днес, но не съобщи подробности за визитата.\r\n\tЗаместник-държавният секретар на САЩ Томас Шанън, който е на посещение в Токио, където обсъди севернокорейската ядрена заплаха с японски представители, заяви в отговор на въпроси на репортери, че\r\n\tРодман отива в Пхенян като частно лице и напомни за предупреждението на Държавния департамент за риска от пътуванията на американци до Северна Корея. \"Знаем за посещението му. Пожелаваме му всичко добро, но ние сме издали препоръки, съветвайки американскте граждани да не посещават Северна Корея в интерес на собствената си безопасност\", каза дипломатът.\r\n\tРодман съобщи в Туитър, че пътуването му е спонсорирано от Поткойн, една от нарастващия брой кибервалути, използвани за купуване и продажба на марихуана на легалния пазар и на летището в Пекин беше облечен със спортна тениска с нейна реклама.\r\n\tСеверна Корея има репутация в социалните медии и британските таблоиди като \"рай на марихуаната\" (pothead paradise) и може би дори \"новият Амстердам\" като водеща дестинация на марихуановия туризъм.\r\n\tНо твърдението ,че марихуаната е легална в комунистическата страна не е вярно - наказателният кодекс го посочва като контролирана субстанция в същата категория като кокаина и хероина, напомня АП.", "date": "2017.06.13", "title": "Баскетболната звезда Денис Родман отново ще посети Северна Корея"}
{"url": "http://www.mediapool.bg/profesor-ot-unss-pishe-troiki-na-predali-prazni-izpitni-listove-news265174.html", "text": "Професор от УНСС пише тройки на предали празни изпитни листове, сигнализира студент. По време на изпитната сесия в Университета за национално и световно стопанство (УНСС), второкурсници се явяват на изпит по Геоикономика и регионално развитие, както е по график на 9 юни.\r\n\t“Преподавателката Соня Докова закъсня с 30 минути. След като зададе темите обяви, че хората, които искат да получат среден 3, могат да си оставят празните листове и да получат тази оценка”, разказа студентката Ангелина Георгиева пред Нова телевизия.\r\n\tВ онзи момент около 80-90% от явилите се на изпита решават да напуснат залата и да си подсигурят взимането на изпита по възможно най-лесния начин.\r\n\tПредложенията на преподавателката обаче не свършват дотук.\r\n\t“Продължихме да пишем и след още 10 минути тя отправи предложение хората, които искат четворка, да направят вече познатата процедура с оставянето на работата пред нея с книжката и да напуснат”, казва друг студент - Кезим Медев.\r\n\tТогава в залата остават едва четирима души.\r\n\t“Двама от тях бяха отстранени, защото си казаха нещо, преподавателката прецени, че това е предпоставка за преписване и им каза: “Ако искате тройки, по-добре излезте”. И те приеха”, казва Кезим.\r\n\t“Срамувам се. Реших, че това е просто един взет изпит и излязох. След около 10 минути вече ни бяха изнесени книжките от залата и ни бяха нанесени оценките”, казва една от студентките, която се е възползвала от предложението на преподавателя.\r\n\tОстаналите в изпитната зала до края на препитването студенти обаче получават двойки.\r\n\tВеднага след изпита Кезим, който е и част от студентския съвет, опитва да потърси правата си в университета. Тогава обаче научава, че трябва да подаде жалба до ръководителя на катедрата. А въпросният човек се оказва самата Соня Докова.\r\n\tВ крайна сметка студентите написали писмо до ректора на университета с искане преподавателката да бъде уволнена дисциплинарно.\r\n\tОт УНСС заявиха, че преподавателката няма право да говори, тъй като се води вътрешна проверка по случая. Комисията, която го разглежда, трябва да се произнесе най-късно във вторник следобед.", "date": "2017.06.13", "title": "Професор от УНСС пише тройки на предали празни изпитни листове"}
{"url": "http://www.mediapool.bg/barnie-prizova-london-da-ne-se-gubi-vreme-za-pregovori-s-es-news265191.html", "text": "Главният преговарящ на ЕС за Брекзита Мишел Барние, цитиран от АФП, призова Великобритания да не губи време. Брюксел очаква британският премиер г-жа Тереза Мей да\r\n\tопредели датата за началото на преговорите.\r\n\t \r\n\tБарние, който предложи идния понеделник да започнат преговорите между Лондон и Брюксел за излизането на Великобритания от ЕС, даде първото си интервю за редица европейски вестници.\r\n\t \r\n\tЗагрижен съм от факта, че времето минава и то по-бързо, отколкото си мислехме, а въпросите, които трябва да обхванем са изключително сложни, заявява той според британския в. \"Файненшъл таймс\".\r\n\t \r\n\tБарние припомня, че 27-те страни от ЕС са готови. \"Можем да започнем дискусиите още утре, тази седмица, на 19 юни, както предложих\", пояснява главният преговарящ, според френски в. \"Монд\".\r\n\t \r\n\tИскам в най-скоро време тези преговори да започнат и да бъдат успешни. За целта трябва да има британска делегация и стабилен ръководител на тази делегация, който да бъде отговорен и да има мандат, допълва Барние. В същото време Мей трябва да се споразумее с лидера на северноирландската партия Демократична юнионистка партия (ДЮП), за да си осигури мнозинство в парламента.\r\n\t \r\n\tБарние каза още, че първо трябва да се гарантира организираното изтегляне на Великобритания от ЕС, а след това ще може да се започне обсъждане на бъдещите връзки между Лондон и Брюксел.\r\n\t \r\n\tТази стъпка е задължителна и не подлежи на преговори, подчерта Барние. В същото време редица британски лидери биха искали да се водят паралелни преговори по споразумение за свободна търговия, което ще позволи на британската икономика да продължи да търгува с континента.\r\n\t \r\n\tЗа да могат бъдещите отношения с Лондон да са стабилни, искрени и трайни, те трябва да се изградят върху доверието, подчерта Барние.", "date": "2017.06.13", "title": "Барние призова Лондон да не се губи време за преговори с ЕС"}
{"url": "http://www.mediapool.bg/goldan-steit-uoriars-e-shampion-v-nba-za-vtori-pat-v-poslednite-3-godini-news265201.html", "text": "Отборът от Оуклънд, Калифорния \"Голдън стейт уориърс\" стана шампион в Националната баскетболна асоциация (НБА) за втори път в последните три години.\r\n\t \r\n\tРано сутринта българско време в своята зала Оракъл арена „Воините“ спечелиха петия мач от финалната серия срещу миналогодишния шампион в лигата \"Кливланд кавалиърс\" със 129:120, а с това и титлата с 4:1 победи.\r\n\t \r\n\tВсъщнот тези два отбора стигат до финалната фаза за трета поредна година. Преди две години победи „Голдън стейт“, а през миналата „Кливланд“ успя да навакса голямо изоставане и да спечели с 4:3.\r\n\t \r\n\tТози път отборът от Оуклънд повече с 3:0 в серията, отстъпи в четвъртата среща на чужд терен и снощи не допусна да се стигне до подобен на миналогодишния обрат.\r\n\t \r\n\tЗа най-полезен играч във финалната серия бе определен играчът на шампионите Кевин Дюрант, който във всеки от играните пет мача вкара по над 30 точки. Гардът Стеф Къри завърши снощния мач с 24 точки, десет асистенции и шест борби.\r\n\t \r\n\tЗа гостите Леброн Джеймс вкара 41 точки.", "date": "2017.06.13", "title": "\"Голдън стейт уориърс“ е шампион в НБА за втори път в последните 3 години"}
{"url": "http://www.mediapool.bg/biznesmenat-ivailo-penchev-obvini-kfn-v-natisk-sreshtu-antikoruptsionna-platforma-okshanaiz-news265177.html", "text": "Как се започна?\r\n\tВсичко започна с изненадващо посещение на двама агенти на КФН в офиса ни. На 18 април.\r\n\tЕдиният агент беше мъж – Файзи Бекир, а другият – жена – Антоанета Маринова. Казаха, че са от КФН и им е възложено да проверят Auxionize. Разни хора ни бяха обяснявали, че Auxionize уврежда големи интереси, унищожавайки корупцията и че ще ни смачкат. Казваха ни, че някои застрахователни брокери са мутри и ще платят, за да не им пречим да печелят корупционните си сделки. Затова първата ми мисъл бе, че именно това се случва – поръчкова акция против нас.\r\n\tПопитах агентите кой ги праща, кой поръчва проверката, а те казаха, че са се САМОСЕЗИРАЛИ.\r\n\tСамо да ви кажа – към момента в Auxionize са се случили 16 335 покупки, от които застраховките са само 113. Т.е. едва 6,6 промила от всички сделки като брой. Освен това, за да се видят сделките в сайта, е необходима регистрация. Има вероятност агентите да са попаднали на тези сделки, но тя е сравнима с вероятността маймуна, подскачаща на пиано, да изсвири Пета симфония на Бетхо̀вен. Затова не им повярвах за самосезирането.\r\n\tПо-късно се оказа, че поръчката идва от Българска асоциацията на застрахователните брокери и с право не съм им повярвал.\r\n\tФайзито и Антоанета започнаха проверката с лъжа. А хората лъжат, когато правят нещо нередно. Мисля, че си знаеха още тогава, че изпълняват поръчка.\r\n\tНищо. Обърнах им внимание и надълго и на широко им обясних как работи Auxionize и защо не сме застрахователен брокер и хич не мислим да ставаме. Ако искахме – лесна работа е да получим лиценз. Ама не искаме. Не знам дали ме разбраха. Файзито мълча през цялото време и не ставаше ясно дали просто нищо не вдява или това е правилното агентско поведение. Антоанета беше предпазлива, но подозрителна и излъчваше посланието: \"Мхм-мхм, ама еди кое си дали не е застрахователно посредничество, а? На вашия сайт човек може да подреди офертите си по цена – това не е ли застрахователно посредничество?\"\r\n\tВ ексел, казвам й аз, човек също си ги подрежда по цена. В тетрадката също мога да си ги подредя по цена.\r\n\tНе е, жено. Не е!\r\n\tAuxionize улеснява клиента не само в подреждането, й казвам. В много други неща. Но не е страна по сделката.\r\n\tСлед един час обяснения от моя страна оставих двамата агенти да си агентстват и да разпитват когото намерят за добре. Въпреки че всичко това ми изглеждаше като поръчка, не бях съвсем сигурен.\r\n\tИмаше някакъв нищожен шанс да е дестилирана глупост.\r\n\tПоследвалите две действия на КФН обаче унищожиха надеждата ми, че са просто наивни и невдяващи. Около месец след началото на проверката клиенти, които ползват Auxionize в качеството си на възложители и нямат съвършено нищо общо с каквато и да било финансова дейност – като Уолтопия, станаха обект на проверка от същата комисия. Представяте ли си!\r\n\tКато при всички проверки агентите дават 3 дни на фирмите, за да предоставят изчерпателни сведения за сделките си в Auxionize, като по този начин им се създава усещането, че може би вършат нещо нередно.\r\n\tОсвен това – всички застрахователни брокери, подавали оферти на клиентите си в Auxionize, също станаха обект на проверка. Ей това ако не е институционален натиск, не знам кое е.\r\n\tНяколко дни след вълната от проверки вестник \"Банкер\" ни потърси за коментар във връзка с проверката на КФН. Това преля чашата. Явно бяха решили да ни атакуват и медийно.Каква е истината?\r\n\tОказа се, че КФН извършва проверката по жалба от Българската асоциация на застрахователните брокери. Жалбата гласи, че Auxionize извършва нелицензирано застрахователно посредничество.\r\n\tКаква обаче е обявената мисия на КФН (цитирам от сайта им): \r\n\tМисията на КФН е да защитава интереса на застрахованите и да ги пази именно от злоупотреби на застрахователите и застрахователните агенти. Защо се случва всичко това?\r\n\tЗа да разберете каква е причината за нападките, трябва да ви обясня що за чудо е Auxionize.\r\n\tТова е клиентски центриран виртуален пазар с богата прокюърмънт функционалност, даваща страшна сила в ръцете на купувачите и унищожаваща корупционните практики с небивала ефективност. Няма друго такова чудо на света. В Auxionize Купувачът инициира процеса на покупка, стартирайки търг с обратно наддаване, а Продавачите полагат старание да спечелят тази покупка.\r\n\tИ всичко се случва прозрачно за Купувача. В Auxionize най-добрият доставчик печели, а тези доставчици, които са разчитали на неинформираността на клиентите си или са подкупвали служителите им, губят и постепенно започват да берат душа и да се обаждат на разни комисии, подстрекавайки ги да се заяждат с нас.\r\n\tПокупките на застрахователни услуги представляват много малка част от сделките в Auxionize.\r\n\tСлучи се така обаче, че благодарение на прозрачната и изключително конкурентна среда в платформата, някои застрахователни брокери, продаващи на много високи цени на корумпирани или глупави служители, изгубиха клиенти. Клиентите бяха спечелени от по-старателни и трудолюбиви брокери, готови да работят с по-ниски маржове. Е да, ама има брокери, които са неефективни на свободния пазар и бизнесът им е да продават скъпо на корумпирани или наивни закупчици.\r\n\tТези именно брокери подкокоросаха КФН да се заяжда с Auxionize. \r\n\tСамо да ви кажа – Auxionize защитава интересите на Купувачите и честните доставчици така, както нито една комисия не би могла, ако ще и да направи шесторно задно салто и да спечели Нобелова награда в три дисциплини едновременно. Просто защото технологията на Auxionize осигурява прозрачна среда за свободна конкуренция, а човечеството не е открило по-добър начин за защита интересите на клиента от свободната конкуренция.И още веднъж – Auxionize по никакъв начин не е страна по застрахователни договори, нито препоръчва кой брокер или застраховател да бъде избран – това е изцяло решение на клиента.Проверяваме ли лицензите на брокерите?\r\n\tВ Auxionize са регистрирани 8000 компании в различни индустрии. Проверяваме дали компаниите са регистрирани в търговския регистър и това може да гарантираме на клиентите си – че фирмите при нас не са фиктивни и не са в несъстоятелност. Други проверки не правим и не мислим да се занимаваме с това. Не проверяваме кой каква застраховка или лиценз има.\r\n\tКупувачите са свободни да проверяват дали доставчиците им имат необходимите лицензи, или каквото там им трябва, преди да възложат покупките си.Как клиентите ни са предпазени от произтичащите рискове от незаконно застрахователно посредничество?\r\n\tКакто са предпазени и в живота извън виртуалното пространство – има публична информация и всеки клиент може да я провери на сайта на КФН или да я изиска от потенциалния доставчик, преди да му възложи поръчка.\r\n\tПри нас има нещо повече обаче – разчитаме на пазарния, свободния, конкурентния принцип и на отзивите от клиенти относно фирмите.\r\n\tВ условията на прозрачна конкуренция, фирмите се съобразяват с правилата, поставени от клиента – клиентът е в правото си да изиска всякакви документи. Създали сме и рейтингова система, която работи в полза на клиентите. Ако някоя компания измами клиент, това веднага ще стане известно на всички нейни потенциални партньори.Колко подобни сделки са сключени чрез платформата и за какви застраховки?\r\n\tВ Auxionize са сключени сделки за около 166 000 000 лева. От тях застраховките са за около 394 000 лева. Или около 2 промила от общия брой сделки. Нищо работа. Таксите, които Auxionize е получила във връзка с тези застрахователни сделки, са общо 280 лева! Съвсем нищо работа.\r\n\tНо намаленията в цените за купувачите са били понякога 2 пъти, а често – около 30% . С други думи – създали сме стойност за около 100 000 лева за клиентите си купувачи, получавайки насреща около 280 лева. Ние сме като едни Робин Худовци.Още веднъж: Какви са намаленията на цените?\r\n\tПри имуществени застраховки има случаи, в които цената пада и над 2 пъти, при Каско – 30%, а при Гражданска отговорност – няма мърдане заради лобистка разпоредба.Препоръките ни към КФН:\r\n\tЦелта на тази жалба е да се защити интересът на неефективните, продаващи скъпо и чрез корупция застрахователни брокери за сметка на всички купувачи на застрахователни услуги и за сметка на трудолюбивите и свестни брокери, готови да работят в конкурентна и прозрачна среда.\r\n\tАко КФН си разбира от занаята и не е ревнива, трябва да прозре, че Auxionize върши нейната работа без пари и към 100 пъти по-добре.\r\n\tВъв всеки случай да си знаете:\r\n\tПърво, ние в Auxionize дълбоко ненавиждаме тарикатите и мошениците. Затова Auxionize създава небивала ефективност за купувачи и продавачи и нанася брутален погром на корупцията.\r\n\tИ второ, който пречи на Auxionize е или глупак, или тарикат. В дългосрочен план обаче нито глупаците, нито тарикатите успяват.Какво предстои:\r\n\tНа живо!\r\n\tИ без пари за държавата!\r\n\tAuxionize плаща!\r\n\tНа Коледа може да започне погром над корупцията в цялата държава, стига чиновниците да не се боят от това.\r\n\tИвайло ПенчевОтговорът на КФН\r\n\tВъздържахме се от реакция до днес, тъй като не бихме искали като институция да се включваме в рекламирането на онлайн-платформа, собственост на Ивайло Пенчев, но безпочвените нападки срещу КФН ни принуждават да вземем отношение срещу опитите за подриване авторитета на институцията.\r\n\tПрез последните дни станахме свидетели на ескалиращи словесни атаки на Ивайло Пенчев срещу Комисията за финансов надзор. Първоначално господин Пенчев ни поучаваше как да гледаме \"занаята си\", което приехме като неподправен хумор. Когато обаче споменатият предприемач отсъди чии интереси отстоява КФН и ни заклейми, че защитаваме \"интереса на неконкурентните тарикати и на тези, които се хранят от корупция\" словесната игра надмина допустимото ниво на натиск срещу независим регулатор, какъвто е КФН. Затова бихме искали да направим следните пояснения:\r\n\tСрещу дейността на онлайн-платформата \"Окшънайз\" е подадена по надлежния ред жалба в КФН. Съгласно действащото българско законодателство всяко физическо или юридическо лице може да подаде жалба в КФН, когато смята, че интересите му са увредени. КФН е длъжна да разгледа всяка жалба и да се произнесе по същество, като решенията на комисията подлежат и на последващ съдебен контрол. Никъде в българските закони не сме попадали на текст, който да ни указва, че бизнес инициативите на господин Пенчев не подлежат на проверки или контрол от страна на оторизираните институции. \r\n\tДържим да уведомим както господин Пенчев, така и преди всичко българския бизнес и общественост, че никаква словесна агресия, независимо от избраните лексикални форми, не е в състояние да ни повлияе или впечатли. Дебело искаме да подчертаем, че КФН отстоява единствено и само интересите на закона. И отсъжда съобразно записаните в нормативната база разпоредби.\r\n\tИ за финал бихме искали да посъветваме г-н Пенчев, така както той си позволява да дава насоки на независим регулатор, къде в гръмките квалификации, с които обсипа казуса, би се поставил в случай, че решението на КФН бъде в негова полза? Кой или кои в такъв случай ще бъдат тарикатите и корумпираните\"?", "date": "2017.06.13", "title": "Бизнесменът Ивайло Пенчев обвини КФН в натиск срещу антикорупционна платформа \"Окшънайз\""}
{"url": "http://www.mediapool.bg/broyat-na-britantsite-vzeli-germansko-grazhdanstvo-prez-2016-g-se-e-uvelichil-4-pati-news265192.html", "text": "Броят на британците, станали граждани на Германия през 2016 г., е скочил с 361 процента, съобщи Федералната статистическа служба в Берлин, цитирана от ДПА.\r\n\t \r\n\tОбщо 2865 британци са взели германско гражданство миналата година. Това е с 361 процента повече, отколкото през 2015 година. \"Връзката с Брекзит изглежда ясна\", посочи службата.\r\n\t \r\n\tНякои британци вероятно са разтревожени, че страната им ще предпочете твърд Брекзит, което ще я остави извън единния пазар и с ограничена свобода на движение в ЕС.\r\n\t \r\n\tБританците са малка част от всичките 110 383 души, получили германско гражданство миналата година. Най-голямата група са турците. Общо 16 290 турци са били натурализирани през 2016 г., което е спад със 17,3 процента.\r\n\t \r\n\tЧужденците могат да подадат молби за германско гражданство, след като са живели осем години в Германия.", "date": "2017.06.13", "title": "Броят на британците, взели германско гражданство през 2016 г., се е увеличил 4 пъти"}
{"url": "http://www.mediapool.bg/varshava-vizhda-ogromen-uspeh-v-predstoyashtata-vizita-na-donald-tramp-news265194.html", "text": "Полски официални лица приветстват предстоящото посещение на Доналд Тръмп - министърът на отбраната на Полша го назова \"огромен успех\" за правителството, а друг официален представител изрази задоволство от неочакваната кратка визита на президента на САЩ във Варшава преди Париж, Лондон и Берлин, съобщава Асошиейтед прес.\r\n\t \r\n\tВизитата на Тръмп дава възможност за повишаване на реномето на правителството на премиера Беата Шидло, което изпада във все по-голяма изолация в Европейския съюз заради отказа му да приеме бежанци и мигранти и заради съдебна реформа, която според съюза отслабва върховенството на закона.\r\n\t \r\n\tВ петък Белият дом каза, че Тръмп ще посети Полша на 6 юли, преди да се включи в срещата на върха на Г-20 в Хамбург, Германия и че целта на визитата в Полша, където неотдавна САЩ дислоцираха стотици войници, е да потвърди \"непоколебимия ангажимент\" на Вашингтон към един от неговите \"най-близки европейски съюзници\".\r\n\t \r\n\tМинистърът на отбраната Антони Мачеревич каза в неделя вечерта, че предстоящото посещение е \"огромен успех на полската дипломация\" и \"колосално събитие, показващо колко много се е променило мястото на Полша в геополитиката и световната политика\" откак неговата партия \"Право и справедливост\" е поела властта през 2015 г.\r\n\t \r\n\tКшищоф Шчерски, началник на канцеларията на президента Анджей Дуда, каза, че полски представители са работили \"много месеци\", за да убедят Тръмп за посещението. \"В началото изглеждаше невъзможно, че ще успеем да убедим президента на САЩ, че трябва да посети Полша преди големите европейски страни\", каза в неделя Шчерски пред портала \"В политице\" (В политиката).\r\n\t \r\n\tПосещението ще бъде част от втория международен набег на Тръмп като президент след обиколката миналия месец в Близкия изток и Европа, която включваше спирки в Саудитска Арабия и Таормина, Сицилия, за среща на върха на Г-7. Във Варшава той може да очаква доста по-топъл прием, отколкото на следващия ден в Германия, тъй като много световни лидери сe шокираха от решението му да оттегли Съединените щати от Парижкото споразумение за климата, отбелязва Асошиейтед прес.\r\n\t\r\n\tУправляващата в Полша консервативна и националистическа партия \"Право и справедливост\" споделя много от възгледите на Тръмп, сред които противопоставянето срещу имигрантите мюсюлмани, подкрепата за използване на въглища и скептицизъм към международните институции, вкл. ЕС, които според тях подкопават суверенитета на националните държави. Подобно на Тръмп полските лидери говорят за възстановяване на националното величие.\r\n\t \r\n\tТова, по което двете страни имат разногласия - и то големи, е Русия. Полските лидери са сериозно обезпокоени и гледат скептично на активизирането на Русия. Председателят на управляващата партия Ярослав Качински, смятан от мнозина за по-влиятелен от президента или премиера, обвинява Русия, че умишлено е свалила самолета през 2010 г., в който загина неговият брат близнак, президентът Лех Качински. В реч в събота той отправи гневни думи срещу \"руското варварство\".\r\n\t \r\n\tМного поляци се разтревожиха от изразеното преди време от Тръмп безразличие към НАТО, но настоящите лидери се въздържаха от публични критики към него. Полша е една от само четирите страни (без САЩ) членки на НАТО, който изразходват за отбрана задължителните за алианса 2 процента от своя брутен вътрешен продукт, припомня Асошиейтед прес.", "date": "2017.06.13", "title": "Варшава вижда \"огромен успех\" в предстоящата визита на Доналд Тръмп"}
{"url": "http://www.mediapool.bg/erdogan-nareche-izolatsiyata-na-katar-nehumanna-putin-obsadi-krizata-sas-sauditskiya-kral-news265195.html", "text": "Турският президент Реджеп Тайип Ердоган заяви, че изолацията на Катар е нехуманна и противоречи на ислямските ценности, както и че методите, използвани срещу тази държава, са неприемливи и аналогични на \"смъртна присъда\", предаде агенция Ройтерс.\r\n\t \r\n\tНа заседание на парламентарната група на своята Партия на справедливостта и развитието президентът заяви, че мерките, взети от редица арабски държави спрямо Катар, се основават на безпочвени твърдения.\r\n\t \r\n\t\"Още от самото начало Турция показа отношението си\", посочи Ердоган, цитиран от турската частна телевизия НТВ. \"Катар не е страна, която подкрепя тероризма. Точно обратното, тя е страна, която се бори заедно с Турция срещу ДАЕШ (\"Ислямска държава\"). Няма полза за региона от обвиненията към Катар\", добави той.\r\n\t \r\n\tПо думите на Ердоган \"изолиране на една нация във всички посоки е нехуманно и срещу ислямските ценности\". \"Сякаш за Катар е наложена смъртна присъда\", заяви държавният глава на Турция.\r\n\t \r\n\tЕрдоган каза, че ще има конферентен разговор с френския си колега Еманюел Макрон и катарския държавен глава шейх Тамим бин Хамад Ал Тани относно развоя на събитията. Според него саудитският крал трябва да поеме лидерството за решаване на кризата предвид старшинството си.\r\n\t \r\n\tСъщевременно президентът на Русия Владимир Путин е обсъдил във вторник по телефона със саудитския крал Салман бин Абдул Азиз Ал Сауд положението около Катар. За това съобщи пресслужбата на Кремъл, цитирана от ТАСС.\r\n\t \r\n\tДържавните глави обмениха мнения за актуалната ситуация в Близкия изток и Северна Африка, като засегнаха \"напрегнатата ситуация около Катар\", се казва в съобщението.\r\n\t \r\n\tПодчертава се, че кризата в отношенията между Катар и страните от района на Персийския залив \"за съжаление не спомага за консолидирането на съвместните усилия за регулирането в Сирия и борбата с терористичната заплаха\".", "date": "2017.06.13", "title": "Ердоган нарече изолацията на Катар нехуманна, Путин обсъди кризата със саудитския крал"}
{"url": "http://www.mediapool.bg/stranna-stsena-v-beliya-dom---nadprevara-po-laskatelstva-za-shefa-v-stil-severna-koreya-news265196.html", "text": "Американският президент Доналд Тръмп председателства в понеделник първото заседание на кабинета си в пълния му състав и заяви, че неговият екип \"ще промени Вашингтон\", предаде Асошиейтед прес.\r\n\t\r\n\tТова е първият път, който Тръмп събира ръководителите на всички правителствени служби - близо пет месеца след встъпването си в длъжност. Той използва заседанието, за да похвали администрацията си, а след това изслуша хвалебствия от сътрудниците си.\r\n\t \r\n\tТръмп изтъкна, че кабинетът му е \"толкова активен, колкото това изобщо е възможно\".\r\n\t \r\n\t\r\n\t\r\n\tСлед изказването му всеки от членовете на кабинета каза по няколко думи, хвалейки президента и администрацията. Вицепрезидентът Май Пенс заяви, че за него е върховна чест да бъде вицепрезидент, а шефът на канцеларията на Белия дом Райнс Прибъс благодари на Тръмп за \"възможността и благословията\" да работи за изпълняване на неговия дневен ред.\r\n\t \r\n\tМинистърът на правосъдието Джеф Сешънс, който днес ще бъде разпитван в Сената за срещите си с руския посланик в САЩ, заяви, че работещите в правосъдната система в страната \"са ентусиазирани\" от идеите на Тръмп. Постоянната представителка на САЩ в ООН Ники Хейли заяви, че световната общност е разбрала, че САЩ \"са се завърнали\" на международната сцена, предаде Франс прес.\r\n\t \r\n\tЗаседанието бе предавано пряко по телевизия Фокс. Журналист от вестник  пише, че Тръмп е поканил висшите служители, за да го обсипят с комплименти и че тази \"странна сцена\" изглеждала като нещо, случващо се в Северна Корея, защото членовете на кабинета се надпреварвали кой да се изкаже по-ласкаво за шефа си.\r\n\t \r\n\tЛидерът на демократичната опозиция в Сената Чък Шумър се присмя на президента, като пусна пародийно видео, в което провежда подобно заседание с екипа си и сътрудниците му го поздравяват за поредната му \"перфектна\" поява по телевизията и му правят комплименти за новата прическа.\r\n\t \r\n\tТази седмица Тръмп насочва вниманието на обществеността към възможността повече американци да се включат в икономиката, като започнат работа като обучаващи се на занаят, отбелязва Асошиейтед прес. На заседанието президентът заяви, че има \"милиони добри работни места, които водят към прекрасна кариера, която не изисква степен след четиригодишно образование\".\r\n\t \r\n\tТръмп обеща на две седмици да има пресконференция какво прави администрацията за борба срещу \"Ислямска държава\", но не отговор на въпрос дали има запис от разговорите си с уволнения шеф на ФБР Джеймс Коми.", "date": "2017.06.13", "title": "\"Странна сцена\" в Белия дом - надпревара по ласкателства за шефа в стил Северна Корея"}
{"url": "http://www.mediapool.bg/poskapva-tokat-ot-solarnite-pokrivi-news265197.html", "text": "Енергията от изградените върху покриви и фасадни сградни конструкции соларни панели ще се продава на електроразпределителните дружества по-скъпо от 1 юли 2017 г., предвижда Комисията за енергийно и водно регулиране (КЕВР), която обсъди публично във вторник  си за новите преференциални цени на енергията от възобновяеми източници. Тарифите се актуализират веднъж годишно, отчитайки инфлацията, промяната в размера на инвестициите и експлоатационните разходи.\r\n\tПаралелно с поскъпването от между 6 и 8 процента на тока от соларни покриви и фасади обаче се намалява количеството енергия от тях, която може да се продава по преференциалните цени, а се увеличава срокът на амортизация на съоръженията. Това предизвика недоволството на фотоволтаичната асоциация, според която насърчаването на покривните слънчеви системи трябва да става по друг механизъм.\r\n\tАко разчетите на КЕВР бъдат окончателно прието, от следващия месец токът от соларни покриви и фасади на сгради в урбанизирани територии с мощност до 5 киловата ще може да се продава на електроразпределителните дружества по 271.67 лв. са мегаватчас. Това е с 6.4 процента повече то сега действащата цена от 255.39 лв. При по-производителни инсталации с мощност от 5 до 30 киловата токът ще струва 231.20 лв./МВтч, което е с малко на 8 процента повече спрямо сега.\r\n\tТака сградите, които са не само консуматори, но и производители на електроенергия, ще могат да продават по-скъпо излишната им енергия. Силно обаче са орязани годишните часове, в които електроразпределителните предприятия ще са длъжни да купуват слънчевата енергия. Предложението на регулатора е скъпата цена да важи само за изкупуванетогодишно до 1261 киловатчаса за киловат пик, с който се измерва отдаваната от фотоволтаиците мощност. Това количества е с 80 на сто по-малко спрямо предходната година и предизвика масовото недоволство на представителите на бизнеса по време на откритото заседание за представянето на разчетите на енергийния регулатор. Според тях тази граница трябва да бъде увеличена, а амортизацията, която КЕВР удължава – да бъде намалена.\r\n\tНереално ниско е заложеното нетно специфично производство, коментира Антон Желев, член на управата на Българската соларна асоциация.\r\n\tПредседателят на Българската фотоволтаична асоциация Меглена Русенова смята, че регулацията в подкрепа на изграждането на малки фотоволтаични инсталации трябва да се доразвие и организацията вече е подготвила свои предложения за нормативни промени.\r\n\tОт движение \"Граждански контрол\" заявиха, че трябват допълнителни стимули, за да слагат домакинствата слънчеви панели по покривите си. То даде пример с Гърция, където домакинствата с фотоволатици са значително повече, а системата там е по-различна - излишната електроенергия, която се произвежда, не се изкупува по преференциални цени от оператора, а домакинствата я отдават безплатно и след това я получават в периоди, когато фотоволтаиците не работят - например нощно време или през зимата.\r\n\tПо време на заседанието бяха обсъдени и промените в цената на тока, произвеждан от биомаса. Бизнесът възрази срещу заложените от регулатора разходи за суровината и за транспортирането й до производствената мощност.\r\n\tОкончателното решение на регулатора за цените за възобновяемата енергия ще бъде взето на закрито заседание на 30 юни от 10 часа, заяви след обсъждането председателят на енергийния регулатор Иван Иванов.", "date": "2017.06.13", "title": "Поскъпва токът от соларните покриви"}
{"url": "http://www.mediapool.bg/postanovka-na-shekspir-v-koyato-glavniyat-geroi-prilicha-na-tramp-zagubi-sponsorite-si-news265198.html", "text": "Артистично-политическа полемика избухна около постановка на прочутата трагедията на Шекспир \"Юлий Цезар\", в която римският диктатор изглежда като американския президент Доналд Тръмп, съобщиха осведомителните агенции. Това предизвика остра критика от страна на някои консерватори, а двама корпоративни спонсори спряха финансирането си.\r\n\t \r\n\tВ пиесата на трупата Пъблик тиатър (The Public Theater), която се играе в рамките на Шекспиров фестивал в нюйоркския Сентрал парк, Цезар е рус бизнесмен, облечен в син костюм, с червена връзка, а съпругата му носи дизайнерски дрехи и има източноевропейски акцент. Пиесата завършва, както си е при Шекспир, с убийството му. Главният герой умира, наръган от тълпа от жени и представители на малцинства.\r\n\t \r\n\tСпонсорите - авиокомпанията Делта еърлайнс и Банк оф Америка - спряха финансирането на постановката, като авиокомпанията написа в Туитър, че художествените ръководители на трупата са прекалили и са проявили лош вкус.\r\n\t \r\n\tТеатърът защити трактовката си и чрез Фейсбук заяви, че тя по никакъв начин не пропагандира насилие по отношение на когото и да било. Пиесата на Шекспир и нашата постановка искат да кажат точно обратното: тези, които се опитват да защитят демокрацията с недемократични средства плащат ужасна цена и разрушават тъкмо това, което се борят да спасят, се казва в изявлението на театъра.\r\n\t \r\n\tСрещу постановката възропта и синът на президента, Доналд Тръмп младши, който попита в Туитър: Питам се колко от това \"изкуство\" се финансира с пари на данъкоплатците?\r\n\t \r\n\tМиналия месец комедийната актриса Кейти Грифин изгуби работата си в телевизия Си Ен Ен, след като се появи снимка, на която тя държи нещо, което прилича на маска на отсечената глава на Тръмп.\r\n\t \r\n\tПремиерата на предизвикалата толкова коментари пиеса бе на 23 май. Тя ще се играе до 18 юни.", "date": "2017.06.13", "title": "Постановка на Шекспир, в която главният герой прилича на Тръмп, загуби спонсорите си"}
{"url": "http://www.mediapool.bg/spetsialisti-otkriha-softuer-s-koito-hakeri-mogat-da-srinat-elektrosnabdyavaneto-news265199.html", "text": "Изследователи откриха зловреден софтуер, който може да бъде използван за нанасяне на щети на електропреносната мрежа и който според тях е причинил прекъсване на електричеството в Украйна през декември 2016 г., предадоха Асошиейтед прес и Ройтерс.\r\n\t \r\n\tДве фирми за киберсигурност - словашката ЕСЕТ и американската \"Драгос\" - публикуваха подробни анализи на софтуера и изпратиха предупреждения до правителства и инфраструктурни оператори, за да им помогнат да се предпазят от заплахата.\r\n\t \r\n\tСпоред докладите софтуерът е в състояние от разстояние да саботира електрически прекъсвачи, превключватели и защитни релета.\r\n\t \r\n\t\"Подобен зловреден софтуер може да има огромно въздействие\", каза Роберт Липовски от фирмата ЕСЕТ, която първа е открила програмата. \"То не е ограничено до Украйна. Промишлената апаратура, с която се свързва зловредният софтуер, се използва във важна инфраструктура по целия свят\", заяви изследователят.\r\n\t \r\n\tАмериканското министерство на вътрешната сигурност каза, че разследва софтуера, но не разполага с доказателства той да е засегнал важна инфраструктура в САЩ.\r\n\t \r\n\tДвете фирми за кибер сигурност заявиха, че не знаят кой е отговорен за компютърната атака, причинила прекъсване на електричеството в Киев на 17 декември миналата година. Украйна обвини Русия, но Москва отрече да има нещо общо.\r\n\t \r\n\tСпециалистите предупредиха, че може да бъдат извършени още атаки чрез този метод - било от създателите на зловредния софтуер или от подражатели, модифициращи програмата.\r\n\t \r\n\tОснователят на \"Драгос\" Робърт Лий каза, че софтуерът е способен да атакува електропреносните мрежи в Европа и може да бъде използван срещу САЩ \"с малки модификации\".\r\n\t \r\n\tПо думите му софтуерът е в състояние да предизвика прекъсвания на електричеството за няколко дни в части от електропреносната мрежа на дадена държава, но не е достатъчно силен, за да причини срив в цялата национална мрежа.\r\n\t \r\n\tСпоред Липовски с определени модификации зловредната програма може да атакува и други видове инфраструктура, включително транспортна, водоснабдителна и газоснабдителна.", "date": "2017.06.13", "title": "Специалисти откриха софтуер, с който хакери могат да сринат електроснабдяването"}
{"url": "http://www.mediapool.bg/senatori-ot-dvete-partii-v-sasht-se-sporazumyaha-za-novi-sanktsii-sreshtu-rusiya-news265200.html", "text": "Републиканци и демократи в Сената на САЩ постигнаха споразумение за нови санкции срещу Русия, предаде Асошиейтед прес.\r\n\t \r\n\tВодещи членове на сенатските комисии по банкови въпроси и външни отношения обявиха споразумението, което предвижда Конгресът да направи преглед, ако президент на САЩ се опита да облекчи или спре сегашните наказателни мерки.\r\n\t \r\n\tПланът призовава за засилване на настоящите санкции и налагане на нови срещу корумпирани руснаци, такива, които са замесени в нарушения на човешките права, и такива, които доставят оръжия на правителството на сирийския президент Башар Асад.\r\n\t \r\n\tПредвиждат се наказания и за отговорните за зловредни дейности в киберпространството от името на руското правителство.\r\n\t \r\n\tНовите санкции трябва да бъдат добавени към обсъждан от Сената законопроект, налагащ наказателни мерки на Иран.\r\n\t \r\n\t\"Изменението на стоящия в основата законопроект за санкции срещу Иран запазва и значително разширява санкциите срещу правителството на Русия в отговор на нарушаването на териториалната цялост на Украйна и Крим, наглите му кибератаки и намеса в избори и продължаващата му агресия в Сирия\", заявиха републиканците и демократите от двете комисии.\r\n\t \r\n\tОчаква се утре да има процедурно гласуване за санкциите срещу Русия, които по всяка вероятност ще получат силна подкрепа както от републиканците, така и от демократите.\r\n\t \r\n\tЗаконодателството също така допуска нови наказателни мерки срещу важни отрасли от руската икономика, включително минната промишленост, металургията, корабоплаването и железопътния транспорт.\r\n\t \r\n\tКомисии на Конгреса водят разследвания за намеса на Русия в изборите в САЩ и възможни връзки на кампанията на американския президент Доналд Тръмп с Москва. Специалният прокурор Робърт Мълър води отделно разследване.", "date": "2017.06.13", "title": "Сенатори от двете партии в САЩ се споразумяха за нови санкции срещу Русия"}
{"url": "http://www.mediapool.bg/pochina-balgarskiyat-shofyor-na-tir-katastrofiral-v-italiya-news265203.html", "text": "Починал е българският шофьор на тир, който катастрофира тежко при челен сблъсък с друг камион в понеделник в Италия, съобщиха от Министерството на външните работи.\r\n\tПри инцидента, който затвори за часове участък на автомагистрала А14, на място загина другият шофьор. От удара камионите се обърнаха и пламнаха. Други участници в движението успяха да извадят българина, който бе настанен в болница в Чезена с тежки изгаряния. Въпреки това той е починал.\r\n\tЗа смъртта му са информирани семейството му, а представители на фирмата превозвач, за която е работел, са пристигнали в Италия още в деня на катастрофата.\r\n\tВсе още се изясняват причините за пътния инцидент, който стана на магистралните изходи за  градовете Имола и Равена.", "date": "2017.06.13", "title": "Почина българският шофьор на тир, катастрофирал в Италия"}
{"url": "http://www.mediapool.bg/kzk-obyavi-che-distributorite-ne-sa-krili-v-pras-pres-news265204.html", "text": "Комисията за защита на конкуренцията (КЗК) обяви след 3-месечна проверка, че компанията \"Национална дистрибуция\", свързвана с депутата от ДПС Делян Пеевски, не е крила първия тираж на сатиричния в. \"Прас-прес\". Това става ясно от отговор на комисията до издателите на вестника, получен във вторник.\r\n\t\"Получихме дългоочаквания отговор от КЗК на нашия сигнал за опита да бъде блокирано разпространението на първия брой на в.\"Прас-прес\" от страна на \"Национална дистрибуция\" и злоупотребата с монополното им положение на пазара за доставка на печатни издания. КЗК са попитали акуратно вярно ли е всичко, което ние твърдим, а от \"дистрибуцията\" са отговорили, че не е вярно\", написаха от \"Прас-прес\" във Фейсбук страницата си, публикувайки част от становището на комисията.\r\n\tКъм него издателите разпространиха и карикатура на шефката на КЗК Юлия Ненкова, на която тя се катери по гърба на Пеевски и го гъделичка. От \"Прас-прес\" уточняват, че така си представят как Ненкова е \"изтръгнала отрицателния отговор от собственика на \"Национална дистрибуция\".\r\n\tВ позицията на КЗК се казва, че от дистрибуторската компания са представили доказателства за това, че от предварително договорения тираж от 10 000 броя са били продадени 6337.\r\n\t\"От нереализираното количество, съгласно договореното между страните, са върнати като непродадени 3663 бройки. В този смисъл дружеството е изпълнило задълженията си по продажба и разпространение на изданието в търговската мрежа. Благодарим Ви за изпратения от Вас сигнал\", се казва в отговора, подписан лично от Ненкова.\r\n\tОще в началото на март издателите на \"Прас-прес\" Иван Бакалов и карикатуристите Чавдар Николов, Христо Комарницки и Чавдар Георгиев се усъмниха, че първият брой от изданието умишлено е бил блокиран от дистрибуторите.\r\n\tБакалов тогава обясни, че още на 1 март са започнали да им се обаждат читатели, които са се интересували от къде могат да си купят вестника. Издателите бяха установили, че на \"възлови места, където има висок оборот на вестници в пунктове за продажба, вестникът или въобще не е доставен, или са доставени по един-два броя\".\r\n\tОттогава \"Прас-прес\" не се разпространява в мрежата на \"Национална дистрибуция\", а на отделни ключови места в София и по-големите градове в страната. Преди няколко дни на пазара излезе осмият брой на сатиричния вестник.", "date": "2017.06.13", "title": "КЗК обяви, че дистрибуторите не са крили в. \"Прас-прес\""}
{"url": "http://www.mediapool.bg/gerb-dps-i-volya-prokaraha-proekta-za-mazhoritaren-vot-v-komisiya-news265205.html", "text": "С изненадващата подкрепа на ДПС и \"Воля\" проектът за въвеждане на мажоритарна избирателна система, внесен от ГЕРБ, бе приет в парламентарната правна комисия с 12 гласа \"за\" срещу 10 \"против\". Срещу проекта се обявиха единствено депутатите от \"Обединени патриоти\" и БСП.\r\n\t \r\n\tПреди гласуването заместник-председателят на правната комисия и депутат от ДПС Хамид Хамид обяви, че той все още настоява пред парламентарната група на движението да подкрепят проекта на ГЕРБ, написан в резултат на референдума на Слави Трифонов. \"Мисля, че е време един път ДПС да се погрижи за партийните си, а не за националните интереси, ето за това ще призова групата ни да гласува \"за\", обясни той. И цитира експерти, според които мажоритарният вот ще бъде в услуга на ДПС.\r\n\t \r\n\tХамид допълни, че към момента групата му най-вероятно ще го подкрепи и ще гласува \"за\" мажоритарния вот и в пленарната зала.\r\n\t \r\n\tДепутатът от БСП Филип Попов коментира, че се \"наблюдава една нова коалиция между ГЕРБ и ДПС\". Социалистът попита кое е променило мнението на представителите на движението, което винаги се е обявявало твърдо против въвеждането на мажоритарна избирателна система и е гласувало \"против\" същите промени на изборното законодателство, предложени в миналото Народно събрание от ГЕРБ.\r\n\t \r\n\tДепутатите от ОП остават против проекта. А хората на Веселин Марешки в комисията го подкрепиха.\r\n\t \r\n\tАко промените в Изборния кодекс за чист мажоритарен вот бъдат отхвърлени, БСП ще внесе законопроект за смесена избирателна система, съобщи по време на дебата социалистът Крум Зарков. \"Нашият законопроект е готов и предвижда 120 мажоритарни и 120 пропорционално избрани народни представители\", заяви той.\r\n\t \r\n\tПо думите му \"негативите на мажоритарната система са добре известни\" и \"в контекста на българската реалност те добиват по-сериозни измерения, не можем да се правим, че не ги виждаме\". Мажоритарната система ще доведе до слаба представителност и загуба на гласове, тя свежда политическата конкуренция до минимум – две или три партии ще оцелеят\", поясни народният представител от БСП и уточни, че това може да доведе до капсулиране на цели региони на политически принципи.\r\n\t \r\n\tСпоред него разделянето на малки изборни райони също е проблематично. \"Когато увеличим от 31 на 240 районите и намалим избирателите, които избират един представител, ще улесним корпоративните практики\", коментира Крум Зарков. \"Вместо избирателите да имат повече контрол, най-вероятно местният депутат ще осъществява пълен контрол върху своите избиратели\", продължи той. \"Масово хората решиха да подкрепят тази система (на референдума -бел.ред.), те изразиха разочарование от партиите и страховете ни са, че ще бъдат подмамени, чрез законопроекта ще бетонират точно тази система\", каза още той.\r\n\t \r\n\tАко проектът влезе в дневния ред на НС за тази седмица, народните избраници трябва да разискват текстовете на първо четене в пленарна зала в четвъртък.", "date": "2017.06.13", "title": "ГЕРБ, ДПС и \"Воля\" прокараха проекта за мажоритарен вот в комисия"}
{"url": "http://www.mediapool.bg/borisov-pak-e-v-turtsiya-s-misiya-da-normalizira-na-otnosheniyata-y-s-es-news265181.html", "text": "", "date": "2017.06.13", "title": "Борисов пак е в Турция с мисия да \"нормализира\" на отношенията й с ЕС"}
