{"url": "http://www.mediapool.bg/hristo-ivanov-kato-vdignesh-charshafa-otdolu-vinagi-e-peevski-vse-edno-dali-pishe-lyavo-ili-dyasno-news270525.html", "text": "По-опасното от измамите тип „Александър/Спас” е, че у нас има хора, които се представят за политици, за лидери на общественото мнение, целият разговор за ляво и дясно в България също е подмяна на реалността, заяви в неделя пред бТВ лидерът на „Да, България” Христо Иванов.\r\n\t\"В българския контекст и дясното, и лявото са от този тип измами – като понятия са толкова изхабени, че не носят особена описателна стойност. Отказваме да боравим с тях, защото смятаме, че те просто не казват нищо, а маскират реалности. Като казваш „ляво” и „дясно”, това значи някакво противоречие, а, когато погледнем какво се случва в парламента, те са заедно. Като вдигнеш чаршафа отдолу винаги е Пеевски, без значение дали отгоре пише с големи букви „ляво” или „дясно”, подчерта той в студиото на „120 минути”.\r\n\tПо  повод съвместните действия на \"Да, България”, ДСБ, \"Зелените”, ДЕОС и БЗНС напоследък Иванов каза, че целта е не поредно обединение заради „организационните бюрократични действия”, а работа в преследване на конкретни каузи.\r\n\t\"Подменяме политиката с някакви апаратни движения, които може би са интересни на някаква група хора, които се надяват с тези движения да си задвижат кариерите”, отговори той на пореден въпрос за формата, в който ще бъдат преследвани тези каузи.\r\n\tСпоред него не може да се твърди със сигурност, че общо явяване на парламентарните избори е щяло да вкара политическите сили в Народното събрание. По думите му сега трябва да се говори не просто за десница, а за цялостно демократично пространство.\n\n\r\n\tХристо Иванов формира така сегашния български модел: концентрация на еднолична власт, разрушаване на независимостта на съда, ерозия на независимостта на медиите и частна собственост, която значи все по-малко.", "date": "2017.10.15", "title": "Христо Иванов: \"Като вдигнеш чаршафа отдолу винаги е Пеевски, все едно дали пише „ляво” или „дясно”“"}
{"url": "http://www.mediapool.bg/mestni-izbori-v-makedoniya-news270508.html", "text": "В неделя в Македония се произвеждат местни избори, които са тест за новото ляво правителство пет месеца след като дойде на власт в обстановка на остра политическа криза след десетилетие на консервативно управление, предаде Асошиейтед прес.\r\n\tПървият кръг на изборите е днес, като над 1,8 регистрирани избиратели ще изберат кметове и общински съветници в столицата Скопие и други 80 общини. Вторият кръг е насрочен за 29 октомври.\r\n\tПроучванията на общественото мнение сочат, че управляващите  социалдемократи имат малка преднина, особено в Скопие, където техният кандидат за кмет води с 2,6 процентни пункта пред кандидата на консерваторите.\r\n\tКонсервативната ВМРО-ДПМНЕ, главната опозиционна партия, се стреми да защити своята доминация на местно ниво. На предишните местни избори през 2013 г. те спечелиха в 56 от 81 общини, когато социалдемократите спечелиха общо четири.", "date": "2017.10.15", "title": "Местни избори в Македония"}
{"url": "http://www.mediapool.bg/sofiyskiyat-maraton-blokira-tsentara-na-grada-news270501.html", "text": "Седем основни булеварда и някои други ключови за движението в центъра улици са затворени в неделя заради провеждащия се Софийски маратон. Променени са и маршрутите и някои от спирките на автобусни линии 9, 72, 75, 76, 84, 204, 505 и 604.\r\n\tМаратонът започна в 10 часа от Националния стадион \"Васил Левски\", където и ще завърши около 16 ч.\r\n\tМаршрутът му минава по булевардите \"Евлоги и Христо Георгиеви\", \"Патриарх Евтимий\", \"Витоша\", \"Пенчо Славейков, \"България\", \"Петко Каравелов\", \"Черни връх\" и отново по \"Евлоги и Христо Георгиеви\".\r\n\tЗабранено е влизането по бул. \"Витоша\" в частта му между бул. \"Патриарх Евтимий\" и \"Пенчо Славейков\", както и по ул. \"Генерал Гурко\" пред стадиона.\r\n\tЗабранява се и влизането на автомобили по бул. \"Евлоги и Христо Георгиеви\" между бул. \"Цар Освободител\" и ул. \"Граф Игнатиев\", по улица \"Фритьоф Нансен\", по бул. Пенчо Славейков\" между бул. \"Витоша\" и бул. \"България\", бул. \"Петко Каравелов\" между бул. \"България\" и ул. \"Бяла Черква\", откъдето е забранено и движението между булевардите \"Витоша\" и \"Арсеналски\".\n\n\r\n\tТунелът при НДК в посока бул. \"България\" също е затворен.\r\n\tЗабранено е движението и по \"Драган Цанков“ между ул. \"Митрополит Кирил Видински\" и булевардите \"Евлоги и Христо Георгиеви\" и \"Пейо Яворов\".", "date": "2017.10.15", "title": "Софийският маратон блокира центъра на града"}
{"url": "http://www.mediapool.bg/stotitsi-ubiti-i-raneni-pri-samoubiystven-bomben-atentat-v-stolitsata-na-somaliya-news270506.html", "text": "Най-малко 231 души са убити и над 300 ранени при най-големия самоубийствен бомбен атентат, извършван някога в сомалийската столица Могадишу в събота, предаде ДПА.\r\n\tАтентатор самоубиец взриви камион с експлозиви на оживено кръстовище, въпреки че беше обстрелван от силите за сигурност. Повечето жертви са цивилни граждани.\r\n\tСпоред очевидци при взрива са унищожени десетки обществени автобуси и около 100 леки коли. Сгради на стотици метри разстояние са повредени, с избити врати и прозорци. Пред репортери кметът на града Саабид Абди, който посети мястото на експлозията, помоли за повече булдозери, които да вадят жертви изпод развалините.\r\n\tМинистърът на информацията Абдирахман Ярисоу по радиото осъди \"ужасяващата атака на терористите\", като обвини екстремистката групировка Аш Шабаб.\r\n\tМишената остава неясна, макар че хотел в съседство е популярен сред сомалийците, завърнали се от чужбина, и често е посещаван от държавни служители и журналисти. В района Ходан са разположени правителствени офиси, ресторанти и магазини.\n\n\r\n\tМалко след големия взрив силите за сигурност са осуетили друг самоубийствен атентат наблизо, съобщиха властите. Атентаторът все пак взривил колата си, но загинал само той.\r\n\tЛекарите се мъчат да помогнат на стотици пострадали, много от които са с тежки изгаряния.\r\n\tРанените ще бъдат транспортирани в Турция за лечение, заяви днес Ибрахим Калън, говорител на турския президент, предаде Анадолската агенция.\r\n\tПо нареждане на нашия президент Реджеп Тайип Ердоган турски военен самолет с медицинско оборудване заминава за Сомалия, за да достави лекарства и да транспортира до Турция ранени хора, посочи в Туитър Калън.", "date": "2017.10.15", "title": "Стотици убити и ранени при самоубийствен бомбен атентат в столицата на Сомалия"}
{"url": "http://www.mediapool.bg/lari-flint-predlaga-10-miliona-dolara-za-kompromat-za-tramp-news270503.html", "text": "Издателят на американското порносписание \"Хъслър\" Лари Флинт предложи \"до 10 млн. долара\" за всеки, който предостави информация, водеща до импийчмънт и отстраняване от поста на президента Доналд Тръмп, в обява на цяла страница в неделното издание на \"Вашингтон пост\", предаде Асошиейтед прес.\r\n\tПо време на президентската кампания миналата година Флинт предлагаше 1 милион долара за онзи, който предостави видео или аудиозапис, \"хванал\" Тръмп в противозаконно или сексуално непристойно поведение.\r\n\tВ рекламата във вестника Флинт търси \"димящо дуло\" - неопровержимо инкриминиращо доказателство, годно да бъде публикувано и да свали Тръмп от поста.\r\n\tФлинт изброява многобройни причини, поради които според него Тръмп трябва да бъде отстранен - компрометиране на вътрешната и международната политика, произнасяне на стотици нагли лъжи, груб непотизъм и назначаване на неквалифицирани личности на високи постове.\r\n\tВ края на обявата са публикувани безплатен номер и имейл адрес.\n\n\r\n\tПо думите на Флинт процесът на импийчмънт е \"мръсна, скандална работа, но алтернативата - още три години дестабилизираща дисфункция - е по-лоша\".\r\n\t\"Смятам, че е мой патриотичен дълг и дълг на всички американци да се отървем от Тръмп, преди да стане твърде късно\", пише авторът на обявата.", "date": "2017.10.15", "title": "Лари Флинт предлага 10 милиона долара за компромат за Тръмп"}
{"url": "http://www.mediapool.bg/narastva-broyat-na-zhertvite-ot-pozharite-v-kaliforniya-news270507.html", "text": "Бързо движещи се пожари, разпалвани от променящи посоката си ветрове, принудиха още хиляди калифорнийци да се евакуират в събота, докато броят на жертвите от най-смъртоносните пожари в историята на щата достигна най-малко 40 души, от тях 22-ма в окръг Сонома, предаде Ройтерс.\r\n\tНад 10 000 огнеборци, подкрепяни от самолети и хеликоптери, се опитват да потушат 16 големи огнища в районите северно от Сан Франциско, погълнали почти 86 000 хектара за седем дни, или приблизително 865 кв. км - площ, по-голяма от Ню Йорк сити.\r\n\tОколо 100 000 души са напуснали домовете си, включително 3000, които бяха евакуирани вчера от Санта Роза, на 80 км северно от Сан Франциско.\r\n\t\"Това наистина е една от най-големите трагедии, които Калифорния е преживявала някога. Опустошението е просто невероятно. Никой не би могъл да си представи подобен ужас\", каза губернаторът на Калифорния Джери Браун, който посети Санта Роза.\r\n\tОгънят е унищожил около 5700 сгради. Броят на жертвите надмина мрачния рекорд от 29 загинали при пожара Грифит Парк през 1933 г. в Лос Анджелис.\n\n\r\n\tОчаква се ветровете да отслабнат през нощта, но високата температура и сушата, които подхранват пожарите, ще продължат през целия уикенд, прогнозират синоптиците.\r\n\t\"Опасността остава\", каза сенатор Камала Харис, демократ от Калифорния, която придружаваше губернатора.  Сенатор Даян Файнстийън, също демократ от Калифорния, обеща повече федерална помощ за пострадалите райони.\r\n\tПоне дузина винарни в долината Напа и окръг Сонома са разрушени частично или напълно, нанасяйки тежки поражения на винената индустрия и туризъм.\r\n\tПожарникари от други щати - Орегон, Вашингон, Аризона, Колорадо и Невада се притекоха на помощ на колегите си от Калифорния. От въздуха 70 самолета и хеликоптера са изсипали вече над близо 8 млн. литра химическа пяна.  Помагат дори затворници, съпровождани от охрана, например като копаят изкопи за ограничаване на огъня или готвят храна в командните центрове.\r\n\tПо данни от вчера 235 души са в неизвестност в окръг Сонома, а развалините на хиляди жилища тепърва ще трябва да бъдат претърсени, така че броят на жертвите се очаква да расте.", "date": "2017.10.15", "title": "Нараства броят на жертвите от пожарите в Калифорния"}
{"url": "http://www.mediapool.bg/mvf-se-obyavi-sreshtu-samodovolstvoto-na-fona-na-vazstanovyavaneto-na-svetovnata-ikonomika-news270513.html", "text": "По-силният растеж на световната икономика е възможност за правителствата да изпълнят трудни реформи, обявиха страните членки на Международния валутен фонд (МВФ), цитирани от ДПА.\r\n\tПо-рано през седмицата, преди редовната си годишна среща, институцията прогнозира, че глобалният растеж ще се ускори до 3,6% тази година и 3,7% догодина, след като през 2016 г. отслабна до 3,2%.\r\n\tКато обяви, че \"възстановяването не е завършило\", дори осем години след финансовата криза от 2008 г., 189-членният Фонд приключи есенните си срещи с комюнике, предупреждаващо, че \"няма място за самодоволство\" в момент, когато страните се изправят срещу нови предизвикателства пред глобалния растеж, идващи от редица заплахи като атаките срещу киберсигурността и последствията от климатичните промени.\r\n\tЧленовете на МВФ подкрепиха предпазливо укрепването на световната икономика и признаха, че не са излезли от трудното положение на фона на борбата с вялата инфлация, ниския потенциал за растеж и неравномерното възстановяване, помрачаващо перспективите, обобщи Ройтерс.\r\n\tУправителят на мексиканската централна банка Агустин Карстенс, който председателства Международния паричен и финансов комитет (МПФК), ръководен орган на МВФ, заяви, че \"силният консенсус\" на финансовите министри и централните банкери, събрали се във Вашингтон, съдържа оптимизъм за посоката на световната икономика.\n\n\r\n\tВ изявление МПФК призова страните с високи дългове да контролират бюджетите, а останалите да използват капацитета, за да инвестират в инфраструктура. Работата за укрепване на банковите системи трябва да продължи, за да се изгради устойчивост на бъдещи сътресения, се отбелязва в комюникето.\r\n\tКомитетът предупреди, че темповете на растеж на световната икономика могат да се засилват, но възстановяването още не е приключило.\r\n\tСлед съботното заседание управляващият директор на МВФ Кристин Лагард прикани международната общност да извърши комплексни реформи, докато възстановяването на световната икономика продължава и \"прозорецът на възможностите\" е отворен.\r\n\t\"Именно когато слънцето грее, трябва да поправите покрива\", заяви на пресконференция Лагард.\r\n\tСветовните финансови лидери се обърнаха към централните банкери с призива да се придържат възможно най-дълго към политиката на ниски лихвени проценти, която направи тегленето на кредити привлекателно и помогна да бъде защитено подобряващото се, но все още крехко световно икономическо възстановяване, отбеляза AП.", "date": "2017.10.15", "title": "МВФ се обяви срещу самодоволството на фона на възстановяването на световната икономика"}
{"url": "http://www.mediapool.bg/amerikanskata-akademiya-za-kinoizkustvo-izklyuchi-produtsenta-harvi-uainstiyn-news270502.html", "text": "Американската академия за киноизкуство, която присъжда наградите \"Оскар\", изключи от обвинения в сексуални посегателства продуцент Харви Уайнстийн, предаде Ройтерс.\r\n\tАкадемията съобщи, че решението за \"незабавното му изключване\" е взето на извънредно заседание на управителния съвет с \"мнозинство, далеч надвишаващо от две трети\".\r\n\tИзключването на 65-годишния Уайнстийн от най-престижната организация в бранша последва публикации в \"Ню Йорк таймс\" и \"Ню Йоркър\" за обвиненията на цяла поредица жени, които той подлагал на сексуален тормоз при инциденти, датиращи още от 80-те.\r\n\tПри това Академията подчерта, че отправя по-широко послание: \"Ние не просто се дистанцираме от човек, който повече не заслужава уважението на колегите си, но и изпращаме сигнал, че ерата на умишленото игнориране и срамното съучастничество в хищническото сексуално поведение и тормоз на работното място, в нашата киноиндустрия е приключила. Става въпрос за дълбоко обезпокоителен проблем, за който няма място в нашето общество. Управителният съвет продължава да работи за установяването на етични стандарти на поведение и от всички членове на Академията ще се очаква да бъдат образец за спазването им\".", "date": "2017.10.15", "title": "Американската академия за киноизкуство изключи продуцента Харви Уайнстийн"}
{"url": "http://www.mediapool.bg/korneliya-ninova-koruptsiyata-e-vav-vsichki-partii-news270514.html", "text": "На съботния пленум лидерът на БСП Корнелия Нинова получила упрек от свои съпартийци заради твърдението си, че „политическата класа на прехода не иска да се бори с корупцията, защото тя е корупцията, ражда корупцията и няма как да тръгне срещу себе си“, разказа самата тя пред БНР в неделя.\r\n\t\"Получих следния отговор: \"Това не е вярно. Корупцията е явление само в десните партии. И няма лява корупция.“ Това е едната позиция. И другата, която застъпваме другата част от пленума, в Националния съвет, е, че корупцията е явление във всички партии. И че ние трябва да го борим където и да е – и сред нас, и сред десни, и сред неутрални, либерали и всякакви. Това е проблем който съществува не само в България, и по света е така“, каза Нинова.\r\n\t\"За никого не е тайна, че народът говори, че всички политици сме едни и същи? И казват всички вие там сте едни и същи, събирате се, договаряте се, уреждате си въпроса и не мислите за нас. Т.е. вие всички сте маскари“, продължи тя.\r\n\tПо повод вчерашния пленум на Националния съвет на партията, на който решението за свикване на партийния конгрес бе взето само с 4 гласа мнозинство, Нинова очерта трите основни оси, по които са разположени противоречията в БСП -  отношенията с управляващите и идеите за политическо сближаване с ГЕРБ, въпросът за корупцията и за предстоящия конгрес.\r\n\t\"Убедено твърдя,  защото всеки ден съм след партийците и структурите на БСП, че партията не иска колаборация с ГЕРБ - това е първият спор, който имахме. На нашето предложение (за свикване на конгреса) друга група отговори: Не, няма нужда от конгрес за политики, ние сме опозиция, няма нужда да го правим това. Тоест предложението беше: дайте да не правим конгрес за политиките, а да направим конгрес за промяна в устава и да върнем старите норми - да има вечни депутати и председателят да се избира на конгрес. Това беше спорът и вероятно този спор ще продължи“, разказа лидерката на социалистите.\n\n\r\n\tТя отбеляза, че Националният съвет представлява елита на БСП и не бива да се идентифицира с всички партийци и политическата сила като цяло.\r\n\t\"Нека да дойде цялата партия на конгреса и там ще се произнесе  ние алтернатива ли сме, или ще се договаряме с ГЕРБ“, добави Нинова.\r\n\tПопитана дали русенският депутат Георги Стоилов ще си подаде оставката, ако се докаже, че неговият брат, чийто бизнес в Русе стана обект на полицейска акция, е замесен в престъпна дейност, Нинова отговори, че казусът ще бъде разгледан във вторник от Изпълнителното бюро на партията и ще се вземе решение. Депутатът Стоилов обаче смятал, че става дума за набеждаване на брат му.", "date": "2017.10.15", "title": "Корнелия Нинова: Корупцията е във всички партии"}
{"url": "http://www.mediapool.bg/balgarski-korab-sas-skrap-e-zadarzhan-v-salerno-na-pat-za-sardiniya-news270516.html", "text": "Товарен кораб \"Севън стар\" (SEVEN STAR) със скрап бе задържан при пристигането му в Салерно, Италия. Корабът, построен през 1982 година, е с български флаг и негов мениджър/собственик според световната база данни Екуасис (Equasis) и Руския корабен регистър е компанията Лоу сий шипинг мениджмънт ко. (LOW SEA SHIPPING MANAGEMENT Co.) с централа във Варна, съобщи , цитиран от БТА в неделя.\r\n\tТоварът от опасни отпадъци от желязо ще бъде разтоварен и поставен под запор. Следващата спирка на плавателния съд трябвало да бъде Ористано, Сардиния, където товарът щял да бъде първоначално свален.\r\n\tИталианските власти от доста време са подозрителни към товари от скрап, пристигащи в Сардиния. Не е ясно какво се случва с промишлените отпадъци, включващи смачкани автомобили, електроника, пластмаса, маслени филтри на двигатели, домакински електроуреди и други, в Сардиния, която няма преработвателни и рециклиращи фабрики и съоръжения, отбелязва изданието.\r\n\tИталианските власти подозират или незаконно стоварване някъде в Сардиния или във водите на острова, или пък по-нататъшно трансбордиране на отпадъците към други държави. Твърди се, че Сардиния се е превърнала в регионален център за отпадъци. Отпадъчните товари по правило не изискват документи, сертифициращи този брак в съответствие с международната регулация, уточнява изданието.", "date": "2017.10.15", "title": "Български кораб със скрап е задържан в Салерно на път за Сардиния"}
{"url": "http://www.mediapool.bg/hilyadi-ukrainski-natsionalisti-uchastvaha-vav-fakelno-shestvie-v-kiev-news270505.html", "text": "Факелно шествие на хиляди украински националисти премина по улиците на Киев по случай 75-ата годишнина от основаването на УПА (Украинската въстаническа армия) и Деня на защитника на отечеството, който от 2015 г. се отбелязва на 14 октомври.\r\n\tДесните партии \"Свобода\", \"Десен сектор\" и \"Национален корпус\" бяха призовали за демонстрации в цялата страна, предаде ДПА. Организаторите, които очакваха до 20 000 участници, нарекоха акцията \"последно предупреждение към властта\" във връзка с приетия от парламента закон за статута на Донбас.\r\n\tУчастниците - не по-малко от 10 000, носеха знамена на националистически партии и организации и скандираха лозунги като: \"Бандера, Шухевич - наши герои!\" и \"Петя  вън!\", обръщайки се към президента Петро Порошенко.\r\n\tОколо 5000 полицаи охраняваха шествието, което приключи без инциденти.\r\n\tУПА, чиито вадачи са Степан Бандера и Роман Шухевич, е основана в Западна Украйна по време на германската окупация през Втората световна война, припомня ДПА. През 1943 г. нейните бойци извършват етническа чистка в областта Волин и в Източна Галиция, при което са избити десетки хиляди поляци (т.нар Волинско клане). В края на войната воюва против съветските сили чак до началото на 50-те.", "date": "2017.10.15", "title": "Хиляди украински националисти участваха във факелно шествие в Киев"}
{"url": "http://www.mediapool.bg/tsvetanov-ne-se-pritesnyava-za-stabilnostta-i-blagodari-na-dps-za-otgovornite-resheniya-news270515.html", "text": "Скандалите, генерирани активно от опозицията, имат за цел да държат страната в перманентна нестабилност и да неутрализират постигнатото от властта, обяви в неделя председателят на Парламентарната група на ГЕРБ Цветан Цветанов.\r\n\t\"Това е единственият вид политика, който БСП владее и на който очевидно ще се осланя в периода, когато България ще бъде в обсега на публичното внимание на европейските граждани. БСП не успя да създаде свои политики и политически оси и не произвежда работещи политики в полза на страната. Тя ще се стреми на всяка цена да дискредитира всичко, направено от ГЕРБ, при това не по същество, а с атаки в гръб и безсмислени обвинения“, каза Цветанов пред БНР, след което декларира, че не изпитва притеснения за стабилността на коалицията.\r\n\t\"Господин Симеонов (вицепремиерът и съпредседател на „Обединените патриоти“ – бел. Ред.) Валери Симеонов е част от коалиционното споразумение и ние заедно формираме парламентарното мнозинство. Изборът за съответните министри и вицепремиери е в правомощията на Обединени патриоти. Към настоящия момент коалицията е стабилна и нямам абсолютно никакви притеснения относно стабилността и управлението, което трябва да продължи“, Каза Цветанов.\r\n\tЗаедно с това лидерът на най-голямата парламентарна група изказа благодарност към Движението за права и свободи за \"отговорите решения, които взема“. По думите му движението се придържа към твърди стандарти за силна и обединена Европа и изповядва евроатлантическите ценности, но желаният от избирателите на ГЕРБ партньор в управлението са Обединени патриоти.\r\n\t\"Ние винаги сме разчитали на по-широка парламентарно подкрепа при приемането на законодателството, което действително кореспондира и с някои акценти от тяхната (на ДПС – бел. ред.) управленска програма и това е част от политиката, която те са изповядвали през всичките тези години. Но в момента парламентарното мнозинство е формирано на база гласовете от българските избиратели… Аз винаги съм казвал, че и опозиция трябва да участва в процесите и дори някой път дебатите, които се водят, допринасят за по-правилните решения, когато някой път променяме и ние нашата първоначална визия или представяне на даден законопроект“, заключи Цветанов.\n\n\r\n\tСпоред него в дневния ред на обществото трябва да бъдат предстоящият бюджет, размерът на дефицита, продължаването на икономическия растеж, политиката по отношение на Западните балкани.\r\n\tСпоред парламентариста бюджетният дефицит за 2018 г. ще бъде под 1%, а изхарчените пари по бюджета ще са два милиарда и половина лева повече, като от тях 700 милиона са само за фонд \"Работна заплата“ за бюджетната сфера. Тези средства, по думите му, няма да бъдат за сметка на растящ дефицит, а за сметка на икономическия растеж.\r\n\tТой изрази надежда, че заради нарастването на брутния вътрешен продукт през 2019 година може да има повече разходи, без да се налага увеличаване дефицита.\r\n\tВ тези месеци, в които правителството отново възвърна формата си, която беше преди провеждането на предсрочните парламентарни избори, имаме излишък и в момента ние можем да направим тези харчове, но не за да увеличим дефицита и не за да задължаваме следващите поколения. Харчим толкова, колкото изкарваме, подчерта Цветан Цветанов.", "date": "2017.10.15", "title": "Цветанов не се притеснява за стабилността и благодари на ДПС за \"отговорните решения\""}
{"url": "http://www.mediapool.bg/liderite-na-irakskite-kyurdi-othvarliha-iskaneto-za-anulirane-na-referenduma-news270518.html", "text": "Лидерите на иракските кюрди отхвърлиха искането на иракското правителство да анулират резултата от референдума за независимост като предварително условие за възобновяване на диалога, предаде Ройтерс.\r\n\tНа среща в кюрдския град Докан кюрдските лидери подновиха предложението си за мирно решаване на кризата с Багдад, съобщи в Туитър Хемин Хаурами, помощник на президента на Иракски Кюрдистан Масуд Барзани.\r\n\tВ срещата са участвали Барзани, иракският президент Фуад Масум и Херо Талабани, съпругата на починалия този месец кюрдски лидер Джалал Талабани.\r\n\tКюрдите отхвърлиха \"военните заплахи\" от иракските войски към кюрдските сили пешмерга и се зарекоха да защитават територията си, ако бъдат нападнати.\r\n\tПо-рано кюрдските власти потвърдиха, че са получили ултиматум от иракските сили да се изтеглят от позициите, които заеха през 2014 г. по време на хаоса, дължащ се на светкавичния напредък на джихадистите. Срокът му изтече през нощта, но рано сутринта нямаше данни за инциденти.\n\n\r\n\tСрещата се проведе в провинция Сулеймания, разположена на изток от богатия петролен регион Киркук. Тя е бастион на партията \"Патриотичен съюз на Кюрдистан\", към която принадлежи иракският президент, който също е кюрд. Партията е съперник на Демократичната партия на Кюрдистан, към която принадлежи Барзани.\r\n\tБагдад и Ербил правят нов опит за избягване на конфликта, отбелязва АФП. От 25 септември насам, когато кюрдите организираха референдум за независимост, между тях има открита криза. Допитването беше организирано не само в автономната кюрдска област, а и в оспорвани райони в провинция Киркук.\r\n\tВашингтон заяви, че иска да помогне за успокояването на напрежението. Конфликтът между централните иракски власти и Иракски Кюрдистан предизвика опасения от насилие, припомня АФП. Кюрдски военни и политици заявиха неведнъж, че ще се защитават независимо от цената, а Багдад смята, че неговите войски са длъжни да си върнат военните позиции и контрола над инфраструктурата в региона, особено свързаната с добива на петрол.\r\n\tМеждувременно иранското външно министерство опроверга съобщенията, че Иран е затворил сухопътната си граница с Иракски Кюрдистан заради референдума за независимост на този регион миналия месец.\r\n\t\"Както съобщихме по-рано, блокирахме въздушното си пространство към кюрдския регион по молба на централното правителство на Ирак. Иран не е затварял погранични пунктове с Ирак. Положението остава същото, няма изменения\", заяви за иранската студентска агенция ИСНА говорителят на външното министерство на Иран Бахрам Гасеми.\r\n\tМиналия месец Иран прекрати полетите до и от кюрдските региони в Северен Ирак заради референдума за независимост и проведе военни маневри на границата с Иракски Кюрдистан.\r\n\tПо-рано днес властите на Иракски Кюрдистан заявиха, че Иран тази сутрин е затворил едностранно всичките си контролно-пропускателни пунктове по границата с този северен иракски регион.", "date": "2017.10.15", "title": "Лидерите на иракските кюрди отхвърлиха искането за анулиране на референдума"}
{"url": "http://www.mediapool.bg/arestuvaniyat-v-sofiya-dzhihadist-sniman-v-klipove-na-islyamska-darzhava-news270500.html", "text": "в София командир от т.н. \"Ислямска държава“ Ахмед Рафи Мусто е заснет във видеоклипове на групировката, съобщи бТВ, позовавайки се на свои ицточници. Мусто е бил в редиците й от 2013 г. до началото на 2016 г. У нас имал фирма за транспорт и търговия.\r\n\tБългаринът по паспорт Ахмед Мусто е ползвал в редиците на ИД псевдонима Абу Мусаб Шуейхи.\r\n\t\"Той е от Северна Сирия, от Мамбич. Неслучайно един от документите, който му е даден, е от името на емира на тъй наречения вилает Алепо. Тоест, очевидно е, че там той си е в къщи...”, коментира пред бТВ арабистът проф. Владимир Чуков.\r\n\tТой предполага, че Мусто е ползвал документите от ИДИЛ само за бизнеса си с нелегален тютюн.\r\n\t\"Това, което е неговата огромна грешка, че той има очевидно криминален бизнес. И тука е големият въпрос към нашите служби. Те трябва да отговорят: бизнесът с наргилетата – дали това е негова инициатива или става дума за план на \"Ислямска държава””, каза Чуков.\n\n\r\n\tРазследващите обаче разполагали с видеоклипове, на които се вижда и Мусто. Двама анонимни свидетели са дали показания и за боевете му в редиците на \"Ислямска държава”.\r\n\tПреди 9 години се е сдобил с български паспорт и започнал бизнес.  Заедно с него заради нелегално производство на тютюн за наргиле са задържани Алаа Массам и Абдул Шехо. Съпругата му – Иванка Шехо е под домашен арест. Тяе отказала коментар.\r\n\tОт съда Мусто е поискал да го пуснат под домашен арест, тъй като има съпруга и бебе на 7 месеца. Искането му не е уважено.", "date": "2017.10.15", "title": "Арестуваният в София джихадист сниман в клипове на \"Ислямска държава\""}
{"url": "http://www.mediapool.bg/sofiya-i-london-obedinyavat-usiliya-za-integratsiya-za-zapadnite-balkani-news270519.html", "text": "София и Лондон препотвърдиха стратегическия характер на двустранните си отношения, включително в сферата на отбраната и сигурността, и ще работят заедно за европейска перспектива, стабилност и просперитет на Западните Балкани. За това се договориха първите дипломати на България и Обединеното кралство - Екатерина Захариева и Борис Джонсън, които разговаряха днес в Лондон, съобщиха от Министерството на външните работи в неделя.\r\n\tЗахариева е на двудневно работно посещение в Обединеното кралство.\r\n\tБългария ще организира среща на върха за Западните Балкани през май 2018 г. по време на своето председателство на Съвета на ЕС, а няколко месеца по-късно Лондон ще домакинства среща на страните на Берлинския процес.\r\n\tБорис Джонсън дори духовито даде име на съвместните усилия на двете столици относно Западните Балкани - процесът \"От София до Лондон\".\r\n\t\"Важно е не само за България, но и за Европа нашите партньори и приятели от Западните Балкани да са стабилни“, заяви Захариева пред Джонсън.\n\n\r\n\tЗахариева отбеляза още, че председателят на ЕК Жан-Клод Юнкер и върховният представител Федерика Могерини вече недвусмислено подкрепиха разширяването.\r\n\t\"Сигурен съм, че председателството ви ще бъде много успешно. Това, което правите в Западните Балкани, е много важно за нас и ви подкрепяме. Трябва да има евроатлантическа перспектива за тези страни. Нека да координираме действията си\",  призова и Борис Джонсън, цитиран от българското външно министерство.\r\n\t\"За всяка една държава трябва да има план за присъединяване. Нашият опит показва, че хората на Балканите не искат да бъдат повече разделени. Колкото по-дълго продължава интеграционният процес, толкова повече рискове има да се увеличи демотивацията\", изтъкна Захариева.\r\n\tИ двете страни се обединиха, че присъединяването на страните от Западните Балкани трябва да е на базата на собствените заслуги. Междувременно те трябва да бъдат подпомогнати за подобряване на свързаността във всички аспекти.", "date": "2017.10.15", "title": "София и Лондон обединяват усилия за интеграция за Западните Балкани"}
{"url": "http://www.mediapool.bg/chaka-li-ni-byudzhetna-iznenada-prez-dekemvri-news270509.html", "text": "В средата на октомври вече навлизаме в бюджетно време, тоест в безкрайни дискусии за какво ще се харчат публичните средства през 2018 г. Вече традиционно тези разговори заглушават една друга тема – какво ще се случи с харчовете до края на текущата година? През последните години винаги има изненади и те обикновено излизат солено на данъкоплатците. Ето какво е положението към момента.\r\n\tКъм края на август 2017 г. излишъкът по консолидираната фискална програма е 2 152 млн. лв. На практика всички тези пари са излишък по националния бюджет, докато при европейските средства салдото е общо взето балансирано (има малък излишък от 6,7 млн. лв.). Година по-рано, към края на август 2016 г., излишъкът по консолидирания бюджет беше 3 317 млн. лв., но тогава разпределението беше 1 913 млн. лв. излишък по националния бюджет и 1 404 млн. лв. излишък по европейските средства. С други думи, през 2016 г. една немалка част от излишъка идваше от европейските средства. Ако гледаме само националния бюджет, то през 2017 г. излишъкът към август е отчетливо по-голям. Конкретно по държавния бюджет, натрупаният до август 2017 г. излишък е 1 674 млн. лв. спрямо 1 343 млн. лв. за януари-август 2016 г.\r\n\tНе трябва да забравяме, че през 2016 г., въпреки трупането на излишък по националния бюджет, последният в крайна сметка завърши на дефицит от 743 млн. лв.[1] Как се случи това? Отговорът идва от детайлните данни по държавния бюджет. Това, което се наблюдава по държавния бюджет през 2016 г., е постепенно натрупване на излишък, който достига до около 1,4 млрд. лв. през септември-октомври. През ноември вече започва по-сериозно харчене, но все пак излишъкът остава 1,2 млрд. лв. През декември бюджетният излишък беше изхарчен и държавният бюджет завърши на дефицит.\r\n\tСамо в рамките на декември 2016 г. бюджетното салдо по държавния бюджет се обърна от 1,2 млрд. лв. излишък на близо 1,1 млрд. лв. дефицит. Голямото перо тогава беше т. нар. саниране, което скоростно се появи в бюджета на Министерство на регионалното развитие и благоустройството. Появата му беше под формата на нови, непредвидени при приемането на бюджета, над 1 млрд. лв. капиталови разходи, които бяха на практика „втория милиард“ за санирането. Именно тази операция беше порицана и от Сметната палата в одитния доклад по изпълнението на държавния бюджет за 2016 г. Докладът на Сметната палата потвърди нашите подозрения, че програмата за санирането не спазва бюджетните процедури - нещо, което  още преди година.\r\n\tРазвитието на перото капиталови разходи заслужава малко повече внимание, тъй като там са заровени големите декемврийски харчове. Традиционно към месец август държавата изостава солидно с предвидените капиталови разходи. През 2014 и 2015 г. например, до август са извършени капиталови разходи по държавния бюджет в рамките на 26-29% от предвиденото, докато в края на годината се достигат около 60-65%. През 2016 г. този дисбаланс в рамките на календарната година е още по-изявен  – едва 16% от капиталовите разходи по държавния бюджет са направени до август месец, като този дял достига до близо 79% до края на декември (основно заради санирането, но не само).\n\n\r\n\tДо август 2017 г. капиталовите разходи по държавния бюджет са едва 11% от предвиденото – това може и да е рекорд по ниско изпълнение. Има да се харчат (на хартия) близо 1,9 млрд. лв. капиталови разходи до края на година, които потенциално могат отново да обърнат излишъка по държавния бюджет в дефицит. Има ли обаче за какво да се похарчат? Тази година на хоризонта не се вижда някакво голямо плащане – няма КТБ, няма Белене, яма да има толкова скоро и изтребители, а по всичко личи, че няма да има и саниране. Опитът от последните години обаче показва, че по-скоро трябва да очакваме нещо да се случи през декември.\r\n\tМакроикономически в момента няма обяснение защо държавния бюджет трябва да е на дефицит, в т.ч. да се залага такъв в средносрочната фискална рамка. Самото планиране на дефицит също не означава, че трябва насила да профукаме излишъка в края на година. Предстои обаче да видим дали покрай внасянето на Бюджет 2018, няма да се появи поредната изненада в разходите за тази година.", "date": "2017.10.15", "title": "Чака ли ни бюджетна изненада през декември?"}
{"url": "http://www.mediapool.bg/britanskiyat-parlament-shte-blokira-brekzit-bez-sporazumenie-s-es-news270517.html", "text": "Британският парламент ще блокира излизане на Великобритания от ЕС без постигнато споразумение между Лондон и Брюксел, заяви отговарящият за финансовата политика на опозиционната Лейбъристка партия Джон Макдонъл, цитиран от Ройтерс.\r\n\tВ момента преговорите между правителството на Тереза Мей и ЕС буксуват по въпроса за размера на \"сметката по развода\", която да плати Великобритания, и по бъдещите отношения. Това поражда възможността Великобритания да напусне преговорите без сключено споразумение.\r\n\tДжон Макдонъл, който е сред най-близките съюзници на лидера на лейбъристите Джереми Корбин, обаче заяви, че според него има достатъчно подкрепа в парламента за блокиране на такава възможност.\r\n\t\"Не мисля, че това е реалистичен вариант, няма да се случи. Не мисля, че има мнозинство за напускане без сделка\", каза той за Би Би Си.\r\n\tВ момента британският парламент няма правомощие да блокира решение на правителството за Брекзит без споразумение. Кабинетът обеща да даде на парламента възможност да гласува дали да приеме договорено окончателно споразумение, но това не дава възможност за блокиране на напускане без споразумение, отбелязва Ройтерс.\n\n\r\n\tМакдонъл обаче заяви, че според него има достатъчно подкрепа в парламента, където Мей няма абсолютно мнозинство, да се приеме законово изменение, което да включва такова правомощие.\r\n\tБританският транспортен министър Крис Грейлинг заяви за Би Би Си, че не очаква Великобритания да напусне ЕС без споразумение.\r\n\tТой добави, че според него няма опасност Брекзитът да спре някои авиокомпании от изпълняване на полети до и от Великобритания. Грейлинг изрази убеденост, че страната му ще остане член на Европейската агенция за авиационна безопасност.", "date": "2017.10.15", "title": "Британският парламент ще блокира Брекзит без споразумение с ЕС"}
{"url": "http://www.mediapool.bg/kostov-obshtestvoto-e-podlozheno-na-gigantski-lazhi-aktualnata-e-che-zapadat-e-agresor-sreshtu-rusiya-news270523.html", "text": "Българското общество е подложено на пропагандна агресия, която създава у него мощни нагласи. Убеждава го в правотата на политиката на Владимир Путин. Тези нагласи се споделят от значителна маса от българското население. Това заяви бившият премиер Иван Костов пред Нова телевизия в неделя.\r\n\tПо думите му тази пропагандна агресия се осъществява по много професионален начин. Например, \"втълпяване у хората на гигантска лъжа, която след това така травмира съзнанието на хората, че те не пускат каквото и да било друго, друг факт, който да компрометира тази лъжа“.\r\n\tКато пример за такава лъжа в миналото Костов посочи самия себе си. \"80 процента от хората повярваха, че аз съм собственик на половин България. А аз не съм взел един пирон от приватизацията“, каза той.\r\n\tСпоред него сега лъжата е, че Запада е агресор срещу Русия.\r\n\t\"Което въобще не е така. Защото Русия подържа войски на територията на Грузия, завладяла е част от територията на Молдова, има войски в източна Украйна, окупира Крим, има войски в Армения. Русия е тази, която фактически нарушава границите. Санкциите срещу тях са ответна мярка\", допълни Костов. По думите му големите лъжи се повтарят като ехо.\n\n\r\n\tБившият премиер посочи, че в България има достатъчно сили, които биха желали да се дискредитира страната. Това са интересите на Кремъл, това са интересите на ръководството на Русия, което е в конфликт с Европейския съюз и се стреми да го разруши, каза той.\r\n\tТой посочи, че няма нищо общо с биографията му, написана от доскорошния депутат от ГЕРБ Антон Тодоров. Аз не мога да осъдя всички, които са ме клеветили и набеждавали. Би трябвало да съм милионер, ако можех да ги осъдя, както направи канцлерът Хелмут Кол с автора на такава книга за него, но в друга среда, при друго право, допълни бившият премиер.\r\n\t\"В момента в политиката, държавната администрация и институциите отиват хора, които не са успели в частния бизнес. И се получава гигантско несъответствие в полза на частния бизнес, където се струпва интелектуалната мощ на страната”, каза Костов. \"Пролетариатът” се оказва в политическата класа и в администрацията”, добави той.\r\n\tСпоред него най-тежкият проблем в момента у нас е \"нападението върху собствеността, заграбването на собственост”.\r\n\t\"Започна от 2002 година и непрекъснато е практика в страната. Това е елиминиране на стария собственик и отнемане от него на неговите активи в полза на други лица. В България става с помощта на прокуратурата, държавната машина. Това е недопустимо”, заяви Костов.\r\n\tТой даде за пример заводът „Емко”, като според него до решение по казуса се е стигнало благодарение на работниците и тяхната съпротива.\r\n\t\"Мисля, че това основаната причина за ниското ниво на авторитет на нашата страна и недоверието към нея. Това е причината да не влизаме в Шенген. В това се корени и причината да не влизаме в еврозоната. Ако си мислят, че това не се вижда в Европа, много се лъжат\", уточни бившият министър-председател.\r\n\tЩо се отнася до отношенията между президента и управляващите, определяни от мнозина като война между институциите, Костов заяви: \"Не знаем какво точно става зад кадър в този конфликт между институциите, виждаме само външната страна. Съдим за позициите им от медийните изяви на Борисов и Радев”.\r\n\tСпоред него, ако този конфликт не бъде преодолян преди председателството ни на ЕС, ще \"докажем тезата на Кремъл, че България не е за Европейския съюз, а е част от руския свят”.\r\n\tКостов смята за безспорно, че съществува риск от ефекта на доминото в ЕС след Брекзит и референдума в Каталуния. По думите му шансовете за разпадане на ЕС са 50%.\r\n\t\"Това е много сериозен процент. Става много осезаемо разграничението на страните на такива от ядрото и периферията, в която безспорно сме ние, и то в крайния ъгъл на периферията”, заяви Костов. „България ще председателства ЕС в много труден период”, добави той.\r\n\tСпоред него скандалът с роднинските назначения е малко преекспониран, тъй като това го има навсякъде. Той даде за пример и президентската институция, като посочи съветниците на Румен Радев, които били \"негови близки и познати от военната му кариера\".\r\n\t\"Докато бях премиер имах 28 живи братовчеди. Нито един от тях не ме е търсил\", заяви Костов.\r\n\tКостов посочи, че най-близките му са платили огромна цена за участието му в политиката: \"Майка ми си отиде заради това, баща ми също. Те не понесоха тази кампания срещу мен. Не бих посъветвал никой от семейството си да влиза в политиката”.", "date": "2017.10.15", "title": "Костов: Обществото е подложено на гигантски лъжи, актуалната е, че Западът е агресор срещу Русия"}
{"url": "http://www.mediapool.bg/v-rakka-veche-nyama-mirni-grazhdani-s-izklyuchenie-na-semeistvata-na-dzhihadistite-news270520.html", "text": "Над 3000 мирни граждани са избягали от град Ракка, някогашния сирийски бастион на групировката Ислямска държава, в който все още се намират семействата на джихадистките бойци. Това заяви говорител на подкрепяните от Вашингтон Сирийски демократични сили (СДС), цитиран от Франс прес.\r\n\t\"Над 3000 мирни граждани избягаха снощи от Ракка по силата на споразумение и достигнаха зоните, контролирани от СДС\", заяви Талал Село, един от говорителите на кюрдските и арабски бойци, подкрепяни от САЩ. СДС е на път да установи контрол над града, припомня АФП.\r\n\t\"В Ракка вече няма мирни граждани\", с изключение на членовете на семействата на джихадистите, добави Село.\r\n\tПо-рано 275 сирийски бойци на Ислямска държава са напуснали Ракка по силата на постигнато споразумение, предаде Село, цитиран от Ройтерс.\r\n\tВ момента в Ракка остават не повече от 300 бойци на Ислямска държава, съобщи ТАСС, цитирайки електронното издание на в. \"Аш Шарк ал Аусат\". Повечето останали в града бойци са чужденци.", "date": "2017.10.15", "title": "В Ракка вече няма мирни граждани с изключение на семействата на джихадистите"}
{"url": "http://www.mediapool.bg/spored-biznesa-70-ot-obshtestvenite-porachki-sa-naglaseni-news270521.html", "text": "Прогнозираният ръст, който се очаква, от порядъка на близо 4% на Брутния вътрешен продукт е реалистичен - той би могъл да бъде и по-висок, ако се решат трите важни проблема или ако има съществен напредък по тях - трите проблема пред развитието на бизнеса са липсата на човешки ресурси, административните тежести и нивото на корупция. Това обяви в неделя пред БНР председателят на Управителния съвет на Асоциацията на индустриалния капитал в България Васил Велев.\r\n\tТой коментира, че бизнесът оставя проблема с корупцията на политиците и гражданския сектор. Неговото мнение обаче е, че там няма видим напредък.\r\n\tСпоред анкетите 70% от обществените поръчки са нагласени, това е оценка на бизнеса, посочи председателят на АИКБ.\r\n\tПо отношение на програмата за намаляване на административната тежест, обявена от правителството, Велев  отбеляза, че тя се движи в добро темпо. Ако се запази или даже се ускори това темпо, това ще е една от възможностите за ускоряване на растежа през следващата година.\r\n\tПо въпроса за недостига на квалифицирани кадри в икономиката Велев обясни, че човешки ресурси липсват по няколко причини, като най-главната от тях е емиграцията.\n\n\r\n\tНад един милион работоспособни българи са напуснали страната ни в годините на прехода.  Това не е уникално явление само за България  - за Централна и Източна Европа са напуснали общо 20 милиона, според данни и оценки на Международния валутен фонд, което е довело до по-нисък ръст на БВП със 7 процентни пункта. Но България, за разлика от останалите централно и източноевропейски страни, е затворила вратите си и е ограничила всячески, изкуствено, в противоречие с политиката на Европейския съюз имиграцията. Примерно, в едно предприятие не могат да работят повече от 10% граждани на трети страни  - няма такова европейско ограничение, посочи Велев.\r\n\t\"Синя карта“ има само за IT сектора, а по думите му има вопиющ недостиг на машинни инженери, на инженери по електроника и електротехника.\r\n\tНие бълваме кадри със специалности \"държавна администрация\", \"икономика\" и хуманитарни профили, а имаме огромен недостиг на инженерно-технически кадри. В това отношение нашият призив за поредна година е да се планират в бюджета държавни стипендии за дефицитни специалности, така че да има икономически стимули за младите хора да се насочват към търсените в икономиката специалности.  Впоследствие, разбира се, бизнесът ще предложи стипендии на тези, които останат след втори курс да учат технически науки, ще предложи конкретни стипендии за конкретни предприятия, но те трябва да попаднат в университетите в тези специалности, за да може да бъде осъществена изобщо тази среща, каза Васил Велев.\r\n\tДаже веднага да се направи една чудесна реформа в образованието, резултатите ще дойдат след 5 -10 години, а на нас ни трябват хора веднага.  Затова ние казваме, че трябва да се променят рязко политиките по миграция  - да спрем да насърчаваме износа на човешки ресурси и да облекчим вноса, добави той.\r\n\tВисокият процент млади хора у нас, които нито учат, нито работят, Васил Велев свърза с ромско население. По думите му тези млади хора трябва да бъдат активизирани с общи усилия.  Ние предлагаме възможности, курсове за квалификация, но трябва да има мотивация за това.  Не може насила да го обучим и да го сложим на работното място.  В това отношение политиките на държавата трябва да са такива, които да мотивират хората да се обучават и да работят, а не да чакат помощи и да недоволстват, че те са малки, каза председателят на работодателската организация.\r\n\tЩе дам и примери - имаме заплахи, отправени към директори на предприятия, че ако ги назначат, ще пострадат - тоест искат бележка, че няма да бъде назначен на работа, въпреки че е изпратен от Бюрото по труда, за да може да продължава да получава помощи за безработен. Или се регистрира в бюрото по труда с такава специалност, по която няма търсене в тази община, за да може да получава помощи за безработица. Той предпочита да получава помощи за безработен и евентуално да работи в сивия сектор - ето тези политики трябва да бъдат ограничени, за да могат активизирани хората, които нито учат, нито работят.  Защото работа има в страната, има недостиг на хора, които да я вършат тази работа, каза Велев.\r\n\tСпоред него няма необходимост от кардинална промяна в политиката по доходите у нас, тъй като доходите растат по-бързо от икономиката и по-бързо от производителността на труда.\r\n\tПри нас са възнагражденията растат 2 до 3 пъти по-бързо, отколкото расте производителността на труда. Ние имаме едно разпределение, преразпределение на Брутния вътрешен продукт за компенсации на заетите, което е близо до средноевропейското и е по-добро, по-благоприятно за хората на труда, отколкото е в повечето балкански и източноевропейски страни. То е нараснало за последните 10 години най-много от целия Европейския съюз . Тоест няма потребност от някакви извънредни мерки по политиката по доходите, смята Велев.\r\n\tБългария е сред първите 30 процента от държавите в света според размера на доходите, припомни той и призова:(\r\n\t\"И е крайно време да престанем да се овайкваме колко сме бедни и как някой трябва да ни даде.  Трябва да насърчим политиките, които водят до стремеж за повишаване на образование и квалификация, стремеж за полагане на един по-производителен труд, който да доведе до по-високи ръстове и по-високи възнаграждения,  а не политики, които демотивират хората, които ги оставят в позата на протегната ръка към държавата.“", "date": "2017.10.15", "title": "Според бизнеса 70% от обществените поръчки са нагласени"}
{"url": "http://www.mediapool.bg/diplomaticheskite-usiliya-na-sasht-kam-phenyan-shte-prodalzhat-dokato-padne-parvata-bomba-news270522.html", "text": "Държавният секретар на САЩ Рекс Тилърсън каза, че президентът Доналд Тръмп го е инструктирал да продължи дипломатическите усилия за намаляване на напрежението със Северна Корея и че \"тези дипломатически усилия ще продължат докато падне първата бомба\", предаде Ройтерс.\r\n\t\"Президентът ясно ми поръча да продължа дипломатическите усилия\", каза държавният секретар в предаването на Си Ен Ен \"Състоянието на съюза\".\r\n\tСпоред Ройтерс с това изявление Тилърсън се опитва да омаловажи неотдавнашните туитове на президента, че държавният секретар си губи времето, като полага усилия да преговаря с \"Малкия човек ракета\", както Тръмп нарече подигравателно севернокорейския лидер Ким Чен-ун.", "date": "2017.10.15", "title": "Дипломатическите усилия на САЩ към Пхенян ще продължат \"докато падне първата бомба\""}
{"url": "http://www.mediapool.bg/katalunskiyat-lider-prizova-za-spokoistvie-news270504.html", "text": "Сепаратисткият каталунски президент Карлес Пучдемон призова в неделя за спокойствие по-малко от 24 часа преди изтичането на крайния срок, който испанското централно правителство му даде, за да изясни дали е обявил независимост на Каталуния, предаде Ройтерс.\r\n\tПучдемон направи символична декларация за независимост във вторник, но отложи действието й секунди по-късно и призова за преговори с Мадрид за бъдещето на автономната област. Испанският премиер Мариано Рахой му даде срок до понеделник да изясни позицията си. Ако Пучдемон настоява на отделяне от Испания, той ще има срок до четвъртък да промени позицията си, добави Рахой, който заплашва да отмени временно каталунската автономия, ако сепаратистите изберат независимостта.\r\n\t\"Аз и каталунското регионално правителство искаме да подчертаем, че държим на мира, спокойствието и учтивостта, както и на демокрацията, която вдъхновява решенията, които трябва да вземем\", заяви Пучдемон на възпоменателна церемония в гробището Монтжуик в Барселона.\r\n\t\"В тези трудни часове на надежда в Каталуния, нека възприемем ясна позиция против насилието, в подкрепа на учтивостта, надеждата, спокойствието и уважението\", добави той.\r\n\tПучдемон не даде никакъв знак как ще отговори на Мадрид, но каталунската \"TV-3\" заяви, че няма да даде отговор \"да\" или \"не\", а по-сложен.\n\n\r\n\tИспанското правителство заяви, че ще поеме контрола над Каталуния, ако Пучдемон даде двусмислен отговор, припомня Ройтерс.\r\n\tПучдемон е изправен пред дилема. Ако заяви, че е обявил независимост, централното правителство ще се намеси. Ако заяви, че не е, крайнолявата каталунска партия \"Кандидатура за народно единство\" (CUP) вероятно ще оттегли подкрепата си за неговото правителство на малцинството, отбелязва Ройтерс.\r\n\tИспанският в. \"Мундо\" съобщи днес, че ако бъде задействан член 155 от испанската конституция, централното правителство ще замени каталунското с ново, което да управлява областта като автономна. То може да е съставено от политици или технократи, а след три месеца ще бъдат свикани регионални избори.\r\n\tПравителството на Испания ще поеме контрола над Каталуния, ако регионалният лидер Карлес Пучдемон отговори твърде неясно на въпроса на Мадрид дали е обявил независимост от Испания, заяви по-рано испанският вътрешен министър Хуан Игнасио Соидо, цитиран от Ройтерс.\r\n\t\"Отговорът трябва да е недвусмислен. Той трябва да каже \"да\" или \"не\" \", заяви Соидо за радио Копе.\r\n\t\"Ако отговори двусмислено, това означава, че не иска диалог и тогава испанското правителство ще трябва да предприеме действия\", предупреди вътрешният министър.", "date": "2017.10.15", "title": "Каталунският лидер призова за спокойствие"}
{"url": "http://www.mediapool.bg/sasht-zasega-ostavat-strana-po-iranskoto-yadreno-sporazumenie-news270511.html", "text": "За момента САЩ остават страна по иранското ядрено споразумение, заяви постоянният представител на САЩ в ООН Ники Хейли и добави, че правителството на Тръмп иска да обмисли \"пропорционален\" отговор на действията на Иран на световната сцена, предаде Ройтерс.\r\n\t\"Мисля, че за момента ще останем страна по споразумението, защото се надяваме да подобрим положението. Това е целта\", каза Хейли в интервю за Ен Би Си, имайки предвид безпокойствата от иранските тестове на балистични ракети, продажбите на оръжия и държавната подкрепа на Иран за тероризма.\r\n\tХейли каза, че САЩ следят изкъсо изпълнението на иранското ядрено споразумение заради разработването на ядрени оръжия от Северна Корея. \"Не трябва да допускаме Иран да се превърне в следващата Северна Корея\", каза тя.\r\n\tПо-рано в недея иранският външен министър Мохамад Зариф заяви, че страната му може да се оттегли от сделката за иранската ядрена програма, ако САЩ се опитат да върнат санкциите срещу републиката, които бяха облекчени по силата на постигнатото през юли 2015 г. споразумение, съобщи агенция Блумбърг.\r\n\t\"Ако Иран почувства в един момент, че действията, предприемани от противоположната страна спрямо отмяната на санкциите, не са достатъчни за Ислямската република, пред страната ще се появят няколко варианта, един от които е излизане от ядреното споразумение\", заявил Зариф.\n\n\r\n\tПо думите на министъра, ако санкциите бъдат възстановени в особено важни за Иран сфери като износа на петрол и продажба на самолети, Техеран \"ще получи правото да вземе решение относно участието си в ядрената сделка\".\r\n\tВ петък Тръмп изложи нова, по-твърда, стратегия на Вашингтон към Техеран, според която САЩ трябва да се противопоставят на \"дестабилизиращото влияние\" на Иран и смятат да призоват международната общност да се обедини за оказване на натиск върху Корпуса на гвардейците на ислямската революция.\r\n\tОсвен това американският президент отказа да потвърди, че Техеран спазва споразумението по ядрената програма и обеща да действа за внасяне на промени в документа.\r\n\tПетте постоянни членове на Съвета за сигурност на ООН /Великобритания, Китай, Русия, САЩ и Франция/ и Германия през юли 2015 г. съгласуваха с Иран съвместен всеобхватен план за действие за уреждане на кризата около ядрената програма на Техеран. Тази договореност предвижда отмяна на санкциите срещу Иран, наложени от Съвета за сигурност на ООН, САЩ и ЕС.\r\n\tВ замяна на това Техеран се задължи да ограничи ядрените си дейности и да ги постави под международен контрол. Споразумението влезе в сила през януари 2016 г.\r\n\tМеждународната общност е притеснена от изказванията на Тръмп за ядреното споразумениеВ съвместно изявление ръководителите на Франция, Германия и Великобритания предупредиха да не се вземат решения, които ще навредят на ядреното споразумение с Иран.\r\n\tБританската министър-председателка Тереза Мей и германската канцлерка Ангела Меркел заявиха в телефонен разговор, че продължават да държат на ядреното споразумение с Иран, след като САЩ решиха да не потвърдят споразумението, предаде Ройтерс, цитирайки говорителка на Мей.\r\n\t\"Те заявиха, че и Великобритания, и Германия продължават да са ангажирани със споразумението\", се казва в изявлението. \"Освен това те добавиха, че международната общност трябва да се обедини, за да се противопостави на дестабилизиращата дейност на Иран в района и да потърси начини да отговори на притесненията за иранската програма за балистични ракети\", се добавя в документа.\r\n\tМей и Меркел са се споразумели да обсъдят тези въпроси на срещата на високо равнище на ЕС в Брюксел следващата седмица.", "date": "2017.10.15", "title": "САЩ засега остават страна по иранското ядрено споразумение"}
{"url": "http://www.mediapool.bg/germanskite-sotsialdemokrati-pechelyat-regionalnite-izbori-v-dolna-saksoniya-news270524.html", "text": "Германската социалдемократическа партия (ГСДП) е начело с 37,5 на сто от гласовете на регионалните избори в провинция Долна Саксония. Християндемократическият съюз (ХДС) на канцлерката Ангела Меркел остава на второ място с 35 на сто, предадоха световните агенции, цитирайки екзитпол на телевизия А Ер Де.\r\n\tПрез последните 4 години регионалното правителство на провинцията беше коалиция на ГСДП и Зелените. На последните избори ГСДП получи 32,6 на сто от гласовете, а ХДС - 36 на сто, припомня Ройтерс.\r\n\tПо данни на екзитпола Зелените получават 8,5 на сто от гласовете. Либералната партия Свободни демократи получи 7 на сто.\r\n\tКрайнодясната Алтернатива за Германия премина на косъм 5-процентовата бариера и ще влезе в местния парламент с 5,5 на сто, посочва Франс прес.\r\n\tКонсерваторите на канцлерката Меркел отбелязаха на 24 септември най-слабите си резултати на национални избори от 1949 г. и тази седмица ще започнат предварителни дискусии със свободните демократи и Зелените в опит за съставяне на федерално правителство, припомня Ройтерс.", "date": "2017.10.15", "title": "Германските социалдемократи печелят регионалните избори в Долна Саксония"}
{"url": "http://www.mediapool.bg/avstriya-shte-ima-nai-mladiya-lider-v-evropa-31-godishniya-sebastian-kurts-news270510.html", "text": "Трийсет и една годишният австрийски външен министър Себастиан Курц, изгряваща звезда на консервативната Народна партия, е на път да стане следващият канцлер на Австрия, сочат първите прогнозни резултати след днешните парламентарни избори.\r\n\tКурц ще бъде най-младият лидер в Европа, най-младият канцлер в новата история на Австрия и едва трети християндемократ на този пост.\r\n\tРойтерс отбелязва, че Народната партия печели 30,2 процента от гласовете, които не й стигат за парламентарно мнозинство и може да потърси коалиция с крайната десница - Партията на свободата, коятозасега е втора с 26,8 процента. Трета е Социалдемократическата партия - досегашен коалиционен партньор на АНП, с 26,3 на сто от гласовете според предварителните резултати.\r\n\tТъй като процентът на евентуалната грешка е висок, още не е ясно коя партия се нарежда на второ място, уточнява БТА. Също така не е сигурно дали и коя от малките ще влезе в бъдещия парламент.\r\n\tГоляма е вероятносттаи трите малки партии да го постигнат. Засега гласовете за Партията на зелените са 4,9 процента, което е загуба за партията със 7,5 процента, НЕОС печелят 5,3 процента, което е увеличение с 0,3 процента и Листата Петер Пилц получава 4,3 процента.\n\n\r\n\tПредварителните резултати потвърждават в общи линии прогнозите, които сочеха като основни конкуренти за канцлерския пост министъра на външните работи и председател на консервативната Австрийска народна партия Себастиан Курци сегашният канцлер, председателя на Социалдемократическата партия Кристиан Керн. Досегашното управляващо коалиционно мнозинство бе формирано именно от тези две партии. Третият претендент бе лидерът на дясната опозиционна Партия на свободата Хайнц-Кристиан Щрахе.\r\n\tВсе пак преднината на победителите се очертава да е по-малка от предвижданата в социологическите изследвания. Те даваха 33% за Народната партия и нейния лидер Курц, пред дясната Партия на свободата с 23% и социалдемократите на канцлера Керн с 22%.\r\n\t“Детето чудо“ на австрийската политика Себастиан Курц влиза в нея на 21 години, а на 27 стана външен министър.\r\n\tСъщевременно неговата партия не е излъчвала канцлер от 12 години и сега ще го направи едва за трети път през последните 50 години.\r\n\tМежду 2000-та и 2005-та година Народната партия управлява в коалиция с крайнодесните, което накара Брюксел да постави Австрия в изолация и да й наложи санкции.", "date": "2017.10.15", "title": "Австрия ще има най-младия лидер в Европа – 31-годишния Себастиан Курц"}
{"url": "http://www.mediapool.bg/bratat-na-bsp-deputat-rakovodel-prestapnata-grupa-v-ruse-news270512.html", "text": "На осем души - седем мъже и една жена, са повдигнати обвинения след вчерашната акция на служители на ГДБОП в Русе, ръководена от Специализираната прокуратура. Те са задържани за 72 часа. Това съобщи в неделя говорителят на главния прокурор Румяна Арнаудова.\r\n\tСедмината мъже са обвинени за организирана престъпна група, която от началото на 2015 година с рекет.\r\n\tГоворителят на главния прокурор уточни, че ръководител на групата е братът на народния представителот БСП Георги Стоилов - Илия, който в престъплението \"отвличане“ е действал като подбудител.\r\n\tВ неделя лидерът на БСП Корнелия Нинова каза, че е говорила с депутата Георги Стоилов и той й обяснил, че става дума за набеждаване и че брат му нямал нищо общо. Във вторник Изпълнителното бюро и ПГ щели да говорят по темата и да вземат решение.\r\n\tСред задържаните при съботната акция е и синът на шефа на русенския КАТ Михаил Манов – Мануел, съобщи бТВ в неделая, като се позова на свои източници.\n\n\r\n\t\"Осмото задържано лице е жена, на която е повдиганото обвинение, заедно с 4 от участниците в групата, за отвличане и последващо изнудване. Отвличането е извършено на 30 март 2015 г., а отвлеченият е служител на фирмата на ръководителя на групата, тъй като е бил подозиран за кражба. Впоследствие, като е използвана сила и заплаха, е принуден да поеме имуществено задължение – да подпише запис на заповед на стойност 100 000 лева“, уточни прокурор Арнаудова.\r\n\tВчера са извършени 21 разпознавания на лица. Разпитани са 15 лица, двама от които с тайна самоличност. Извършени са 15 претърсвания в заложна къща, нощен клуб, жилища, офиси и автомобили. Извършени са и 6 лични обиска на лица.\r\n\tОткрити са 4 метални палки, 3 пистолета, от коитоедин боен, един газов и един преработен от газов в боен. Открити са и електрошокова палка, 107 патрона, 2 ножа и артилерийски гръм, което представлява 400 гр. тротил. За огнестрелните оръжия и боеприпасите има отделно повдигнати обвинения.\r\n\tС чувство на безнаказаност е действал задържаният при акция срещу рекетьори Илия Стоилов, който е брат на депутата от БСП Георги Стоилов. Това е мнението на прокуратурата, която в неделя вечер поиска постоянен арест за него и още няколко души, предаде бТВ.\r\n\tДвама от свидетелите са разказали, че соченият за ръководител на престъпната група е заявявал многократно, че има позиции в местния съд и полицията в Русе.\r\n\tИ синът на шефа на русенския КАТ е задържан при съботната акция на ГДБОП (ОБЗОР)Акцията беше по разследване за организирана престъпна група за рекет и наркотици в обекти на брат на депутат\r\n\tОказа се, че задържаната като член на организираната престъпна група жена е съпруга на Стоилов. Цветелина Стоилова е работила като управител на заложна къща, където служител на мъжа й е бил принуден да подпише запис на заповед за 100 хиляди лева.\r\n\tПред съда Илия Стоилов заяви, че е земеделски производител. Трима от останалите задържани, сред тях и синът на началника на русенския КАТ - Мануел Манов, работят като охранители в нощен клуб в Русе, а двама са безработни.\r\n\tОбвинението поиска от спецсъда да им бъде наложена мярка за неотклонение задържане под стража заради опасността от извършване на нови престъпления и сплашването на свидетели.", "date": "2017.10.15", "title": "Братът на БСП-депутат ръководел престъпната група в Русе"}
