{"url": "http://www.mediapool.bg/shefat-na-pravnoto-upravlenie-na-bulgartrangaz-shte-oglavi-operatora-news275622.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\t​Досегашният шеф на правното управление на \"Булгартрансгаз\" Владимир Малинов е избран да оглави държавния газов оператор след внезапната кончина на изпълнителния директор Георги Гегов в края на миналата седмица. Това е решил Надзорният съвет на компанията, бе съобщено .\r\n\tНазначението на Малинов обаче трябва да бъде одобрено от Комисията за енергийно и водно регулиране, която ще провери компетенциите му, каквито са изискванията на Закона за енергетиката.\r\n\tРегулаторът трябва да се произнесе по кандидатурата на Малинов в триседмичен срок, а дотогава временно упълномощена да представлява дружеството е Таня Захариева. Тя в момента е председател на управителния съвет на \"Булгартрансгаз\", а Делян Димитров и третия му член.\r\n\tИмената и на Захариева, и на Малинов, и на Димитров нашумяха покрай провокирания от БСП скандал \"Кумгейт\" с назначенията на роднини и близки на депутата от ГЕРБ и бивш министър на икономиката и енергетиката от първия кабинет на Борисов Делян Добрев в общината в родното му Хасково.\r\n\tЗахариева освен, че председателства управата на държавния газов оператор, е и председател на общинския съвет в Хасково и се счита за близка на Делян Добрев. През 2014 г. тя бе избрана за депутат в 43-ото Народно събрание, но се отказа от този пост.\n\n\r\n\tИмето на Малинов бе огласено от социалистите като част от герберско-роднинските назначение, тъй като е съпруг на един от членовете на Комисията за защита на конкуренцията - Георгица Стоянова.\r\n\tДелян Димитров пък е съпруг на пиарката на премиера Бойко Борисов Севделина Арнаудова.", "date": "2018.02.15", "title": "Шефът на правното управление на \"Булгартрангаз\" ще оглави оператора"}
{"url": "http://www.mediapool.bg/bankata-za-razvitie-obyavi-che-ne-e-garant-po-sdelkata-s-biznesa-na-chez-news275602.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБългарската банка за развитие (ББР) обяви, че не е издавала банкови гаранции по сделката за продажбата на бизнеса на чешката енергийна компания ЧЕЗ в България. Това се казва в писмо от 15 февруари, с което държавната банка опровергава от 13 февруари, в която се посочва, че държавната ББР се ангажира с банкови гаранции за пазарджишка компания, която е кандидат за покупката на шестте дружества на ЧЕЗ у нас. Информацията на Mediapool за това бе от независими източници, запознати с хода на сделката, след като принципалът на ББР не отговори официално дали това е така или не.\r\n\tГоворител на ЧЕЗ заяви в понеделник пред чешки медии, че приключването на сделката се отлага заради допълнителна проверка на офертата на предпочетения купувач, както и дали процедурата за продажба на активите в България е била достъпна до всички кандидати. Запознати с казуса заявиха, че чешката компания проверява банковите гаранции по сделката, която според местното издание Lidovsкy е за 8 млрд. чешки крони или над 617.6 млн. лв.\r\n\tНеофициалната информация е, че част от банковите гаранции са били издадени от държавната Българска банка за развитие (ББР) и Първа инвестиционна банка (ПИБ), както и от финансови институции, регистрирани в офшорни зони. Точно последните са притеснили надзорния съвет на чешката енергийна група, който възложил одита.\r\n\tОпитите на Mediapool в продължение на три дни преди публикацията да потвърди или отхвърли чрез собственика на ББР – Министерството на икономиката, информацията за гаранции от ББР, приключиха неуспешно.\r\n\tВ четвъртък от държавната банка вече заявиха пред Mediapool, че \"ББР не е издавала банкови гаранции по сделката за продажба на чешката енергийна компания\".\r\n\tЧЕЗ обяви в края на януари 2017 г., че търси купувач на всички свои активи в България. Цялата процедура обаче е изключително непрозрачна – ЧЕЗ не обяви нито какви са критериите за избор на нов собственик, нито кои са кандидатите в различните етапи от провеждането на конкурса, както и кой е предпочетеният кандидат. Това доведе до тиражирането най-вече на неофициални информации от различни източници за кандидатите, за пресяването им и въобще за хода на процедурата. Повечето от медийните публикации обаче бяха потвърдени от участници в процедурата и от отпаднали кандидати.\r\n\tСпоред различни информирани източници избраният купувач е пазарджишката фирма \"Инерком\". Нейните банкови гаранции обаче се проверяват финално от ЧЕЗ. Одитът трябва да е готов до 22 февруари, когато ЧЕЗ ще каже дава ли картбланш за договор с предпочетения кандидат. Запознати твърдят, че ЧЕЗ си е оставила отворена вратичка, ако има проблем с офертата на \"Инерком\", да преговаря с индийската \"Индия Пауър Кроопрейшън\", която бе участник в процедурата заедно с българския търговец на ток \"Фючър Енерджи\". Той обаче бе принуден да излезе от българския пазар на електроенергия, след като рязко започна да не намира свободни количества енергия, за да изпълнява договорите си с клиентите. Това доведе до изхвърлянето му от надпреварата за електроразпределителното и електроснаддителното дружество в Западна България, търговеца на ток на ЧЕЗ, ИТ компания и две ВЕИ централи.\r\n\tОтделно ЧЕЗ продаваше и затворената в началото на 2015 г. въглищна електроцентрала във Варна. Сделката за ТЕЦ-а бе приключена в края на 2017 г. и новият собственик е фирмата \"Сигда\" на бившия транспортен министър Данаил Папазов от кабинета на Пламен Орешарски. Плановете са експлоатацията й да бъде възобновена след като три от блоковете започнат да работят на природен газ. Отделно ще се работи по възобновяването на дейността на прилежащото пристанище към ТЕЦ \"Варна\", на което се доставяха въглищата. Папазов има дългогодишен опит като директор на държавното пристанище във Варна, а за възстановяването на електропроизводството ще отговаря Георги Христозов, бивш директор на държавната ТЕЦ \"Марица Изток 2\" и шеф на борда на \"Българския енергиен холдинг\" при кабинета на Орешарски.", "date": "2018.02.15", "title": "Банката за развитие обяви, че не е гарант по сделката с бизнеса на ЧЕЗ"}
{"url": "http://www.mediapool.bg/dvama-rusnatsi-osadeni-v-sasht-za-izmami-s-nad-160-mln-kreditni-karti-news275598.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tОкръжен съд в американския град Кемдън, щат Ню Джърси, осъди руски гражданин на 12 г. затвор заради ролята му в компютърна измама, разкрила номерата на над 160 млн. кредитни карти и причинила щети за стотици милиони долари, предаде Ройтерс.\r\n\t \r\n\t37-годишният Владимир Дринкман бе арестуван в Холандия през юни 2012 г. и екстрадиран в САЩ през февруари 2015. Заедно с него бе арестуван и сънародникът му Дмитрий Смилянец, на 34 г., който получи присъда, равна на излежаното до момента в ареста време, и бе освободен още в залата на съда. И двамата се признаха за виновни, че са замислили и извършили хакерската измама.\r\n\t \r\n\tСпоред обвинението двамата са замислили хакерския си план още през 2003 г., когато успели да инсталират \"търсачи\", които да ровят и да крадат данни от компютърни мрежи на финансови компании, разплащателни служби и търговци. Те \"складирали\" крадената информация в компютри и в удобен момент я продавали на парче, като вземали между 10 и 50 долара за номера на кредитни карти в зависимост от страната им на произход.\r\n\t \r\n\tИзмамната схема причинила на банки и компании за кредитни карти загуби за стотици милиони долари, като щетите само на три от засегнатите компании надхвърлят 300 млн., съобщиха прокурорите.\r\n\t \r\n\tДвамата хакери успели да проникнат в сървърите на 16 компании, включително Nasdaq OMX Group Inc, 7-Eleven, френската Carrefour SA, JC Penney Co, JetBlue Airways Corp и Heartland Payment Systems Inc.\r\n\t \n\n\r\n\tПреди да се вземе решение по делото на Дринкман, в залата на съда се състояха продължителни закрити заседания, без да се дава обяснение за какво се е говорило. Съдията Джером Симендъл каза само, че била обсъждана \"конфиденциална информация\", отнасяща се до делото\", която може да повлияе на това какво да бъде наказанието на обвиняемия.\r\n\t \r\n\tСлед изтичането на присъдата Дринкман ще бъде под надзора на американските власти в продължение на 3 г., ако остане в САЩ. Засега не е ясно дали американската страна ще поиска той да бъде върнат в Русия.\r\n\t \r\n\tНа 13 април ще се състои друго заседание по делото, на което ще бъде определен размерът на компенсацията, която осъденият трябва да изплати. Съдията обаче констатира, че той \"не е в състояние да плати глоба\" в допълнение към възмездяването на щетата.\r\n\t \r\n\tПрез април ще бъде решено и каква компенсация следва да изплати другият подсъдим - Смилянец, който също бе в залата и заяви, че \"искрено и дълбоко се разкайва за постъпките си\". Той добави, че е получил по престъпен начин около 5 млн. долара и изяви готовност да възстанови причинените щети. Смилянец изрази удовлетворение от решението на съда, нарече го справедливо, но не уточни дали ще остане в САЩ или ще се върне в Русия, като посочи, че \"всичко е в ръцете на имиграционните власти\".\r\n\t \r\n\tТАСС отбелязва, че преди прокуратурата е предвиждала значително по-строги присъди за двамата обвиняеми: затвор до 30 г. за Дринкман плюс глоба над 1 млн. долара, и 20 г. затвор за Смилянец.", "date": "2018.02.15", "title": "Двама руснаци осъдени в САЩ за измами с над 160 млн. кредитни карти"}
{"url": "http://www.mediapool.bg/maroko-prie-zakon-nakazvasht-nasilieto-sreshtu-zheni-news275596.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПарламентът в Мароко прие окончателно закон, наказващ насилието срещу жени. Проектът бе оживено обсъждан в страната от 2013 г. насам, предаде Франс прес.\r\n\t \r\n\t\"Слава на Аллах!\", написа във Фейсбук мароканската министърка на солидарността, въпросите на жените, семейството и социалното развитие Басима ел Хакауи от ислямистката Партия за справедливост и развитие, водеща в управляващата коалиция.\r\n\t \r\n\tТекстът, внесен през 2013 г. и неведнъж допълван, бе окончателно приет от долната камара със 112 гласа \"за\", 55 \"против\" и един въздържал се, уточни тя.\r\n\t \r\n\tВъвежда се за пръв път наказателна отговорност за \"някои действия, смятани за форми на тормоз, агресия, сексуална експлоатация или малтретиране\", отбелязва във връзка със събитието министерството й.\r\n\t \r\n\tЗаконът увеличава наказанията в определени случаи, предвижда и \"механизми с оглед поемане на грижата за жени, пострадали\" от насилие.\r\n\t \n\n\r\n\tПотребители на социалните мрежи отбелязват шеговито, че текстът е приет навръх празника на Св. Валентин.\r\n\t \r\n\tФеминистки сдружения определят закона като \"недостатъчен\". Актът \"премълчава проблема за т. нар. съпружеско изнасилване\", изтъква например Мароканската асоциация за борба с насилието срещу жени.\r\n\t \r\n\tМедии и неправителствени организации в Мароко редовно бият тревога по повод насилствените действия срещу жени, по-специално тормоза, на който са подложени в публичното пространство, докато обществото е разкрачено между модерните тенденции и консерватизма, отбелязва АФП.\r\n\t \r\n\tТемата отново зае централно място в обществените дискусии през август по повод видеозапис на групова сексуална агресия срещу млада жена в автобус от Казабланка.\r\n\t \r\n\tПри допитване сред градското население 40,6 на сто от жените между 18 и 64-годишна възраст са заявили, че \"най-малко веднъж са ставали жертва на насилие\", съобщи неотдавна националната статистическа служба на Мароко.", "date": "2018.02.15", "title": "Мароко прие закон, наказващ насилието срещу жени"}
{"url": "http://www.mediapool.bg/godishnata-inflatsiya-se-zabavi-do-18-news275599.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tГодишната инфлация у нас за периода януари 2018 г. спрямо януари 2017 г. възлиза на 1.8%, сочат предварителните данни на Националния статистически институт (НСИ). Това е забавяне спрямо отчетената инфлация за периода декември 2017 г. - декември 2016 г., която е 2.8 на сто.\r\n\tИнфлацията за януари 2018 г. спрямо декември 2017 г. е 0.3 на сто.\r\n\tСредногодишната инфлация за периода февруари 2017 - януари 2018 г. спрямо периода февруари 2016 - януари 2017 г. е 2.1 на сто.\r\n\tПрез миналия месец най-голямо е намалението на цените на самолетните билети - с 9.1%, на обувките - с 4.5% и облеклото - с 3%, което се обяснява със започналите разпродажби след Нова година.\r\n\tПоскъпване през януари се засича при ВиК услугите - с 5.6% и при пакетните услуги за почивка и туристическите пътувания в страната - с 2.9%.\r\n\tНараснали са и цените, свързани с развлечения и култура – с 1.9%, като през декември ръстът беше 3.3%.\r\n\tПри хранителните стоки през миналия месец най-голямо е увеличението при оранжерийните зеленчуци – при краставиците с 9.6%, при доматите – с 5.8%, а при листните зеленчуци – със 7.7%. През януари са поевтинели яйцата, месото от едър рогат добитък и млечните масла съответно с 3.4%, 2.1% и 1.9%.", "date": "2018.02.15", "title": "Годишната инфлация се забави до 1.8%"}
{"url": "http://www.mediapool.bg/afganistanskite-talibani-prizovavat-v-otkrito-pismo-za-mirni-pregovori-sas-sasht-news275595.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tАфганистанските талибани са публикували отворено писмо, в което изразяват желание за мирни преговори и призовават \"американския народ\" и \"миролюбивите конгресмени\" да окажат натиск върху администрацията на президента Доналд Тръмп да се съгласи на такива преговори, съобщава в кореспонденция от Вашингтон британският в.\"Гардиън\".\r\n\t \r\n\tНовината идва на фона на влошаващи се условия за американските и афганистанските сили на бойното поле след поредица от талибански атентати в Кабул през последните месеци, в които загинаха десетки хора, посочва вестникът.\r\n\t \r\n\tЗасега администрацията на Тръмп изпраща противоречиви сигнали за готовността си да установи контакти с талибаните, но настоява каквито и да било важни преговори да се водят от правителството на Афганистан. Талибаните, от своя страна, отказват разговори с властите в Кабул, като искат преди това да обсъдят изтеглянето на чуждестранните войски със САЩ - най-мощния покровител на афганистанското правителство, отбелязва \"Гардиън\".\r\n\t \r\n\tВ писмото си талибаните посочват, че новата стратегия на Тръмп, залагаща на сила, не може да има успех, \"дори да продължи още 100 години\", както показват събитията в страната през последните шест месеца - растящият брой на убитите там американци и 87-процентовият ръст в производството на хероин през 2017 г.\r\n\t \r\n\tТалибаните дори твърдят, че международната общност сега подкрепя тяхната \"справедлива съпротива\", което според вестника е намек за растящото разбиране, което те срещат от страна на Русия и Иран. Те посочват, че \"десетките милиарди долари\", които Вашингтон харчи в Афганистан, \"събрани от американските данъкоплатци\", след това се дават на \"крадци и убийци\".\r\n\t \n\n\r\n\tСпоред \"Гардиън\" подобни аргументи се чуват и в някои политически среди във Вашингтон. В понеделник талибаните са поканили на разговор в представителството си в Катар влиятелния сенатор републиканец Ранд Пол, който неотдавна заяви, че предвидените от САЩ 45 млрд. долара разходи в Афганистан за 2018 г. са \"хвърлени на вятъра пари\".\r\n\t \r\n\tГоворител на Държавния департамент, цитиран от вестника, заяви по този повод, че талибаните са добре дошли, ако искат да се присъединят към мирните преговори, но добави, че преди това те трябва да спрат кампанията си на насилие. \"Афганистанското правителство може да преговаря за прекратяване на войната, ако талибаните са готови за това, но последните им нападения сочат, че това не е така\", каза говорителят.\r\n\t \r\n\tВ американската администрация обаче има противоречиви виждания по въпроса, отбелязва \"Гардиън\". Държавният секретар Рекс Тилърсън казва, че САЩ са отворени за разговори с \"умерените гласове\" сред талибаните, които могат да станат част от правителството в Кабул.\r\n\t \r\n\tДори и да бъде игнориран от онези, които определят политиката, този публичен призив на талибаните свидетелства за важна еволюция в тяхната пропаганда, твърди западен политик, цитиран от вестника и пожелал анонимност. \"Мразя да го кажа, но те започват да удрят там, където боли най-много - просто като казват истината\", заявил той.\r\n\t \r\n\tВестникът цитира и Саймън Гас - бивш цивилен представител на НАТО в Афганистан, според когото готовността на талибаните за преговори се дължи и на това, че \"Ислямска държава\" им диша във врата, а може би е и опит да се забие клин в отношенията между Вашингтон и правителството в Кабул.", "date": "2018.02.15", "title": "Афганистанските талибани призовават в открито писмо за мирни преговори със САЩ"}
{"url": "http://www.mediapool.bg/raneni-v-siriya-ruski-naemnitsi-se-lekuvat-vav-voenni-bolnitsi-v-rusiya-news275594.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tРуски наемници от частната военна компания (ЧВК) \"Вагнер\", ранени при удар на американската авиация в Сирия, са върнати в родината и настанени за лечение в болници, контролирани от министерството на отбраната, пише руският в. \"Обшчая газета\", като се позовава на агенция Блумбърг.\r\n\t \r\n\tСпоред източници на Блумбърг наемниците се лекуват във военни болници в Москва и Санкт Петербург.\r\n\t \r\n\tНа 12 февруари стана ясно, че международната коалиция начело със САЩ е нанесла въздушен удар по привърженици на Башар Асад и руски наемници от ЧВК \"Вагнер\". По данни на медиите са убити от 100 до 300 души. Руското министерство на отбраната заяви, че няма сведения за загинали руски граждани в Сирия, защото въпросът не е от тяхната компетенция. Отбранителното ведомство отговаря само за действащите военнослужещи от руската армия, напомня вестникът.\r\n\t \r\n\tМеждувременно Ксения Собчак, кандидат за президент на Русия на изборите след месец, предложи парламентът да разследва гибелта на руски граждани в сирийската провинция Дейр аз Зур на 7 февруари. Според нея авторитетна комисия трябва да огласи цялата информация за трагедията, да посочи имената на загиналите и да назове виновните за \"този национален позор\".\r\n\t \r\n\t\"Руската власт се държи така, сякаш това не е нейна работа - друг е пратил в Сирия наемници от ЧВК\", заяви Собчак.\n\n\r\n\t \r\n\tПо-рано друг кандидат-президент - Григорий Явлински, настоя сегашният лидер на Русия Владимир Путин да даде обяснения във връзка с инцидента, добавя \"Обшчая газета\".", "date": "2018.02.15", "title": "Ранени в Сирия руски наемници се лекуват във военни болници в Русия"}
{"url": "http://www.mediapool.bg/nap-sofiya-sabra-nad-300-000-lv-prosrochiya-ot-nekorektni-targovtsi-news275600.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСамо за няколко часа столичната дирекция на Националната агенция за приходите (НАП) успя да събере от касите на некоректни търговци над 300 000 лв. просрочени задължения.\r\n\t\"Съвместни проверки и принудително изземане на средствата от касите на търговски обекти извършиха публични изпълнители и инспектори по приходите от отдел Оперативни проверки на ТД на НАП София на територията на София, Боровец, Банско и други населени места в област Благоевград. Мерките са насочени към фирми с просрочени публични задължения, за които НАП има данни, че осъществяват дейност и реализират обороти, а същевременно имат образувани изпълнителни дела и не обслужват доброволно натрупаните задължения\", съобщиха от ТД на НАП - София.\r\n\tВ сряза проверките са обхванали 51 търговски обекти, разположени на ключови търговски улици в София. За тях е имало данни както за просрочени задължения, така и за реализиране на големи обороти.\r\n\t\"В рамките на два часа екипите на ТД на НАП София успяха да съберат над 39 000 лева. Всички търговци са направили доброволно внасяне на намерените в касите средства. Принудително са иззети средствата само от един търговски обект, където не е оказано съдействие на органите по приходите\", съобщи данъчната агенция.\r\n\tВъв вторник проверки са направени в 18 обекта в Банско, Добринище, Разлог и село Баня, в резултат на които са събрани над 35 000 лв., а една от фирмите е погасила целият си просрочен дълг в размер на над 195 000 лева. В Боровец от 20 обекта са събрани над 14 800 лв., а от обекти в Сандански и Петрич сумите са над 29 000 лв.\r\n\t\"Съвместните проверки, при които се извършва принудително изземане на средства от касите на фирми или търговски обекти, са постоянна мярка на НАП спрямо некоректни задължени лица, като със събраните средства се погасяват частично или изцяло натрупаните задължения. Част от обектите се поставят под постоянно наблюдение от инспекторите от отдел \"Оперативни проверки\", за да се избегне некоректното извеждане на пари от касите\", посочват още от НАП.\r\n\tПродължава засиленият контрол в зимните курорти и околните населени места, съобщават още от данъчната агенция.\r\n\tСамо за няколко часа в град Якоруда инспекторите са констатирали нарушения в 14 от проверените 20 обекта. В седем от тях е липсвало фискално устройство, а в останалите не е издаден фискален бон при извършената контролна покупка. На всички обекти нарушители ще бъде наложена принудителната административна мярка \"Запечатване\".", "date": "2018.02.15", "title": "НАП София събра над 300 000 лв. просрочия от некоректни търговци"}
{"url": "http://www.mediapool.bg/ministarat-na-otbranata-na-sasht-prizova-turtsiya-da-se-fokusira-varhu-borbata-sreshtu-id-news275597.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tМинистърът на отбраната на САЩ Джеймс Матис призова Турция да продължава да се фокусира върху борбата срещу терористичната групировка \"Ислямска държава\", предаде Ройтерс.\r\n\t\r\n\tМатис е отправил призива си към Анкара вчера по време на среща в Брюксел с турския си колега Нуреттин Джаникли.\r\n\t \r\n\tМатис призова Анкара отново да се съсредоточи върху кампанията за борба срещу \"Ислямска държава\", съобщи Пентагонът.\r\n\t \r\n\tДвамата министри се договориха да продължат двустранното сътрудничество в сферата на отбраната и да търсят начини за засилване на сътрудничеството, се казва в изявление на Пентагона.\r\n\t \r\n\tВ четвъртък в Анкара пристига държавният секретар на САЩ Рекс Тилърсън. Според официални американски представители той ще има \"тежки разговори\" в Турция, посочва Ройтерс.", "date": "2018.02.15", "title": "Министърът на отбраната на САЩ призова Турция да се фокусира върху борбата срещу \"ИД\""}
{"url": "http://www.mediapool.bg/gerb-poiska-ostavkata-na-zhablyanov-bsp-zastana-zad-nego-news275585.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tДва дни след като БСП първо публикува, а после редактира декларация, в която се твърдеше, че Народният съд е справедлив процес, ГЕРБ поиска оставката на сочения за автор на документа зам.-председател на парламента Валери Жабланов, а социалистите отказаха той да напусне поста си. За да запази кадъра си БСП извадиха от архивите формално политическо извинение за Народния съд, писано 1991 година. С подкрепата си за Жаблянов обаче левицата на практика оправда политическото насилие по време на комунизма.\r\n\tВ четвъртък в парламентарна декларация управляващата партия поиска оставката на Жаблянов като заместник-председател на парламента заради декларацията на левицата срещу провеждането на „Луковмарш“, в която социалистите реабилитираха Народния съд.\r\n\t\"Ако исканата оставка не бъде подадена в рамките на работния ден, още утре в 9.00 часа народните представители от ГЕРБ ще започнем събиране на подписи за официално искане на оставката му като заместник-председател на парламента\", обяви Биков.\r\n\tУправляващите искат Жаблянов да напусне поста си, тъй като именно той е автор на въпросната декларация на БСП, в която Народният съд бе окачествен като \"необходимо и неизбежно правосъдие\".\r\n\tИскането доведе до общо заседание на Изпълнителното бюро на партията и парламентарната група, от което обаче отсъства лидерът на социалистите Корнелия Нинова, която не е в България.\n\n\r\n\t\r\n\tСлед около два часа умуване зам.-председателят на левицата Кирил Добрев направи кратко изявление пред медиите, в което обясни, че \"Изпълнителното бюро не подкрепя исканата от ГЕРБ оставка\" и \"няма основания за нея в правилника на парламента\". Според социалистите в момента дневният ред на обществото е съвсем друг.\r\n\tПреди да съобщи, че БСП „няма да даде Жаблянов“, Добрев припомни, че има позиция на БСП от 1991 г., в която се казва: \"Като поема политическата отговорност на своята предшественичка за допуснатите грешки и деформации, БСП се извинява на всички граждани на страната, включително и на партийните членове, които в този период бяха незаконно, необосновано тероризирани и унижавани\".\r\n\tНе е ясно дали Жаблянов, който в документа заключи, че „Народният съд е едно необходимо и неизбежно военновременно правосъдие\", споделя тази партийна оценка.\r\n\t\r\n\tПо-рано през деня в парламента самият той заяви, че няма никаква причина да се оттегля от заместник-шефския пост.\r\n\t\"Изпълнителното бюро на БСП има официална позиция, аз имам мое лично мнение. Не виждам нищо нередно в случая. Няма причина за оставката. За какво да подавам оставка?\", коментира депутатът.\r\n\tПопитан дали ще се извини на близките на жертвите на Народния съд, Жаблянов отговори с въпрос: \"На кого трябва да се поднесат извинения?\".\r\n\tПосле пък на въпрос дали ще се оттегли от поста зам.-председател на парламента, ако колегите му от БСП поискат това от него, Жаблянов заяви: \"Това ще бъде голяма изненада за мен. Не виждам причина\".\r\n\t\"Много ви моля, да си прочета вестниците, благодаря ви\", беше коментарът на Жаблянов на следващите въпроси на журналистите.\r\n\tПо неофициална информация на Mediapool по време на заседанието на Парламентарната група на левицата и ръководството на партията са се чули различни мнения. „Можете да си представите как беше – разликата е поколенческа. По-възрастните, за жалост, споделят виждането на Жаблянов и не виждат защо трябва да подава оставка“, каза депутат от социалистите.\r\n\tПо-рано през деня говорителят на ПГ на БСП Жельо Бойчев публично се разграничи от написаното от Жаблянов, заявявайки, че то не отразявало официалната позиция на социалистическата партия за събитията от края на 1944 и началото на 1945 г., при които са издадени 2730 смъртни присъди.\r\n\t\"Трябва да стане ясно веднага, че написаното от Жаблянов, че \"Народният съд е едно необходимо правосъдие\" не може да се счита за официална позиция на БСП и не ангажира партията. Ситуацията е неприятна, ще помислим дали да има санкции“, каза Бойчев, който очевидно се е оказал по-късно от малцинството в БСП.\r\n\tВъв вторник пресцентърът на БСП разпространи декларация от името на Изпълнителното бюро на партията, с която осъжда провеждането на Луковмарш в София. В текста фигурираше оценка на Народния съд, според която той е бил навременно правосъдие.\r\n\tМалко по-късно пиарите на формацията обясниха, че тясното ръководство на БСП е възложило изработването на декларацията срещу националистическото шествие, но текстът е бил публикуван без санкцията му. Социалистите не били разбрали за оценката на Народния съд. Изречението бе свалено от сайта на левицата. Впоследствие стана ясно, че автор на текста е заместник-председателят на парламента Валери Жаблянов.\r\n\tСитуацията около поисканата оставка на Жаблянов може да се окаже своеобразен политически реванш за казуса с бившия парламентарен председател от ГЕРБ Димитър Главчев, който напусна поста в средата на ноември м.г. по настояване на БСП.\r\n\tТогава лично премиерът Бойко Борисов се ангажира да изпълни волята на левицата заради решението на Главчев да изгони от пленарната зала лидера на БСП Корнелия Нинова, тъй като сметна, че тя чете оскърбителна за министър-председателя декларация.", "date": "2018.02.15", "title": "ГЕРБ поиска оставката на Жаблянов, БСП застана зад него"}
{"url": "http://www.mediapool.bg/bulgaria-se-vklyuchva-v-novata-misiya-na-nato-v-irak-news275606.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБългария ще се включи в новата обучителна мисия на НАТО в Ирак, съобщи вицепремиерът министър Красимир Каракачанов, който участва в срещата на военните министри от страните членки на пакта в Брюксел.\r\n\tТой обаче не уточни какви ще са параметрите на българското участие там.\r\n\tНАТО одобри на заседанието си началото на подготовката за новата мисия, която няма да е бойна.\r\n\tГенералният секретар на НАТО Йенс Столтенберг посочи в четвъртък, че международната коалиция срещу \"Ислямска държава\" е освободила 98 процента от завладените територии в Сирия и Ирак и 7.5 млн. души са били освободени от джихадистите.\r\n\tПреди два дни министърът на отбраната на САЩ Джеймс Матис призова за тренировъчната мисия. Тя ще е поредно изпитание за бюджета на страните членки и досега част от тях имаха резерви.\n\n\r\n\tНАТО и сега поддържа подобна мисия. По-малко от 20 души изпълняват подобни задачи към посолството на Великобритания в Багдад и според Вашингтон тази мисия е прекалено малка.\r\n\t\r\n\tКаракачанов съобщи в четвъртък, че в рамките на форума се е срещнал с Джеймс Матис и го е поканил да посети България.\r\n\t\"Обсъдихме нивото на сътрудничество във военната област, необходимостта от засилване на това сътрудничество и извеждането му на по-високо ниво като комуникация. Това днес бе първата крачка в тази посока. Запознах Матис с нашите програми за модернизация на въоръжените сили\", каза Каракачанов.\r\n\tБългария трябва да стартира трите големи модернизационни проекта – покупката на нови изтребители, кораби и бронирани машини, но все още има сериозни съмнения дали правителството има наистина политическа роля за това.\r\n\tТе се засилват още повече от плановете на Каракачанов да инвестира сериозни средства в ремонт и дори модернизация на старата съветска техника.\r\n\t\r\n\tСАЩ периодично призовават съюзниците в НАТО да отделят повече средства за отбрана, което стана и на този форум.\r\n\tПо този повод Каракачанов посочи, че България е сред държавите, които се очаква да изпълнят целта вложенията им в отбранителни способности да достигнат два процента от БВП до 2024 г.\r\n\tСофия е поела този ангажимент от години, но досега няма значителен напредък и бюджетът за отбрана се движи около 1.2-1.4%. Почти изцяло той се изразходва за текуща поддръжка и заплати.\r\n\t\"Още на 3 януари българското правителство прие националния план за увеличаване на разходите до два процента от БВП\", каза Каракачанов, цитиран от БТА.\r\n\t\"Средствата за отбрана не са само заради поетия ангажимент, а са необходими за модернизация на нашите въоръжени сили. За разлика от много други европейски държави в България има разбиране по тази тема.\", допълни той.\r\n\tСпоред данни на НАТО Великобритания, Румъния, Гърция, Естония, Литва и Латвия са изпълнили или са близко до целта от 2 процента. Франция и Турция са сред страните, които ще я достигнат бързо.\r\n\tКато цяло 15 от 28 членки на алианса, като изключим САЩ, имат стратегии за изпълняване на целта от 2 процента, договорена за първи път през 2014 г. като отговор на руската анексия на Крим.", "date": "2018.02.15", "title": "България се включва в новата мисия на НАТО в Ирак"}
{"url": "http://www.mediapool.bg/deputatite-podkrepiha-merkite-sreshtu-reeksporta-na-lekarstva-no-shte-gi-dopalvat-news275608.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tДепутатите приеха на първо четене в четвъртък в Закона за лекарствените продукти в хуманната медицина, които предвиждат ограничителни мерки и по-високи санкции срещу паралелния износ на медикаменти, заради който има недостиг на българския пазар.\r\n\tПромените предвиждат вносът и търговията с лекарства, заплащани частично или изцяло от здравната каса, да се следи постоянно посредством електронна система. Когато за определени медикаменти се установи недостиг на българския пазар, техният износ от страната ще бъде ограничаван или напълно забраняван.\r\n\tНа проверка от ИАЛ подлежат лекарствените продукти, за които най-малко 5 различни аптеки в рамките на един месец подадат уведомление, че дистрибутор не е изпълнил заявката им в срок.\r\n\tЕкспертен съвет към Изпълнителната агенция по лекарствата (ИАЛ) ще разработва два списъка – единият за лекарствата, за които временно може да направи ограничения в износа при установяване на недостиг, а другият – за медикаментите, за които в рамките на предходните три месеца търговците на едро са уведомили ИАЛ, че ще изнасят извън страната.\r\n\tЛекарствените продукти, включени в ограничителния списък, ще могат да се изнасят, само ако ИАЛ не е издала заповед за ограничаване на износа на конкретния лекарствен продукт.\n\n\r\n\tИАЛ ще има право да издаде заповед само в случаите, когато се установи, че има липса или недостиг на медикаменти за българските пациенти.\r\n\tВъвежда се задължение фармацевтичните фирми да поддържат резерв в количества до 10 на сто за лекарствените продукти, изчислен от потреблението на съответните лекарствени продукти през последните 6 месеца.\r\n\tЧаст от текстовете обаче ще претърпят промени между първото и второто четене, стана ясно при обсъждането в зала в четвъртък.\r\n\tПредседателят на парламентарната здравна комисия Даниела Дариткова (ГЕРБ) смята, че не е необходимо да има два списъка - с наблюдавани и със забранени за износ продукти , а те могат да бъдат обединени в един чрез предвидената да се изгради електронна система. Освен това тя ще предложи списъкът да се допълва и по сигнали на граждани, болници и др.\r\n\tПреразгледани ще бъдат и текстовете, които изискват аптеките да подават сигнал до ИАЛ при отказана от дистрибутор доставка, за да няма възможност аптеки да притискат доставчиците си за бързи доставки на медикаменти, които след това самите аптеки да пренасочват към износ.", "date": "2018.02.15", "title": "Депутатите подкрепиха мерките срещу реекспорта на лекарства, но ще ги допълват"}
{"url": "http://www.mediapool.bg/razhodite-na-balgarskite-domakinstvata-izprevarvat-prihodite-im-v-kraya-na-2017-g-news275604.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tРъстът на разходите на домакинствата у нас изпреварва повишението на доходите през последното тримесечие на 2017 г. Тенденцията се наложи от средата на миналата година и продължава и в периода октомври – декември, показват данните на НСИ.\r\n\tНад половината от българите продължават да разчитат основно на работната заплата. Близо една трета от разходите им отиват за храна, а почти една пета за издръжката на жилището. Най-сериозно са се повишили харчовете за здраве. За да компенсират плащанията по жилището, българите са намалили средствата за култура, образование и отдих.\r\n\tЗа последните три месеца на 2017 г. доходът на едно лице от домакинство се увеличава с 9.3 на сто на годишна база и достига 1449 лв. В същото време разходите са се повишили с 13.2 на сто до 1368 лв. спрямо четвъртото тримесечие на 2016 г.\r\n\tЗа периода октомври - декември с най-висок относителен дял продължават да са доходите от работна заплата (53.9%), следвани от тези от пенсии (26.2%). Доходите от самостоятелна заетост са 7 на сто, а тези от социални обезщетения и помощи – 3.4 на сто.\r\n\tВ номинално изражение през четвъртото тримесечие на 2017 г. в сравнение със същия период на 2016 г. доходът от самостоятелна заетост нараства с най-бърз темп – от 79 на 102 лв. (ръст от 29.6%). Доходът от работна заплата се увеличава от 715 на 781 лв. ( 9.2%). Доходите от социални обезщетения и помощи остават без промяна - 49 лева, а доходите от пенсии нарастват от 372 на 380 лв. (2.3%).\r\n\tНай-голям дял от разходите на домакинствата продължават да са за храна (31%), следвани от тези за жилището (18.8%). Плащането на данъци и социални осигуровки отнема 12.2% от средствата, а за транспорт и съобщения отиват още 10.5 на сто.\r\n\tВ сравнение с година по-рано най-много нарастват разходите за издръжка на жилището – вода, ток, отопление, обзавеждане и поддържане на дома. Ръстът е 17.3 на сто - от 219 на 257 лв. На следващо място са разходите за храна и безалкохолни напитки, които се повишават от 376 на 424 лв., което е увеличение с 12.5%.\r\n\tРъстът на разходите за здравеопазване е 10.8 на сто - от 67 на 74 лв., а тези за транспорт и съобщения се увеличават с 10.5 на сто - от 129 на 143 лв.\r\n\tРастат и разходите за алкохолни напитки и цигари - от 55 на 59 лв. (6.8%), както и за облекло и обувки - от 54 на 57 лв. (4.1%).\r\n\tНамаляват единствено разходите за свободно време, културен отдих и образование от 48 на 47 лв. (1.6%).\r\n\tПотреблението на основни хранителни продукти средно на лице от домакинство търпи промени на годишна база. Увеличава се потреблението на хляб, месо, месни произведения, кисело мляко, зеленчуци, плодове и яйца. В същото време намалява консумацията на сирене и картофи. Без промяна е потреблението на прясно мляко, зрял фасул и олио.", "date": "2018.02.15", "title": "Разходите на българските домакинствата изпреварват приходите им в края на 2017 г."}
{"url": "http://www.mediapool.bg/nov-protest-za-pirin-pita-dokoga-tsyalata-darzhava-shte-raboti-za-tseko-news275603.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНов протест в защита на Пирин – този път по обед и пред сградата на екоминистерството, попита \"Докога цялата държава ще работи за Цеко?\". Десетки граждани се събраха в четвъртък пред сградата на Министерството на околната среда и водите с продължаващи искания за оставка на екоминистъра Нено Димов, докато в същия момент той провеждаше закрита среща за климата като част от програмата на европредседателството.\r\n\tДемонстрацията, охранявана от около 30 полицаи, обаче бе напълно пренебрегната от Димов, въпреки призивите на присъстващите \"Нено, слез!\".\r\n\tДругото скандиране бе \"Нено вън!\" като продължаващо искане на отстраняването на екоминистъра. Протестиращите вече настояват и за оттеглянето на вицепремиера Валери Симеонов, но преди ден премиерът Бойко Борисов обяви в тв инвервю, че  на нито един от двамата.\r\n\tПротестиращите настояха за пореден път министърът да каже кой е реалният собственик на ски зона \"Банско\" и \"Витоша ски\". В интервюто от предишната вечер Борисов каза, че \"всички знаят кой е реалният собственик на \"Юлен\" – за Цеко Минев става въпрос\". Той обясни още, че \"Зелените\" не вярват на Минев – затова според мен собственикът да излезе, да се разкрие и да каже кой е\".\r\n\tПремиерът също така отрече държавата да помага на \"Юлен\", но според природозащитниците това не е така.\n\n\r\n\t  \r\n\t\r\n\t\"И изпълнителната власт работи за \"Юлен\" с решението си за плана за Пирин, и парламентът обслужи днес \"Витоша ски\", а те са на един и същи човек – Цеко. Всъщност цялата държава работи за Цеко\", заяви пред събралите се Катерина Раковска от Глобалния фонд за дивата природа WWF. Организацията стои зад поредицата от протести в защита на Пирин, провокирани от промяната в плана за управление на едноименния парк, позволяващи нови ски строежи в защитените територии.\r\n\tОт четвъртък протестиращите пред екоминистерството прибавиха към исканията си и настояване депутати да внесат в Конституционния съд жалба срещу  поправки в Закона за земеделските земи, който позволява удължаване на действието на смяната на предназначението на ниви и застрояването им. \"Обединените патриоти\", ГЕРБ и \"Воля\" преодоляха наложеното от президента вето върху поправките, които според природозащитниците ще доведат до изграждане на нови ваканционни селища край Черноморието върху земи с променено предназначение.\r\n\t\"Мисля, че тези народни представители, които са гласували \"против\" този закон, ако имат принципна позиция, трябва да продължат със следващата крачка и да внесат жалба в КС\", коментира Димитър Кацов от Гражданска инициатива \"Да спасим Карадере\", цитиран от БНР.\r\n\t  \r\n\t\r\n\tПриродозащитниците предлагат чрез промени в Закона за устройство на територията да се обявят за невалидни вече приетите подробни устройствени планове.\r\n\tСлед събралите се пред ековедомството недоволни граждани имаше млади хора, родители с малки деца и бебета, протестиращи със скиорски очила и челници.\r\n\t\"Колко километра нови писти вървят комплект с втория лифт\", бе изписано на огромен транспарант. Песента на рок певицата Милена Славова \"Нямам нерви\" показа емоциите на демонстрантите.\r\n\tВечерта в четвъртък в десет български и три чужди градове ще има още протести срещу решението на правителството за промяна на плана за управление на парк \"Пирин\", с искания на оставките на Нено Димов и Валери Симеонов, както и призиви за отхвърляне на предложените от \"Обединените патриоти\" и ГЕРБ промени в Закона за горите. Ако те бъдат приети, ще отпадне задължението за промяна на предназначението на земите в горски терени при реконструкция или построяване на нови ски лифтове и писти. На практика това ще отвори вратата за масова реализация на различните проекти за разширяване на ски курортите и изграждане на нови лифтове и писти.\r\n\tПрез 2012 г., когато бяха наложени ограниченията за промяна предназначението на земята за ски строежи, шест месеца бяхме на протести, припомни Константин Иванов от WWF.", "date": "2018.02.15", "title": "Нов протест за Пирин пита докога цялата държава ще работи за Цеко"}
{"url": "http://www.mediapool.bg/poveche-zheni-shte-badat-obhvanati-v-profilaktikata-sreshtu-rak-na-matochnata-shiyka-news275609.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНационалната здравноосигурителна каса (НЗОК) ще плаща профилактични прегледи и изследвания за рак на маточната шийка на повече жени през тази година. Това предвиждат промени в наредба на Министерството на здравеопазването за диспансеризацията, публикувани за обществено обсъждане.\r\n\tС промяната се разширява обхватът на жените, подлежащи на гинекологичен преглед с изследване с цитонамазка за профилактика на рак на шийката на матката.\r\n\tТози вид профилактична дейност ще обхване всички жени на възраст 30-40 години, а не само тези, които навършват 30 години в съответната календарна година, както беше досегашният регламент.\r\n\tЦелта на тази промяна е да се разшири обхватът на скрининговата дейност за ранно откриване на жени с патологични изменения на шийката на матката и съответно да се създаде възможност за навременно им лечение.\r\n\tПо данни на Националния център за обществено здраве и анализи за последните 6 години регистрираните случаи на заболяването са нараснали от 371 на 420 на 100 000 души.\n\n\r\n\tПромяна се въвежда и по отношение на диспансеризацията за пациенти с Болест на Бехтерев от специалист по ревматология в извънболничната медицинска помощ, която се отменя, тъй като ще се осигурява в рамките на амбулаторна процедура в болниците.\r\n\t“Това дава възможност за осъществяване на необходимите за диспансерно наблюдение дейности при еднакви условия за всички пациенти с това заболяване, независимо от стадия и тежестта на протичане“, се казва в мотивите на министерството.", "date": "2018.02.15", "title": "Повече жени ще бъдат обхванати в профилактиката срещу рак на маточната шийка"}
{"url": "http://www.mediapool.bg/bivsh-uchenik-zastrelya-17-dushi-v-uchilishte-vav-florida-news275580.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\tБивш ученик на 19 години откри в сряда стрелба в училище във Флорида и уби 17 души, сред които младежи и възрастни, съобщават световните агенции в четвъртък. Други 17 пострадали са приети в местни болници.\r\n\tСтрелецът бе задържан от полицията часове след нападението и бе идентифициран като 19-годишния Никълъс Крус, изключен по-рано от училището заради дисциплинарни нарушения, съобщиха от полицията.\r\n\tТрагедията се разира в гимназията \"Марджъри Стоунман Дъглас\", като това е 18-ият случай на стрелба в училище в САЩ тази година, според организацията за контрол върху оръжията \"Евритаун фор гън сейфти\". В тази цифра се включват самоубийства и инциденти, при които няма ранени, както и случаи като този през януари, когато 15-годишен уби двама ученици в гимназия в Кентъки, припомня БТА.\r\n\tМестният шериф Скот Израел съобщи пред медиите, че задържаният Крус е имал поне една пушка и множество пълнители, но се е предал на силите на реда без борба. Повечето жертви са били в гимназията, макар някои тела да са открити и извън нея. \r\n\tИзстрелите в сградата започнали малко преди края на часовете за деня в 14.30 часа местно време, съобщи Си Ен Ен. Малко преди това се включила противопожарната аларма, като не се изключва вероятността Крус да я е задействал, за да всее паника. Повечето ученици се укрили в класните стаи.\n\n\r\n\tСтрелецът е бил въоръжен с полуавтоматична пушка, с която открил безразборен огън по всеки, попаднал на пътя му. Засега не се уточняват мотивите за нападението. Разследващите проверяват публикациите в социални медии на заподозрения. Открити са открили \"много обезпокоителни\" материали, допълни шерифът.\r\n\tУченик, избягал от стрелбата, описва Крус като \"странно хлапе\" и един вид \"самотник\", отбелязва АП. Други възпитаници на гимназията потвърждават пред американските медии, че Крус не се е движел сред много хора и рядко завързвал социални контакти. Забелязван е с шапка от предизборната кампания на американския президент Доналд Тръмп.", "date": "2018.02.15", "title": "Бивш ученик застреля 17 души в училище във Флорида"}
{"url": "http://www.mediapool.bg/voenniyat-parad-na-tramp-mozhe-da-struva-mezhdu-10-i-30-mln-dolara-news275581.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tВоенният парад, който президентът на САЩ Доналд Тръмп иска да бъде организиран, може да струва между 10 и 30 милиона долара.\r\n\tТова посочи директорът по бюджетните въпроси към Белия дом Мик Мълвени, цитиран в четвъртък от Асошиейтед прес и Ройтерс. \r\n\tОценките са \"много предварителни\", отбеляза Мълвени пред бюджетната комисия на Камарата на представителите. Разходите са \"между 10 и 30 милиона долара според продължителността\" на парада, допълни той. \r\n\tРедица представители на американските власти като министъра на отбраната Джим Матис потвърдиха, че Тръмп настоява за мащабен парад, който да покаже военната мощ на САЩ, но според Мълвени администрация все още не е взела решение. По думите му ще трябва да се поиска Конгресът да отдели съответната сума или да бъдат пренасочени средства.", "date": "2018.02.15", "title": "Военният парад на Тръмп може да струва между 10 и 30 млн. долара"}
{"url": "http://www.mediapool.bg/zaharieva-stranite-ot-zapadnite-balkani-shte-vlyazat-v-es-kogato-sa-gotovi-news275605.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tДемократичните, проспериращи и сигурни Западни Балкани са от изключителна важност за ЕС, но ще се присъединят, когато са готови, коментира вицепремиерът и министър на външните работи Екатерина Захариева преди началото на неформалната среща на министрите на външните работи /Гимних/, която се провежда днес и утре в НДК.\r\n\t\"Ние сме съсед на тези страни и смятаме, че нашето бъдеще е заедно в ЕС, но тогава, когато те са готови\", каза Захариева.\r\n\tТя приветства стратегията на ЕС за страните от региона и каза, че \"тя е навременна, всеобхватна и обективна, без да прави компромиси\".\r\n\tЗахариева коментира и преговорите между Скопие и Атина за името на югозападната ни съседка.\r\n\t\"Това е двустранен въпрос между Атина и Скопие. Решението е много важно за целия ЕС“, каза министърът и изрази убеденост, че колегите й ще вземат най-доброто решение.\n\n\r\n\tГърция години наред блокира евроатлантическата интеграция на Македония заради спора за името й. Новото правителство в Скопие на , че е готово на отстъпки.\r\n\tДруга тема, която дипломатите ще обсъдят, е ситуацията в Сирия и темата за Северна Корея.\r\n\t\"Забелязваме позитивни сигнали в диалога между Северна и Южна Корея и се надяваме тези позитивни сигнали да продължат\", отбеляза Захариева.", "date": "2018.02.15", "title": "Захариева: Страните от Западните Балкани ще влязат в ЕС, когато са готови"}
{"url": "http://www.mediapool.bg/shte-otvarne-li-putin-zaradi-vagner-news275571.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПървият руско-американски условен пряк сблъсък в Сирия приключи с гибелта на руснаци и техните съюзници. Това още не е нова световна война, но вече прилича на Виетнам, където, като в съветски виц, с американската войска се сражават \"виетнамците\" Ли-Си-Цин и Си-До-Ров. Вярно, тогава срещу САЩ стояха военни съветници и редовна войска. Тук обаче руското министерство на отбраната заявява, че \"няма руски военнослужещи в този район на сирийската провинция Дейр аз Зур\". Така че изглежда в Сирия американците имат работа с руски частни военни компании (ЧВК).\r\n\t\r\n\tНай-известната руска ЧВК е компанията \"Вагнер\". Тя няма отношение към любимия композитор на Хитлер, но по данни на руски и чуждестранни медии, е свързана с бизнесмена Евгений Пригожин, когото наричат още \"готвача на Путин\". Тази ЧВК се прочу в началото на военните действия в Източна Украйна през 2014 г., но и за участието й в боевете в Сирия има десетки публикации. Включително и за загубите, които руското министерство на отбраната не отчита в сводките си, което не пречи на властите понякога посмъртно да награждават тези хора, които са нито доброволци, нито наемници.\r\n\tПринципната разлика между руската армия и частната военна компания е заложена в наименованието. Военните трябва да защитават интересите на Русия. А загиналите в Сирия руснаци, съдейки по наличната информация, са щурмували петролна рафинерия, която може би е интересна за Пригожин, руския съюзник на Башар Асад, но явно се намира извън зоната на интереси на Руската федерация.\r\n\tТака че да се каже, че в Сирия на 7-ми или 8-ми февруари са загинали руснаци, защитаващи нечии частни интереси, ще бъде просто констатиране на факта. В съответствие с Международната конвенция за борба с вербуването, използването, финансирането и обучението на наемници (приетата през декември 1989 г. резолюция на Общото събрание на ООН) загиналите са наемници. С всички произтичащи последици, включително и за Русия, макар тя и  да се старае да се разграничи.\r\n\tСлед като не са загинали военни, трябва ли руските власти да са отговорни за смъртта им? Кандидатът за президент на Русия от партията \"Яблоко\" Григорий Явлински смята, че да. Колегите му от опозицията често го обвиняват в съглашателство с властите, но засега именно той реагира правилно на случилото се, изисквайки отговор от Владимир Путин.\r\n\tЯвлински иска от президента отчет \"за действията на руските военни в Сирия в момента, за количеството загинали руски граждани, независимо в какъв формален статут са служили\". Също, с оглед \"на случаен или преднамерен непосредствен сблъсък между Русия и САЩ\", трябва \"публичен отчет за взаимоотношенията със САЩ\".\r\n\tВместо това властите водят класическа капания по дезинформация. Отначало министерството на отбраната отричаше изобщо някой да е загинал. След това, когато стана безпредметно да се крие, анонимни чатове в Телеграмм разказаха за стотици загинали. Накрая, бившият командващ бойците в Донбас Игор Гиркин (Стрелков) посочи на страницата си в \"Вконтакте\" числото 600 загинали, като се има предвид, че американците казваха че, в нападенията като цяло са участвали около 500 души.\r\n\tВъв важните държавни медии, най-вече по телевизията, информацията за гибелта на руснаците в Сирия, разбира се, не влезе. Но в социалните мрежи веднага се заговори за дезинформацията, дискредитираща Русия. Вече без да се назовава източникът, постоянно се споменаваха или 200, или даже 600 загинали. Хайде сега докажете, че някой изобщо е загинал. Веднага ще ти наврат в очите тези митични шест стотици. Вярвате на всичко, ще кажат кремълските пропагандисти, веднъж са 600, а друг път 200. А петимата или малко повече, чиято гибел вече няма как да скрият, сигурно официално ще признаят и погребат.\r\n\tВ заключение, дискусията за загиналите в Сирия засега върви в тесен кръг. Управляващата класа ръководи и, вероятно, печели от сирийската война, като старателно скрива информацията. Малък кръжок политически активни граждани - и лоялни на Кремъл, и опозиционно настроени - обсъжда руските загуби в кухните на социалните мрежи. А мнозинството, благодарение на ефективната кремълска дезинформация и цензурата, просто нищо не знае.\r\n\tНе знае, но се страхува от голямата война. В края на 2017 г. мнозинството руснаци неслучайно посочи приключването на сирийската война за главно събитие на годината. Как ще реагират тези хора, като разберат, че войната в Сирия се превръща в подобие на тази в Афганистан, а рискът от пряк конфликт със САЩ рязко се е повишил? Засега не знаем ще се разбунтува ли тази трета Русия или ще продължи да осигурява кадри за ЧВК, за да умира в далечна страна за чужди интереси.\r\n\t*", "date": "2018.02.15", "title": "Ще отвърне ли Путин заради Вагнер?"}
{"url": "http://www.mediapool.bg/nad-350-miliona-detsa-po-sveta-zhiveyat-v-zoni-na-konflikt-news275582.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПовече деца, откогато и да било преди, живеят в зони на конфликт и са застрашени от смърт и насилие, съобщи благотворителната организация \"Спасете децата\", цитирана от Ройтерс.\r\n\tНай-опасните страни за млади хора са Сирия, Афганистан и Сомалия. \r\n\tНай-малко 357 милиона подрастващи, или едно от всеки шест деца по света, живеят в зони на конфликт, което представлява увеличение със 75% спрямо началото на 90-те години, сочи докладът на организацията. \r\n\tЗасилената урбанизация, продължителните конфликти и увеличаването на броя на училищата и болниците, които стават цел на нападения, повишават опасността за децата, отбелязват експертите. Други опасности са отвличанията и сексуалното насилие. \r\n\t\"Наблюдаваме шокиращо увеличаване в броя на децата, които растат в зони, засегнати от конфликт, и са изложени на най-тежките форми на насилие, които можете да си представите\", посочва и изявление президентката на \"Спасете децата\" Хеле Торнинг-Шмит. \r\n\t\"Децата понасят страдания, каквито никое дете не трябва да среща – от сексуално насилие до това да бъдат използвани като камикадзета при бомбени атаки. Техните домове, училища и площадки за игра стават бойни полета\", каза още Торнинг-Шмит, която е бивш премиер на Дания. \n\n\r\n\tДанните на ООН сочат, че над 73 000 деца са били убити или осакатени при 25 конфликта от 2005 г. насам, когато започва тази статистика. От 2010 г. случаите на убити или осакатени деца, потвърдени от ООН, е скочил с близо 300%. \r\n\tСпоред доброволчески организации обаче истинските цифри вероятно са много по-високи предвид трудностите при потвърждаването на данни в зони на конфликти. \r\n\t\"Спасете децата\" посочва, че влошаването на ситуацията за децата в конфликтните зони се дължи на зачестилите боеве в градовете и все по-честото използване на бомби в гъсто населени райони. \r\n\tКъм децата се насочват по-брутални практики като изпращане на младежи на самоубийствени атентати и широко разпространеното използване на оръжия като варелни бомби. В Близкия изток две пети от децата, или 40%, живеят в зони на конфликти. По този показател регионът се нарежда на първо място в света, следван от Африка, където съответният дял е 20%.", "date": "2018.02.15", "title": "Над 350 милиона деца по света живеят в зони на конфликт"}
{"url": "http://www.mediapool.bg/agresiyata-i-malkite-detsa-koi-e-vinoven-news275563.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\tКато детски психолог при мен често идват родители с конкретен въпрос: Кой е виновен детето ми да се държи агресивно? Все по-често се чуват възклицания колко много се е променило обществото ни и колко по-агресивни са станали децата. За причината за този проблем няма еднозначен отговор, но мога да изброя възможни фактори, последици и посоки, защото всяко дете е една вселена, сформирана от ред фактори.\r\n\t\r\n\t\r\n\tВажно е да се отбележи, че агресивно поведение при децата определяме тогава, когато е изпълнено целенасочено действие, за да бъде наранен физически, психически и/или морално да бъде унижен и обиден даден опонент или да се разруши чужда собственост. И макар според класификациите агресивното поведение да се дели на отклонение с начало ранното детство и отклонение с начало юношеството, ми се налага да обяснявам, че дете на възраст година и половина не е редно да бъде определяно от родители или непознати като агресивно. При толкова малко дете няма как да говорим за целенасочено действие с цел вреда. Дори то да е замахнало или ударило в гнева си, то е защото му липсват умения за самоконтрол и защото все още няма рационално мислене относно последиците на собствените си действия. Детето изпробва различни алтернативи и отговорност на родителя е леко да хване ръката му и с твърд тон да обясни, че това поведение не е приемливо.\r\n\tЗа сигнификантни признаци на агресивно поведение при малките деца можем да говорим около четвъртата година, когато детето вече прави логически връзки и когато вече може да му се влияе на когнитивно-поведенческо ниво. Много е трудно в България да се намери статистика за психични отклонения, затова един от източниците, които използвам, е собствено проучване от 2010 г. в три детски градини на деца между 4 и 6 години (общо 133), което показа, че признаци за агресивно поведение се откриват при близо 12% от децата. Държа да отбележа, че това са симптоми, а не диагноза, т.е. следва тези деца да бъдат обследвани и подпомогнати. В европейските статистики диагнозата \"Поведенческо разстройство с противопоставяне\" варира около 5-6%.\r\n\tТези данни може да са скучни и не особено важни, но придобиват особен интерес, когато допълня, че според европейско проучване с участие на България от 2009 г., . Грубо казано тези 12%, които сме засекли, че имат проблем, не биват подкрепени. И затова още от сухата статистика (не българска, защото такава не съм срещала до сега) – , а 23 на сто от тези деца няма да завършат училище. И преди да сме обвинили нашата народопсихология, че не сме свикнали да търсим психологическа и психиатрична помощ, ще кажа, че трябва, защото немските данни показват, че само 2% от немските родители на деца до 6 години са потърсили помощ за същите проблеми.\r\n\tОще един въпрос, който често се поставя и на който с типична психологическа уклончивост трябва да отговоря: \"И двете са възможни\". Семейството е сигурната среда, в която децата получават своите първи уроци по социално общуване. Реакцията на родителите в неприемливи, агресивни ситуации е от изключителна важност за модела на поведение на детето.\r\n\tАко предположим, че средностатистическият образован родител е запознат с тази трактовка, то често идват родители, които казват: \"Казал съм му/ѝ, да не удря пръв/първа, но !\". Макар обществото ни често да функционира на този принцип, като психолог не мога да се съглася, че е правилна реакция. Малкото дете следва да бъде научено, че в различни ситуации има различни начини на действие и не е задължително да отвърне на удара с удар.\r\n\t\n\n\r\n\tЗа да не звуча голословно, нека разгледаме следния случай: Две-тригодишно детенце се е качило на пързалката на детската площадка, оглежда любопитно какво правят по-големите, чуди се как точно да се завърти и да се пусне надолу. И докато то се върти малко неориентирано, покрай него профучава 4-годишен ураган, който го изблъсква и се спуска първи. Мъникът още не осъзнава какво се е случило, гледа стреснато и докато се оглежда, го бутат повторно. Родителите обикновено ми разказват: \"Как да го/я оставя да се държат грубо с него/нея?! Трябва следващият път да отиде и да се наложи, за да не става \"жертва\" на агресивните деца?\".\r\n\tНа това малко дете няма нужда да му бъде дадена инструкция как \"да бута\", а да му бъде показано каква е \"посоката на движение\", как следващия път да помоли да го изчакат, как да настоява, че сега е негов ред и чак тогава, когато е необходимо, родител да се намеси. \r\n\tНо това, от което те имат нужда, е .\r\n\tКогато детето наистина се чувства жертва, тогава то, както и всеки пораснал възрастен, чисто физиологично стига до вечната истина \"бий или бягай\". Проучвания показват, че жертва на тормоз и насилие стават деца, които се чувстват слаби, с ниско самочувствие и самооценка. Правилната  в повечето случаи са предпазващият фактор детето да не е тормозено от връстниците си. А първа инстанция да стигне до осъзнаването на собствените си възможности и права е семейството.\r\n\tОще един провокативен въпрос, който въпреки многото обяснения ще оставя без конкретен отговор. При всички случаи ще отбележа, че като във всяка друга професия, така и в учителската има етика и кодекс, които педагозите би следвало да спазват, и е въпрос на лични качества и разбирания кой и до колко съвестно ще изпълнява задълженията си въпреки личните или професионалните си проблеми.\r\n\tЗа да се опитам да синтезирам отношенията между учители и деца, ще кажа, че те са взаимно свързани.  Но за съжаление и обратният сценарий е възможен – неангажиран учител и ниско ниво на социални умения на връстниците може да променят в негативна посока едно емоционално нестабилно дете.\r\n\t\r\n\t\r\n\tСлед започване на детска градина педагогът е основна фигура, около която се градят социалните умения на децата. Професионализмът в отношенията се явява по-значим фактор от концепцията за учебен план или от материалната база. Всяка една социална ситуация между децата би следвало да намери потвърждение или отхвърляне от страна на компетентния възрастен, за да даде на децата ориентир за постъпките им. Друг е въпросът дали това е възможно при многочислените групи в детските заведения.\r\n\tКато психолог ще повторя вече станалата банална фраза, че е най-прекият път към навременно и успешно противодействие на проблемното поведение. Всяка рязка промяна в поведението на детето, силна възбудимост, емоционални изблици, липса на апетит или сън са сигнали, че детето има нужда от подкрепа и обкръжението му е редно да реагира. . Често на нас, \"външните\" специалисти, се налага да играем ролята на буфер между двата лагера в търсене на отговор на въпроса: Кой е по-агресивен?\r\n\tВ заключение да обобщим, че веригата може да се скъса на всяко ниво и феноменът \"агресивно поведение\" да изплува на повърхността, затова няма как да определим един виновен или едно решение. Компетентността на родителите, учителите и децата по отношение на социалната комуникация в група са едновременно рисковия и предпазващия фактор за появата на агресия.", "date": "2018.02.15", "title": "Агресията и малките деца: кой е виновен"}
{"url": "http://www.mediapool.bg/legendata-svindal-stana-nai-vazrastniyat-olimpiyski-shampion-v-alpiyskite-ski-news275583.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЖивата легенда Аксел Лунд Свиндал стана най-възрастният олимпийски шампион в алпийските ски, завоювайки златото в спускането при мъжете на Олимпийските игри в Пьончан.\r\n\t35-годишният норвежец спечели първото място на пистата в Джонгсон с време 1:40.25 мин., изпреварвайки само с 12 стотни своя сънародник Шетил Янсруд.\r\n\tБронзовият медал остана за водача в класирането за Световната купа в тази дисциплина Беат Фойц от Швейцария, който завърши на 18 стотни след Свиндал. В дисциплината нямаше български участници.\r\n\tНай-възрастният шампион в алпийските дицсиплини досега бе Марио Мат, който на 34 г. победи в слалома на игрите в Сочи през 2014 г.\r\n\tСериозен крах в дисциплината претърпяха австрийските скиори. Олимпийският шампион от Сочи Матиас Майер остана едва 9-ти, Макс Франц завърши 11-ти, а Ханес Райхелт – 12-ти. Най-добро представяне от австрийците направи Винсент Крихмайер със 7-мо време.\n\n\r\n\t\r\n\t1. Аксел Лунд Свиндал (Норвегия) - 1:40.25\r\n\t2. Шетил Янсруд (Норвегия) + 0.12\r\n\t3. Беат Фойц (Швейцария) +0.18\r\n\t4. Доминик Парис (Италия) + 0.54\r\n\t5. Томас Дресен (Германия) + 0.78\r\n\t6. Петер Фил (Италия) + 0.83\r\n\t7. Винсент Крихмайер (Австрия) +0.94\r\n\t8. Брис Роже (Франция) + 1.14\r\n\t9. Матиас Майер (Австрия) + 1.21\r\n\t10. Андреас Сандер (Германия) + 1.37", "date": "2018.02.15", "title": "Легендата Свиндал стана най-възрастният олимпийски шампион в алпийските ски"}
{"url": "http://www.mediapool.bg/prezidentat-na-yuzhna-afrika-dzheikab-zuma-podade-ostavka-news275584.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЮжноафриканският президент Джейкъб Зума подаде оставка късно в сряда след девет години на власт, информира Ройтерс.\r\n\t\r\n\tУправляващата партия Африкански национален конгрес (АНК) поиска оттеглянето му от поста вчера.\r\n\t \r\n\tВ 30-минутно прощално обръщение към нацията 75-годишният Зума все пак отбеляза, че не е съгласен решението на партията, но като дисциплиниран член му се подчинява.\r\n\t \r\n\t\"Служих на народа на Южна Африка по най-добрия начин, на който съм способен. Когато обаче приех преразпределението, разбрах и се задължих да се подчинявам на върховния закон на страната, на констутицията\", каза той.\n\n\r\n\t \r\n\tВ четвъртък парламентът ще избере Сирил Рамафоза за нов президент на Република Южна Африка, съобщи лидерът на парламентарната група на Африканския национален конгрес на заседание на комисия. На същото заседание председателят на парламента заяви, че писмото от президента Джейкъб Зума с оставката му \"още е на път\".\r\n\t \r\n\tУправляващата в Южна Африка партия Африкански национален конгрес (АНК) приветства оставката на президента Джейкъб Зума, заявявайки, че оттеглянето му носи сигурност на страната, предаде Ройтерс.\r\n\t \r\n\t\"Решението предоставя сигурност на хората в Южна Африка във време, когато икономическите и социални предизвикателства към страната изискват бърз и решителен отговор\", заяви заместник генералният секретар на партията Джесие Дуарте.\r\n\t \r\n\tЗума преговаряше с лидерите на АНК за излизането си от властта повече от седмица, но не успя да постигне споразумение за условията и момента на оттеглянето си. Зума стана президент през 2009 година. Вторият му мандат трябваше да изтече през 2019 година.\r\n\t \r\n\tТой бе засегнат от корупционните скандали около богатата фамилия Гупта. В сряда сутринта полицията арестува трима души от дома на семейството в Йоханесбург, информира ДПА.\r\n\tВлиятелната фамилия, която има бизнес интереси в компютърното оборудване, миннодобива, авиацията, енергетиката, технологиите и медиите, е обвинена, че заедно със Зума е оказала влияние върху държавата чрез доходни сделки и дори е повлияла министерски назначения.\r\n\t\r\n\tТова, което остава след оставката на президента на Южна Африка Джейкъб Зума, е една разбита демокрация, пише в редакционен коментар американският \"Ню Йорк таймс\".\r\n\t \r\n\tНякогашният герой от съпротивата срещу апартейда се оказа въвлечен в поредица от безсрамни корупционни скандали, което накара управляващата партия - АНК, да си избере нов лидер, за да принуди Зума да се оттегли, пише вестникът.\r\n\t \r\n\tСлед като това се случи, въпросът сега е дали АНК - партията на Нелсън Мандела, която има почти пълен монопол върху политиката в Южна Африка след края на управлението на бялото малцинство, може да се очисти и да се възстанови под управлението на новия си лидер Сирил Рамафоза.\r\n\t \r\n\t\"Ню Йорк таймс\" припомня, че той е един от близките съратници и протеже на Мандела, изявил се по-късно като успешен бизнесмен, а сега е водач на реформаторското крило на партията.", "date": "2018.02.15", "title": "Президентът на Южна Африка Джейкъб Зума подаде оставка"}
{"url": "http://www.mediapool.bg/uchenitsi-ot-plovdiv-sabirat-pari-za-vazstanovyavane-na-doma-na-tehen-priyatel-news275586.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tУченици от Френската езикова гимназия и Музикалното училище в Пловдив организират благотворителен концерт с цел да съберат средства за възстановяването на опожарената къща на техен съученик и приятел, съобщи местният сайт mediacafe.bg.\r\n\tИнцидентът, оставил без дом единайсетокласника Васил Георгиев от Асеновград, се случил на 17 октомври м.г. Тогава пламъци обхващат първо втория етаж на семейната му къща, като при последвалото гасене на практика е унищожена цялата. Така се оказва, че за да бъде годна за живеене, къщата трябва да бъде построена наново.\r\n\t\"Нашият приятел Васко наскоро преживя нещастието да стане свидетел на това как дома му и всичките му вещи, които за голяма част от нас са даденост, изгарят и се превръщат в пепел\", разказва пред електронното издание неговата съученичка във Френската гимназия Галена Ганчева. \r\n\t\"Ние, приятелите и съучениците на Васил, организираме концерт във Военния клуб напълно и изцяло от наше име. Обръщаме се към всички добри сърца на този ден да подкрепят инициативата ни, защото вярваме, че можем да постигнем много, когато сме заедно\", казва още момичето.\r\n\tКонцертът ще се проведе на 23 февруари, петък, от 19.00 часа във Военния клуб в Пловдив, като входът ще бъде символичен – 5 лева, всеки ще може да дари и допълнителни средства. Програмата включва изпълнения от класическа, българска народна музика, рок и поп музика.\n\n\r\n\t\"Музиката е онова изкуство, което винаги е завладявало човешката душа по един вълшебен, необясним, тайнствен и по детски чист начин, като премахва всякакви ограничения и предразсъдъци… А всеки човек, който се е докосвал до нейния небесен свят, никога не е оставал същият\", споделя Галена пред mediacafe.", "date": "2018.02.15", "title": "Ученици от Пловдив събират пари за възстановяване на дома на техен приятел"}
{"url": "http://www.mediapool.bg/gerb-patriotite-i-volya-othvarliha-vetoto-na-prezidenta-za-zemedelskite-zemi-news275587.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПарламентът преодоля в четвъртък  върху преходните и заключителните разпоредби на Закона за посевния и посадъчния материал, с които се променя и Законът за опазване на земеделските земи, така че в тях да бъдат разрешени строежи.\r\n\tКлючови за повторното приемане на текстовете се оказаха гласовете на депутатите от \"Воля\" на Веселин Марешки, които първоначално заявиха, че ще подкрепят ветото, но впоследствие очевидно са променили мнението си.\r\n\tОстаналите народни представители, гласували \"за\" спорните промени, срещу които бяха организирани серия граждански протести, бяха от управляващата коалиция на ГЕРБ и \"Обединени патриоти\".\r\n\tРадев наложи ветото в началото на февруари, след като екологични организации предупредиха, че предложенията, прокарани тихомълком между първо и четене, създават възможности за разрастване на строителството в земеделски земи в атрактивни за инвеститорите райони като София, Пловдив и по Черноморието. Поправката бе предложена устно от Йордан Апостолов от \"Обединени патриоти\".\r\n\tОбщо 124-ма депутати обаче подкрепиха измененията в четвъртък при минимално необходими 121 гласа за преодоляване на ветото на държавния глава. 73-ма народни представители от БСП и ДПС гласуваха \"против\", а шестима социалисти се въздържаха.\n\n\r\n\tОсновният аргумент на Румен Радев срещу въпросните промени беше, че те не отговарят на конституционното задължение на държавата за защита на земеделските земи и промяна на предназначението им само по изключение при доказана нужда.\r\n\tДебатът преди отхвърлянето на президентското вето продължи около час, като нито един депутат на ГЕРБ не взе думата. От БСП изтълкуваха мълчанието на колегите си като страх от обществото.\r\n\t\"Имаше силна ответна реакция от хора, които се притесняват, че със закона се отваря път за застрояване\", припомни социалистът Крум Зарков, добавяйки, че кабинетът на Бойко Борисов очевидно се е страхува от ответната реакция срещу законопроекта и затова е прехвърлил отговорността на депутатите.\r\n\t\"Законът трябваше да премахне административната тежест. Нищо общо няма със застрояване и най-различните тематики, които се обсъждат\", продължи той, отбелязвайки, че въпреки това в закона са внесени такива промени.\r\n\tСпоред зам.-председателя на земеделската комисия в парламента Светла Бъчварова от БСП \"предложението, което е гласувано, е отстъпление от сега действащите механизми и защити на земеделските земи\".\r\n\tОдобрените от парламента промени в закона предвиждат възможност за собствениците на земеделски земи със сменено предназначение, които не са успели да започнат строителство в законовия срок, да поискат препотвърждение на този статут вместо настоящото превръщане на земята отново в нива.\r\n\tАргументът на управляващите за промяната бе, че много хора и компании при имотния бум преди десетина години са купили земеделски земи, вкарали са ги в регулация след минаване през бюрокрация и плащане на такси, но после дошла кризата и те не могли да започнат строителството на обектите.\r\n\tСрещу поправката обаче се обяви природозащитната организация \"За да остане природа в България\". Според нея промените ще доведат до \"окончателното бетониране на Черноморието\". Опасенията ѝ са свързани най-вече с потенциалното застрояване на малкото останали диви плажове, като Крапец и Карадере.", "date": "2018.02.15", "title": "ГЕРБ, \"патриотите\" и \"Воля\" отхвърлиха ветото на президента за земеделските земи"}
{"url": "http://www.mediapool.bg/zaraboti-elektronna-platforma-za-obshti-sabraniya-na-kompaniite-news275588.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЦентрален депозитар създаде Eлектронна  на общи събрания (ЕПОС).\r\n\tПлатформата предоставя качествено нови възможности за публичните компании, като ползволява всички дейности, свързани с организация, генериране на акционерната/облигационерната книга и провеждане на общи събрания, да стават по електронен път.\r\n\tСъбранията могат да бъдат изцяло електронни, или хибридни - комбинация между електронно участие и физическо присъствие на мястото на провеждане на събранието.\r\n\tПолзите за акционерите/облигационерите на дружествата са във възможностите за предварително гласуване, определяне на пълномощник, включително и онлайн участие в общите събрания, като не се изключва и физическо присъствие.\r\n\tЕПОС предоставя автоматизирано изчисляване на резултатите от гласуванията по време на събранията, както и получаване на статистическа информация, включително и предварителен вариант на протокол с основните реквизити. Това пести време при организацията, улеснява компаниите при следване на административните процедури и законодателни изисквания по отношение на общите събрания.\r\n\tСред най-важните предимства на ЕПОС е възможността за проверка на легитимния акционерен състав в дадена компания, тъй като само Централен депозитар като регистър поддържа актуална база на акционерите в публичните дружества.\r\n\t\"Новата електронна платформа на Централен депозитар е сред най-иновационните системи предвид факта, че едновременно съобразява всички изисквания по българското законодателство и отговаря на европейските стандарти за провеждане на общи събрания. ЕПОС има за цел да намали административната тежест върху публичните компании и да им позволи най-ефективно да се фокусират върху основната си дейност\", коментира Васил Големански, изпълнителен директор на Централен депозитар.\r\n\tЕПОС е предназначена за провеждане на общи събрания на публични компании, като и непублични дружества могат да се възползват от нейните функционалности. Достъпът до платформата става чрез квалифициран електронен подпис (КЕП) и потребителят може да я използва по няколко начина – от дружество, което организира общото събрание, от акционер в дружеството или определен от него пълномощник и от администратор на събранието.\r\n\tЕПОС се поддържа на два езика – български и английски, което позволява участието и на чужди акционери в общите събрания чрез платформата.\r\n\tНа 22 февруари Централен депозитар организира семинар, на който ще демонстрира новата електронна платформа за представители на публични компании, инвестиционни посредници и банки. По време на обучението ще се проведе и интерактивна демонстрация на общо събрание в платформата, така че участниците да се запознаят в детайли с ЕПОС.\r\n\t\"Централен депозитар\" АД е единствената организация в България, която осъществява сетълмент на безналични корпоративни ценни книжа. Акционери на депозитаря са Министерство на финансите, големите търговски банки и инвестиционните посредници в България, участващи активно на пазара за ценни книжа.", "date": "2018.02.15", "title": "Заработи електронна платформа за общи събрания на компаниите"}
{"url": "http://www.mediapool.bg/nai-malak-broi-registrirani-bezrabotni-prez-yanuari-za-poslednite-15-godini-news275590.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНай-малкият брой регистрирани безработни - 237 322 в бюрата по труда през януари за последните 15 години, отчете Агенцията по заетостта.\r\n\tТова е най-ниската численост на регистрирани безработни през първия месец на годината от въвеждането на административната статистика на Агенцията по заетостта през 2004 г.\r\n\tДругата интересна тенденция е, че най-търсените професии през януари са били детегледачки, възпитатели в детски заведения и хора полагащи грижи за възрастни, става ясно от данните на Агенцията по заетостта.\r\n\tТова се случва на фона на актуалната тема в момента за насилието над деца в детски градини и социални домове.Безработицата през януари е 7.2%\r\n\tРавнището на регистрираната безработица през януари е 7.2%. В сравнение с предходния месец се отчита минимално нарастване от 0.1 процентни пункта, докато на годишна база показва намаление от 1 процентен пункт.\r\n\tПо данни на Агенцията по заетостта през първия месец на годината безработицата традиционно нараства, поради характерната за сезона и по-слабата икономическа активност.\r\n\tНоворегистрираните безработни през януари са 30 446. От тях 900 са били неактивни, т.е. не са били нито заети, нито учащи и не са търсили работа. В началото на годината медиаторите и техните партньори са активирали 7 048 лица.\r\n\tОсвен към безработни, услугите, предоставяни в бюрата по труда, са насочени също към заети, учащи и пенсионери. 434 лица от тези групи са регистрирани като търсещи работа през месеца.\r\n\t \r\n\tНад 85% от започналите работа са в реалната икономика\r\n\tМесечните данни сочат, че на работа през януари са постъпили 17 270 души. Значителен е делът на устроените в реалната икономика – над 85% от общо постъпилите на работа.\r\n\tВ резултат на изпълнение на активните мерки за насърчаване на заетостта, през месеца в субсидирана заетост са включени общо 2358 лица, в това число 2201 – по схеми на оперативна програма \"Човешки ресурси\", 98 – по програми и 59 – по мерки.\r\n\tВ отговор на потребностите на бизнеса от квалифицирана работна сила, Агенцията по заетостта провежда обучения за придобиване на професионална квалификация и ключови компетентности, както и групови мероприятия за професионално ориентиране и за активно поведение на пазара на труда. В проведените срещи за професионално ориентиране и активиране през януари са участвали 10 801 безработни. Завършилите обучение през месеца са 125.Най-търсената професия - детегледачка\r\n\tРаботодателите са заявили 13 879 работни места на първичния пазар на труда, като над две трети от тях са от частния сектор – 71.4%.\r\n\tНай-много работници се търсят в преработващата промишленост (30.4%), държавното управление (13.6%), търговията (13.5%), административни и спомагателни дейности (7.3%), хотелиерство и ресторантьорство (5.2%).\r\n\tНай-търсената професия по заявени работни места в бюрата по труда в страната са персоналът, грижещ се за деца, както и полагащ здравни грижи за хората.\r\n\tОсвен тях се търсят още машинните оператори, продавачите в магазини, както и квалифицираните работници по производство на храни, облекло и дървени изделия.\r\n\tНедостиг на работници има и в добивната и преработващата промишленост, строителството и транспорта.", "date": "2018.02.15", "title": "Най-малък брой регистрирани безработни през януари за последните 15 години"}
{"url": "http://www.mediapool.bg/tramp-osadi-domashnoto-nasilie-news275591.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПрезидентът на САЩ Доналд Тръмп осъди домашното насилие, нарушавайки мълчанието си, след като по-рано защити бившия си сътрудник Роб Портър, обвинен от бившите си съпруги в домашно насилие, предаде Асошиейтед прес.\r\n\t \r\n\t\"Напълно се противопоставям на домашното насилие и тук всеки го знае. Това дори почти не трябва да бъде казвано. Така че сега го чувате, но всички вече го знаете\", заяви държавният глава.\r\n\t \r\n\tВ края на миналата седмица Тръмп похвали Портър, бивш секретар на Белия дом, отговарящ за персонала, а след това с туит хвърли сянка на съмнение върху обвиненията.\r\n\t \r\n\tДве бивши съпруги на Портър го обвиниха във физически, словесен и емоционален тормоз. Едната от тях разказа, че той я душил и удрял през петгодишния им брак. Другата се оплака, че е била обиждана от него по време на техния меден месец.", "date": "2018.02.15", "title": "Тръмп осъди домашното насилие"}
{"url": "http://www.mediapool.bg/pochina-bivshiyat-stolichen-kmet-petar-mezhdurechki-news275589.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНа 83-годишна възраст е починал бившият кмет на София Петър Междуречки. Той е издъхнал на 13 февруари след дълго боледуване, съобщиха от БСП.\r\n\tРоден е на 2 май 1934 г. в Неврокоп в семейството на Александър и Мара Междуречки. Дядо му Гоце Междуречки е деец на ВМОРО и произхожда от село Междурек, Кукушко, откъдето идва и фамилията. Баща му става по-късно съдия в Народния съд. През 1936 г. семейството се мести в София.\r\n\tВ гимназията Петър Междуречки става председател на дружеството на българо-съветската дружба. През 1957 г. завършва Юридическия факултет на Софийския университет \"Св. Климент Охридски\", а след това и външна търговия в Западен Берлин.\r\n\tПрез 1962 г. постъпва на работа в Министерството на външните работи. Три години по-късно Междуречки завършва международни отношения в Москва. През същата година - 1965 г. става член на БКП.\r\n\tОт 1968 г. е завеждащ стокообмена при търговското представителство на България във ФРГ. През 1971 г. става старши инструктор в отдел \"Външна политика и международни връзки\" при ЦК на БКП. В периода 1974 – 1978 г. е посланик на България във ФРГ.\r\n\tСтава кмет на София през 1978 и остава на поста до 1986 г. По време на мандата му се оправят булевардите \"Александър Стамболийски\", \"Драган Цанков\", \"Ботевградско шосе\". Започва да се прави и Околовръстният път на столицата.\r\n\tСлед кметуването става посланик на България в ГДР, където остава на този пост до 1991 г.\r\n\tБил е агент на Държавна сигурност и щатен служител на нейното Първо управление - външното разузнаване, се казва в биоглафичната справка за него в \"Уикипедия\".\r\n\tПоклонението ще се състои на 17 февруари от 12:30 часа в Ритуалната зала на Централните софийски гробища.", "date": "2018.02.15", "title": "Почина бившият столичен кмет Петър Междуречки"}
{"url": "http://www.mediapool.bg/pregovorite-za-pravitelstvo-v-severna-irlandiya-se-provaliha-news275592.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПреговорите за съставяне на правителство в Северна Ирландия се провалиха късно снощи след седмици на интензивни разговори, информира Асошиейтед прес.\r\n\t \r\n\tЛидерката на Демократичната юнионистка партия Арлин Фостър съобщи, че преговорите с ирландската националистическа партия \"Шин Фейн\" за възстановяване на правителството, което се разпадна преди година, са били неуспешни.\r\n\t \r\n\tСеверноирландското правителство се разпадна през януари 2017 година на фона на скандал около злополучна схема за възобновяема енергия, което застраши споделянето на властта, ключово постижение на мирното споразумение от 1998 година, сложило край на десетилетия насилие.\r\n\t \r\n\tДвете партии се обвиняват взаимно за безизходицата и спорът около енергийния проект се разшири до по-широки културни и политически проблеми.", "date": "2018.02.15", "title": "Преговорите за правителство в Северна Ирландия се провалиха"}
{"url": "http://www.mediapool.bg/velikobritaniya-obvini-rusiya-za-mashtabnata-kiberataka-nepetya-news275593.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tВеликобритания обвини Русия за кибератака, засегнала хиляди компании в Европа миналата година, съобщи Ройтерс.\r\n\t \r\n\tИзвършената през юни атака \"НеПетя\" започна в Украйна, където парализира компютри на държавни учреждения и фирми, след което се разпространи на други места по света, като доведе до спиране на работата на пристанища, заводи и офиси.\r\n\t \r\n\tБританското външно министерство каза, че атаката е дошла от руската армия.\n\n\r\n\t \r\n\t\"Решението открито да се каже кой е отговорен за този случай подчертава, че Великобритания и нейните съюзници няма да търпят злонамерена кибердейност\", заявиха от ведомството. \r\n\t \r\n\tСпоред него \"атаката е била прикрита като престъпно начинание, но целта й е била главно да нанесе щети\".\r\n\t \r\n\t\"Основните цели бяха украинския финансов, енергиен и правителствен сектор. Нейният безразборен замисъл доведе до по-нататъшното й разпространение, засягайки други европейски и руски сфери на дейност\", каза министерството.\r\n\t \r\n\tПо-рано Русия отрече да стои зад атаката, причинила загуби за стотици милиони долари.\r\n\t \r\n\tСред засегнатите бяха базираната във Великобритания компания \"Рекит Бенкизер\" и датската \"АП Мьолер-Мерск\". \r\n\t \r\n\tБританският министър на отбраната Гавин Уилямсън каза, че атаката е част от нова ера на военни действия и Великобритания трябва да е готова да отговори. \r\n\t \r\n\tРусия традиционно отрече да е отговорна за извършената кибератака.\r\n\t \r\n\tСпоред говорителя на Кремъл Дмитрий Песков твърденията са безпочвени и са част от \"русофобска\" кампания, провеждана в някои западни страни.", "date": "2018.02.15", "title": "Великобритания обвини Русия за мащабната кибератака \"НеПетя\""}
{"url": "http://www.mediapool.bg/moskva-za-prav-pat-prizna-vazmozhnata-gibel-na-petima-rusnatsi-v-siriya-news275610.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tРуското външно министерство съобщи в четвъртък, че по предварителни данни петима руснаци може да са били убити в Сирия при стълкновения с коалиционните сили, водени от САЩ. Гражданството им обаче предстои да се потвърди, се казва в съобщението, с което руските власти за пръв път признаха гибелта на руснаци при обстрел от водената от САЩ коалиция в Сирия.\r\n\t\"По предварителни данни в резултат на въоръжено стълкновение, причините за което в момента се изясняват, говорим може би за гибелта на петима души, вероятно граждани на Русия. Има и пострадали, но всичко това изисква проверка\", заяви говорителят на външното министерство Мария Захарова.\r\n\t\"Изхождаме от презумпцията, че става дума за руски граждани. Но, разбира се, всичко това трябва да се провери - гражданството им, били ли са наистина граждани на Русия или са били граждани на други страни\", каза тя.\r\n\tПо думите й не става дума за руски военнослужещи.\r\n\tТака Захарова коментира многобройните информации за жертвите от боевете на 7 февруари в района на сирийския град Дейр аз Зур (главен град в богатата на петрол едноименната провинция).\n\n\r\n\tСътрудници на руски частни военни компании, воюващи на страната на правителствените сили в Сирия, заявиха, че в редиците на наемниците е имало голям брой жертви след стълкновение на 7 февруари в провинция Дейр аз Зур между коалиционните сили под предводителството на САЩ и проправителствените сили.\r\n\tЗахарова окачестви като \"дезинформация\" медийните съобщения за десетки и дори стотици загинали руски граждани при боевете. Тя добави, че американските действия в Сирия вероятно имат за цел да подкопаят нейната териториална цялост.\r\n\tТази седмица, благодарение на групата за независими разследвания Conflict Intelligence Team (CIT), бяха установени имената на петима руски граждани, които вероятно са загинали - Владимир Логинов, Алексей Ладигин, Игор Косотуров, Кирил Ананиев и Станислав Матвеев. Всички те са служили в руската частна военна компания \"Вагнер\".\r\n\tПентагонът съобщи, че 7 февруари е имало масирана американска атака в отговор на мощната канонада от артилерийски и танков огън, открита от няколкостотин проправителствени бойци в провинция Дейр аз Зур в район с петролни кладенци в Източна Сирия, където са се съсредоточили последните джихадисти от \"Ислямска държава\".\r\n\tГенерал Джефри Хариджан, командир на американските ВВС в Близкия изток, каза пред репортери, че е била използвана значителна американска въздушна мощ, която е спряла офанзивата на нападателите и унищожила неуточнен брой оръдия и танкове. Той обаче не посочи оценки за загубите, нито даде пълна картина за нападателите.\r\n\t\"Щом вражеските сили се обърнаха обратно на запад и отстъпиха, ние прекратихме огъня\", каза американският генерал пред два дни.\r\n\tВ отделен случай американците улучват танк Т-72, руско производство, в събота, след като \"той се прицели в нас\" в същия район на провинция Дейр аз Зур, каза Хариджан, като добави, че не знае кой е управлявал танка.\r\n\tСпоред руски медии е имало частни руски наемници сред сирийските проправителствени сили, предприели настъплението към петролните полета в провинция Дейр аз Зур и срещу които била насочена американската контраатака.\r\n\tИзточник от руското военно министерство казва пред \"Комерсант\" че причина за инцидента в Дейр аз Зур е опитът на местни \"крупни предприемачи, които в този момент подкрепят Башар Асад\", да завземат петролните и газови находища в района, намиращи се под контрола на кюрдите, които пък са съюзници на САЩ.\r\n\tВ настъплението са участвали проправителствени формирования, а т.нар отряди \"Ловци на Ислямска държава\" (ISIS Hunters – елитно подразделение към Сирийската арабска армия, формирано от руски военни през февруари 2017 г.) заедно с бойци от руската \"Частна военна компания Вагнер\" са били във втория ешелон. И едните, и другите са попаднали под американските въздушни и артилерийски удари.\r\n\tРуски военен източник казва пред изданието, че загиналите руснаци са 11.\r\n\tРуското законодателство не предполага наличие на хора, които не служат в официалните силови структури, на територията на други държави.", "date": "2018.02.15", "title": "Москва за пръв път призна възможната гибел на петима руснаци в Сирия"}
{"url": "http://www.mediapool.bg/mtel-se-podgotvya-za-vnedryavane-na-5g-tehnologiyata-news275611.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tГотовност за внедряване на 5G технологията в България, веднага след определяне на стандарта за мрежата, наличността на устройствата за поддръжката й и получаването на необходимите честоти, обяви Мтел в четвъртък.\r\n\t\"Това ще бъде мрежа на мрежите, която ще обедини всички съществуващи стандарти и ще позволи развитието на технологиите на бъдещето – свързаната мобилност, дигиталната медицина и интелигентните фабрики”, коментира Тодор Ташев, главен технически директор на телекома, по време на специално представяне на възможностите на 5G мрежата. Демонстрацията включваше тест на скоростите на новата технология, демонстрация на виртуална реалност (VR).\r\n\tПо време на теста беше измерена скорост над 2 Gbps, която е с над 10 пъти по-висока от тази при 4G мрежата. VR експериментът представи стрийминг на съдържание с 4К резолюция без никакво забавяне. С помощта на специални роботи, които балансират топка върху равна повърхност, беше онагледено ниско закъснение от около 1 милисекунда, което се постига в 5G мрежа.\r\n\t\"Важна цел на 5G мрежите е да намалят закъснението на връзката, за да станат възможни приложенията, работещи в реално време. Времето за обмен на информация между автономни автомобили или роботи например ще бъде около милисекунда, за да могат те да станат неразделна част от живота ни”, допълни Ташев.\r\n\tОчакванията са този нов начин за комуникация да доведе до значително увеличение на интернет скоростта в мобилните мрежи от над 10 Gbps, посочва телекомът.\n\n\r\n\tКомпанията е част от А1 Груп на \"Телеком Аустрия\", член на алианса NGMN (Next Generation Mobile Networks), в който участват най-големите мобилни оператори в света и който определя стандартите за мобилните мрежи от следващо поколение.\r\n\tA1 Груп ще играе водеща роля при стандартизацията на бъдещата 5G технология, която до 2023 г. се прогнозира да обхване над една пета от население в света и потребителие й да са 1 милиард, според последния  от ноември 2017 г. .\r\n\tНай-големият български мобилен оператор е инвестирал над 130 млн. лв. в мрежата си от 2016 г., когато стартира 4G мрежата си, досега. За пръв път Мтел скорости в 4G мрежа през 2011 г. От пускането на новата технология компанията е регистрирала над 140% ръст на смартфоните в своята мрежа и повече от 800 000 активни 4G потребители. Телекомът отчита и ръст от 240% на трафика на данни, като над 60% от него се осъществява в 4G мрежата, която покрива всички населени места с над 1000 жители у нас при максимална скорост до 150 Mbps.\r\n\tДен по-рано компанията отчете ръст при всички основни показатели за 2017 г. Ръстът на приходите спрямо предходната година е 4.7 на сто до 431.2 млн. евро, а оперативната печалба се е увеличила с 3.6 процента до 130.1 млн. евро. Средният приход от фиксирана линия се покачва с 5.9% до 11.4 евро, а средният приход от абонат се запазва на 5.5 евро.\r\n\tПоложителните резултати се дължат на увеличение както на приходите от мобилни услуги и продукти с 3.9% до 337.4 млн. евро, така и на по-високи приходи във фиксирания сегмент със 7.6% до 93.8 млн. евро. Ръстът на приходите от фиксирани услуги е нй-вече заради спортните тв канали на компанията. По-големите приходи в мобилния сегмент идват от повишената употреба на 4G мобилен интернет, водеща до по-големи продажби на мобилни услуги, както и ръст на дела на клиентите на договор до 88%, при 85.4% година по-рано. Продажбите на мобилни устройства нарастват с 22.7% до 57.5 млн. евро поради засиления интерес към смарт телефони и таблети.\r\n\tЗаради ограниченията за броя на предплатените номера са намалели клиентите на мобилни услуги с 3.2% до 3.977 млн. Броят на клиентите на телевизия и домашен интернет нараства в сравнение с миналата година, което частично компенсира общия спад на клиентите на фиксирани услуги с 1.4% до 1.005 млн.", "date": "2018.02.15", "title": "Мтел се подготвя за внедряване на 5G технологията"}
{"url": "http://www.mediapool.bg/shte-bade-li-olaf-sholts-spasitelyat-na-gsdp-news275613.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tОлаф Шолц, кметът на северния пристанищен град Хамбург от ГСДП, се връща в Берлин, след като беше определен за временен председател на своята разтърсена от криза партия.\r\n\tСмятан е и за фаворит за влиятелния пост на финансов министър в новото коалиционно правителство на канцлера Ангела Меркел.\r\n\t \r\n\tПетдесет и деветгодишният политик ще бъде и неин вицеканцлер - но всичко това ще стане, ако успее да убеди членската маса на Германската социалдемократическа партия да промени скептичното си отношение и да подкрепи коалиционното споразумение с консервативния блок на Меркел, както и четвъртия й мандат на поста.\r\n\t \r\n\tШолц се връща в Берлин почти 15 години след периода си като генерален секретар на ГСДП, когато си спечели прякора \"шолцомат\" заради \"механичния\" и автоматизиран начин, по който се опитваше да обясни всеобхватните трудови и социални реформи на бившия канцлер Герхард Шрьодер пред понякога скептичната общественост.\r\n\t \r\n\tСкоро след това пред седмичника \"Цайт\" Шолц заяви, че разбира как е възникнал прякорът му. \"Аз убеждавах хората да приемат тази политика\", каза той. \"Трябваше да покажа известна доза безапелационност.\"\r\n\t \r\n\tНай-вероятно тези качества ще му трябват и през краткия двумесечен престой начело на ГСДП, докато се бори да спаси партията. Тя е травматизирана от рекордно слабия резултат на септемврийските избори, последван от поредица погрешни политически сметки на партийното ръководство.\r\n\t \n\n\r\n\tНо Шолц няма време за губене.\r\n\t \r\n\tТой трябва и да убеди повече от половината от 463 723 членове на ГСДП да подкрепят коалиционното споразумение на вътрешнопартийното допитване, което започва след по-малко от седмица, и то при положение че голяма част от партийния актив смята, че е по-добре да се излезе в опозиция и да се изготви план за обновяване на партията.\r\n\t \r\n\tСоциологическите проучвания ясно показват колко силен е натискът върху Шолц. След като се срина до 20,5 процента на изборите през септември, подкрепата за ГСДП продължи да намалява, удряйки тази седмица катастрофалната кота от 16,5 на сто, показва изследване на института ИНСА за всекидневника \"Билд\".\r\n\t \r\n\tПрагматикът Шолц освен това трябва по най-бързия начин да убеди членската маса на Християндемократическия съюз на Меркел, че държавните финанси ще са в сигурни ръце, щом той встъпи в длъжност като финансов министър. Активът на ХДС е разгневен от това, че канцлерът е предоставила креслото на финансовия министър на социалдемократите.\r\n\t \r\n\tЧлен на ГСДП от 1975 г., изненадващото му издигане във вторник за временен председател на партията стана след вътрешнопартиен бунт, който осуети намерението на партийното ръководство да назначи на поста председателя на парламентарната група Андреа Налес.\r\n\t \r\n\tТрусовете по върховете бяха реакция на оставката на Мартин Шулц миналата седмица като лидер на партията след унизителното му изпадане в немилост.\r\n\t \r\n\tЧетиридесет и седемгодишната Налес сега ще трябва да изчака до конгреса на ГСДП през април, за да разбере дали партийните структури са готови да приемат номинацията й, която би я направила първата жена начело на партията в нейната 154-годишна история.\r\n\t \r\n\tАдвокат по професия, преди около едно десетилетие Шолц беше и министър на труда и социалната политика в първото коалиционно правителство на Меркел с ГСДП.\r\n\t \r\n\tКато министър той беше натоварен и с още една тежка задача: да проведе непопулярната правителствена политика за справяне с проблема, който създава застаряването на населението - да се увеличи пенсионната възраст на 67 години.\r\n\t \r\n\tНо скоро след това Шолц се завърна в Хамбург, където стана популярен кмет на града, печелейки пълно мнозинство на изборите през 2015 г.\r\n\t \r\n\tМиналата година обаче неговото управление като кмет беше помрачено от насилието и щетите при демонстрациите на антиглобалистите по време на срещата на върха на Г-20, на която Меркел беше домакин.", "date": "2018.02.15", "title": "Ще бъде ли Олаф Шолц спасителят на ГСДП"}
{"url": "http://www.mediapool.bg/palna-podmyana-na-kasovite-aparati-zaradi-probivi-v-sistemata-na-nap-news275612.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tВсички касови апарати в търговските обекти у нас трябва да бъдат подменени до 31 декември 2018 г. заради пробиви в софтуера, който отчита продажбите. Въпреки действащата от години онлайн връзка в реално време между касовите апарати и системата на Националната агенция за приходите, се оказва, че между 30% и 70% от оборотите изобщо не се отчитат и не стигат до данъчната агенция.\r\n\t\r\n\tЗа новото изискване се разбра със скандал в бюджетната комисия в парламента, която се събра, за да обсъди на второ четене промени в закона за ДДС, вкарани през преходните и заключителните разпоредби на закона за митниците. Самата промяна обаче вече е факт и е направена чрез изменения в Наредба Н-18 от 2006 г. за регистриране и отчитане на продажби в търговските обекти чрез фискални устройства, подписана от министъра на финансите Владислав Горанов в края на 2017 г.\r\n\tЗаради хаоса с обясненията около промяната се наложи председателката на бюджетната комисия Менда Стоянова от ГЕРБ да отправи поредица от въпроси към зам.-директора на данъчната агенция Александър Георгиев за това какво точно се променя и каква е направената оценка на въздействието.\r\n\tОт обясненията на представителите на НАП стана ясно, че промените засягат всички касови апарати в страната, които са над 400 000, а крайният срок за подмяната им е 31 декември 2018 г. При положение че по-евтините апарати струват по около 300 лв., това означава, че бизнесът трябва да инвестира около 120 млн. лв., за да изпълни новото изискване, пресметна Менда Стоянова. \"Предадохте ли тези разчети на министъра, преди да подпише наредбата\", обърна се тя към НАП.\n\n\r\n\tОт мотивите към наредбата на МФ става ясно, че оцененият разход за бизнеса е 122 млн. лв. Освен това е разписано, че бюджетът очаква положителен ефект от измененията под формата на увеличени с 10% приходи от ДДС, тоест допълнителни 150 млн. лв.\r\n\t\r\n\t\"Промяната се прави, защото при всяка проверка на търговски обект се установява укриване на оборот между 30% и 70%\", заявиха от НАП. Това означава, че въпреки въвеждането на прословутата дистанционна връзка на касовите апарати със системата на НАП, проблемът с неотчитането на оборотите продължава да стои.\r\n\tОказва се, че софтуерът, с който работят касовите апарати, в момента подлежи на сериозни манипулации. В резултат търговецът издава касова бележка, но тя на практика е фалшива, защото съответната продажба не се отчита в НАП. \"Сблъсквали сме се дори с интерфейси на китайски\", оплакаха се от данъчната агенция.\r\n\tЗаради проблема, освен че предстои подмяна на касовите апарати, със законовите промени се въвеждат и куп изисквания към фискалния софтуер. Търговците вече ще могат да работят само с конкретни видове софтуер, обявени в списък на НАП. Отделно всеки издаден фискален бон ще отпечатва двумерен QR код, който ще може да бъде сканиран от гражданите. Така те ще могат да направят справка в системата на НАП дали съответната продажба е отчетена при тях или търговецът крие обороти.\r\n\tПроизводителите на софтуер за касови апарати вече ще трябва да декларират в НАП, че \"произведеният от тях софтуер не съдържа модули, позволяващи заобикаляне на изискванията на наредбата\" и че не произвеждат софтуер, предназначен за \"изтриване или друг вид манипулиране на базата данни\". Въвеждат се и глоби за неверни данни в декларациите, които при повторно нарушение са от 10 000 до 20 000 лв.\r\n\tНа търговците, които \"неправомерно изменят информацията в текуща или в архивна база данни\", ще се налага глоба между 10 000 лв. и 20 000 лв. за всеки отделен ден, за който е извършена промяната. \"Какво следва, когато се установи манипулация и се прави ревизия за 5 години назад. Как ще глобите едно квартално кафене с 36 млн. лв.\", попита възмутено Менда Стоянова и поиска отлагане на законовите текстове за глобите до следващия четвъртък, за да могат да бъдат коригирани.\r\n\t\r\n\tВъвеждането на промените без достатъчно разгласяване и оценка на въздействието предизвика възмущението на цялата бюджетна комисия, като темата мигновено бе подхваната от БСП.\r\n\t\"Излиза, че досега държавата е изисквала да се ползват касови апарати, чрез които може да се краде. 120 млн. лв. е колосална сума. Кога министърът на финансите ще дойде на блиц контрол, чак на Коледа, ли?\", попита Румен Гечев от левицата.\r\n\tЙордан Апостолов от \"Обединени патриоти\" пък се разгневи, че особен проблем възниква за част от земеделските производители, които наскоро били задължени да закупят фискални устройства, ако искат да получават субсидии за зеленчукопроизводство. \"Сега тези хора ще трябва отново да плащат за нови устройства и софтуер. Цялата им субсидия ще отиде за касови апарати. Докато се занимават с административните тежести, продукцията им ще вкисне\", оплака се Апостолов.", "date": "2018.02.15", "title": "Пълна подмяна на касовите апарати заради пробиви в системата на НАП"}
{"url": "http://www.mediapool.bg/zashto-rusiya-ne-priznava-chvk-vagner-news275614.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПолитическата подлост на руските власти, които не за пръв път отказват да признаят за \"свои\" загиналите руснаци във военни конфликти извън пределите на страната, тази седмица достигна нови висоти. Но този път и поводът е изключителен: за пръв път от времената на виетнамската война имаше пряко стълкновение на руснаци с американци. Отказът на руските власти да признаят жертвите за \"свои\" обаче означава възможност да се избегне глобално изостряне на отношенията със САЩ с непредсказуеми последствия – дотам, че най-радикалните коментатори говорят за възможна нова война.\r\n\tМинимум петима руснаци, бойци от известната руска частна военна компания (ЧВК) \"Вагнер\", са загинали под огъня на водената от САЩ коалиция в Сирия на 7 февруари, когато са се опитвали заедно със сирийски проправителствени сили да завземат петролно поле, намиращо се под контрола на Сирийските демократични сили, които са съюзници на САЩ. Имената на убитите бяха назовани от Conflict Intelligence Team, позовавайки се на техни роднини и приятели.\r\n\tСедмица след въздушния удар това е единствената надеждна информация за броя на жертвите сред руснаците: други източници, назоваващи различаващи се в порядък числа за броя на загиналите, не разполагат с данни от първа ръка. Точният брой на загиналите вероятно ще може да се установи след като започнат погребенията в родината, но и това няма да бъдат пълни данни.\r\n\tРуското министерство на отбраната се отрече от загиналите на следващия ден след стълкновението, наричайки ги \"сирийски милиции\" (цитат от Интерфакс) и заявявайки, че руски военни в този район не е имало. Първата реакция на президентския говорител Дмитрий Песков беше, че няма сведения \"за други руснаци\" в Сирия.\r\n\tНалице е еволюция на официалното лукавство в хибридната война: по-рано Москва отричаше участието на свои военнослужещи в Донбас (както и факти за тяхната гибел или вземане в плен), наричайки ги \"отпускари\", а сега отрича и присъствието на руски ЧВК в Сирия. Сирийската война активизира употребата на \"войник на съдбата\" – по същество, използване на хора с неопределен статус в конфликт на интереси на страната. Това отчасти развързва ръцете на Москва и й дава възможност да продължи да се прави, че активните бойни действия в Сирия след обявяването на победата са завършени.\n\n\r\n\tНо известната независимост на ЧВК при воденето на бойни операции носи и очевидни рискове. Фактът на гибелта на руски граждани в бойно стълкновение с американски военни е потвърден и количеството на загиналите вече няма значение, отбелязва в статия за Republic.ru експертът по международни отношения Владимир Фролов, и това, \"безусловно, е голям скандал и повод за най- остра международна криза\".\r\n\tЛицемерието на властта частично смекчава тази опасност, но отказвайки да съблюдава принципа \"не изоставяме своите\" (дори да има формално основание), Кремъл унищожава образа на защитника на всички руснаци: самата формулировка на дилемата- или наши ковчези, или война – по принцип е невероятно цинична и етически безусловно губеща.", "date": "2018.02.15", "title": "Защо Русия не признава ЧВК \"Вагнер\""}
{"url": "http://www.mediapool.bg/malobroen-protest-pred-su-podgrya-lukovmarsh-news275607.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tДесетина симпатизанти на , който организира всяка година шествието в памет на ген. Христо Луков, познато като , се събраха пред СУ \"Св. Климент Охридски\" в четвъртък в защита на проявата.\r\n\tВъпросното събитие всяка година събира в София различни неонацистки организации от Европа и провокира сериозно недоволство сред обществото, както и призиви за забраната на проявата.\r\n\tЛуковмарш се провежда в София от 2004 г. насам, като негов основен организатор е Българският национален съюз, тачещ лидера на Съюза на Българските национални легиони ген. Луков като свой патрон.\r\n\tВъпреки дългогодишните призиви за забрана на шествието, преминаващо всеки път като масова проява на неонацисти, българските власти демонстрираха воля в тази посока едва тази година. Случайно или не, това стана точно по време на провеждащото се в София българско председателство на Съвета на Европейския съюз.\r\n\tПоследните дни БСП и ГЕРБ излязоха с декларации срещу шествието, срещу него се обяви и столичният кмет Йорданка Фандъкова, макар и с признанието, че няма как да попречи на провеждането му.\r\n\t\"Години наред Столична община не съгласува провеждането на Луковмарш. Такова събитие няма място в нашия град\", заяви тя при откриването на конференцията \"София казва НЕ на словото на омразата и екстремизма\", добавяйки, че причината за провеждането му е, че съдът не зачита забраната.\n\n\r\n\t\"Нека го кажа ясно: всички опити да се възхваляват тъмните страници от историята, да се величаят исторически фигури, разпространявали омраза и нетолерантност, са неприемливи. Търсейки начин да извлечем положителните уроци от историята, е важно да не позволим грешните уроци да бъдат утвърдени като пример, като е особено важно за нашите деца, докато растат, да научат за положителните примери\", заяви от своя страна американският посланик Ерик Рубин.\r\n\tМалко след участието му във форума от Държавният департамент на САЩ разпространиха предупреждение към съгражданите си да внимават, ако попаднат около демонстранти в София. Според него протестът на организаторите на Луковмарш е планиран, така че да съвпадне именно с правозащитната конференция, провеждаща се в Софийския университет.\r\n\tОсновните съвети към американските граждани са да избягват района на демонстрацията, да бъдат предпазливи, ако случайно се окажат в близост до големи групи от протестиращи, да следят местните медии и да не привличат внимание.\r\n\tДо ескалация на напрежение обаче изобщо не се стигна, тъй като в района бяха разположени многобройни полицейски части, многократно превъзхождащи по брой протестиращите в защита на Луковмарш. Самите демонстранти също не демонстрираха никакво агресивно поведение, а само раздаваха листовки за шествието, което ще се проведе в събота.", "date": "2018.02.15", "title": "Малоброен протест пред СУ подгря Луковмарш"}
{"url": "http://www.mediapool.bg/rumen-radev-ima-li-premierat-obshti-biznes-interesi-s-delyan-peevski-news275601.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПрезидентът Румен Радев атакува премиера Бойко Борисов с директен въпрос за общите му бизнес интереси с депутата от ДПС Делян Пеевски, изричайки на глас това, което мнозина смятат за даденост, но не смеят да изрекат на глас. Радев не спомена каквито и да е конкретни факти. Министър -председателят заяви в отговор, че това е \"абсолютна лъжа\" и призова президента, ако има \"разработки за контрабанда за Делян Пеевски\", да ги предаде на прокуратурата.\r\n\tСамият Пеевски реагира с изявление, че \r\n\t\r\n\t, заяви държавният глава в четвъртък, провокиран от думите на министър-председателя в сряда вечер пред бТВ, че началникът на кабинета на президента Иво Христов навремето е работил за телевизия на Пеевски.\r\n\tНеофициалните твърдения за връзки между Борисов и Пеевски съществуват от години, но никога досега въпросът не е повдиган ръководител на държавна институция или друга публична фигура от подобен ранг.\n\n\r\n\t\r\n\tВ отговор Борисов определи коментарите на Радев за \"вероломно нападение върху правителството след едно изключително добронамерено интервю\" и \"абсолютна лъжа\".\r\n\t, заяви Борисов на импровизирана пресконфенция на летището преди да замине за Мюнхенската конференция по сигурността.\r\n\tПремиерът на свой ред обвини президента, че заема страната на БСП, въпреки че по конституция трябва да е независим, и го призова, ако смята да прави партия или иска президентска държава, да го каже публично. Освен това Борисов го иронизира, намеквайки за евентуални негови връзки със Слави Трифонов:\r\n\t\r\n\t\r\n\tВ четвъртък Румен Радев нападна яростно Борисов, критикувайки цялостната политика на правителството му, особено външната, която сега е под светлината на прожекторите заради българското европредседателство.\r\n\tРумен Радев за пръв път коментира публично ролята на депутата от ДПС и заяви, че \"споменаването в едно изречение на хора от администрацията му с името на г-н Пеевски е груба манипулация\".\r\n\t, каза Радев.\r\n\t\r\n\tТой коментира интервюто пред бТВ, в което Борисов каза: . Премиерът уточни, че говори за Иво Христов, който още снощи отрече да е бил в медията по времето, когато се заговори, че е станала собственост на депутата от ДПС (той и до момента отрича да я е притежавал – бел.ред.). Бойко Борисов посочи Иво Христов като основен виновник за напрежението между институциите.\r\n\t\r\n\tПрезидентът коментира, че Борисов е получи \"коледен подарък\" с подкрепата, изразена от Ахмед Доган, а ГЕРБ са гласували \"за\" внесения от ДПС закон за КТБ\".\r\n\tТой визира традиционното  на почетния лидер на ДПС, в което тази година той препоръча на партията си да не сваля правителството на ГЕРБ, и  за закона \"Пеевски\" за КТБ.\r\n\tРадев има възможност да наложи вето на закона за КТБ, но все още не е казал публично позицията си по него.\r\n\tБорисов от своя страна каза, че \r\n\t, каза Борисов.\r\n\t\r\n\t, каза Борисов.\r\n\t, допълни той.\r\n\tВ същото време Борисов каза, че началникът на президентския кабинет Иво Христов вече една година няма достъп до класифицирана информация, а в същото време непрекъснато го критикува във Фейсбук.\r\n\t, каза Борисов и допълни, че само е попитал как Иво Христо от телевизията е станал началник на кабинета на президента.\r\n\t, уточни той.\r\n\t\r\n\t\r\n\t, каза премиерът Борисов.\r\n\t\r\n\tСамият Иво Христо коментира в четвъртък, че Борисов или \"бърка, или лъже\", като го свързва с Пеевски.\r\n\t\"Бях директор на BBT в периода март 2003 - март 2004г., когато неин собственик беше Петър Манджуков. А не г-н Пеевски, както внушава г-н Борисов\", посочи Иво Христов в личния си профил във Фейсбук.\r\n\t - добави Иво Христов, визирайки сегашната шефка на правителствената пресслужба Севделина Арнаудова, която работеше в същата телевизия като репортерка.\r\n\t\r\n\tПрезидентът коментира и завоя в позицията на Борисов по отношение на Истанбулската конвенция, като посочи, че той трябва да слуша \"по-малко своите съветници, министри и гласовете извън България\".\r\n\t, препоръча Радев, който по-рано се обяви против ратификацията й.\r\n\tПродължавайки в същия дух на демонстрация на превъзходство и назидание, той даде препоръки на премиера и за предстоящата среща между ЕС и Турция във Варна, която бе инициирана от българското правителство: \r\n\tВ отговор Борисов го призова да каже кой глас извън България визира.\r\n\t\"Брюксел, Меркел или Макрон\", запита Борисов.\r\n\t\r\n\tЗапитан дали е съгласувал с премиера и дали има единомислие за назначението на нов началник на Националната служба за охрана (НСО) и за посланическите назначения, държавният глава заяви, че \r\n\tЗа нов шеф на НСО се спряга името на съветника му по военна сигурност и бивш шеф на \"Военна полиция\" ген.-майор Данчо Дяков.\r\n\tНачалникът на държавната охрана се назначава по предложение на Министерския съвет с указ на президента.", "date": "2018.02.15", "title": "Румен Радев: Има ли премиерът общи бизнес интереси с Делян Пеевски?"}
{"url": "http://www.mediapool.bg/energiynite-reformi-povishiha-reitinga-na-beh-news275615.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tРейтинговата агенция \"Фич\" повиши рейтинга на държавния \"Български енергиен холдинг“ (БЕХ) до \"ВВ\" със стабилна перспектива.  са резултатите от проведените през 2015 г. енергийни реформи, свили силно тарифния дефицит на дъщерната \"Национална електрическа компания\" (НЕК).\r\n\tДосегашният рейтинг на БЕХ беше \"ВВ-\" с позитивна перспектива. Роля за повишаването му играе и подобряването на самостоятелния кредитен профил и по-висока степен на предвидимост на резултатите, както и публикуването на нови критерии за присъждане на рейтинг на държавни компании.\r\n\tСамостоятелният кредитен рейтинг на БЕХ също е вдигнат заради платения в края на 2016 г. дълг от над 620 млн. евро за оборудването от АЕЦ \"Белене\" с бюджетни пари и очакваните да влязат в сила тази година държавни гаранции за строежа на българо-гръцката газова връзка. Тези две обстоятелства вдигат от 5 на сто до 40% дела на държавно гарантирания и отпуснатия от държавата дълг от общия дълг на БЕХ към края на 2017 г. Очаква се това ниво да се запази за времевия хоризонт на рейтинга. Принос за това има и силната връзка на холдинга с държавата, която е негов едноличен собственик.\r\n\t\"Фич\" обръща внимание, че през ноември 2018 г. е падежът на облигационната емисия за 500 млн. евро, записана от холдинга. Агенцията обаче очаква тя да бъде рефинансирана с нов заем, което ще запази ликвидността на БЕХ.\r\n\tДопълнителен положителен резултат върху холдинга биха оказали държавни гаранции и парична инжекция, повишение на рейтинга на българската държава, както и по-силен самостоятелен кредитен профил на БЕХ в резултат на по-нисък регулаторен и политически риск, по-висока предвидимост на резултатите и по-добро корпоративно управление, посочва агенцията\n\n\r\n\tФич отбелязва, че енергийният пазар в България става все по-либерализиран, което може да доведе до положителен ефект върху бъдещата печалба преди данъци, лихви и амортизации на енергийната група. В същото време обаче това носи рискове. Слабости в регулационния режим обаче в дългосрочен план може да имат ограничителен ефект върху рейтинга.\r\n\tПовишаването на регулаторния и политическия риск, по-слаба обвързаност с българската държава и трайното увеличение на първостепенен дълг над определено ниво биха могли да доведат до отрицателен ефект върху рейтингите, посочва се в съобщението на \"Фич\".", "date": "2018.02.15", "title": "Енергийните реформи повишиха рейтинга на БЕХ"}
{"url": "http://www.mediapool.bg/petkova-ochakva-po-evtin-gaz-pri-navlizane-na-azerskata-sokar-na-balgarskiya-pazar-news275618.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПравните аспекти за инвестиции на азерската държавна петролно-газова компания СОКАР в газоразпределителния сектор у нас е обсъдила министърката на енергетиката Теменужка Петкова с колегата си Парвиз Шахбазов на среща в Баку в четвъртък. Според Петкова това би донесло редица ползи българските потребители - намаляване на цените на природния газ за крайния битов потребител  и повишаване на качеството на услугата.\r\n\tИнтересът на СОКАР към газификацията на България бе обявен още през 2014 г., но в последните месеци се ускориха разговорите по темата след посещение на премиера Бойко Борисов в Азербайджан и срещата с президента на страната Илхам Алиев.\r\n\tПеткова и Шахбазов са обсъдили и напредъка по проекта за газовата връзка Гърция-България, съобщиха от енергийното министерство. Българският енергиен министър е в Баку за заседание на комитета по изграждане на Южния газов коридор, част от който е и българо-гръцкият интерконектор.\r\n\t\"Диверсификацията на доставките на природен газ от Южния газов коридор, чрез интерконектора Гърция-България, са приоритет на българското правителство в енергийния сектор“, подчертала Петкова. По думите й българското правителство високо оценява стратегическото сътрудничество с азербайджанската държавна нефтена компания СОКАР за доставки на природен газ източник за захранване на европейския газоразпределителен център \"Балкан“.\r\n\tХода на газовата връзка с Гърция Петкова е обсъдила и в еврокомисаря по въпросите на Енергийния съюз Марош Шефчович.\r\n\tПри визитата в Баку е договорено и провеждането през есента в София на бизнес форум с участие на български и азерски фирми. Това ще стане паралелно със заседанието на  Междуправителствената българо-азербайджанска комисия за икономическо сътрудничество.\r\n\t\"Азербайджан е важен икономически партньор за България, между страните ни е налице добро и трайно икономическо сътрудничество, с акцент върху енергийните, транспортните и търговските взаимоотношения. Стремежът на България е насочен към увеличаване на двустранния стокообмен, както и привличане на азербайджански инвестиции в България\", посочила Петкова на среща със земеделския министър на Хейдар Асадов.", "date": "2018.02.15", "title": "Петкова очаква по-евтин газ при навлизане на азерската СОКАР на българския пазар"}
{"url": "http://www.mediapool.bg/s-nova-pobeda-dimitrov-se-klasira-za-chetvartfinalite-v-roterdam-news275620.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tГригор Димитров постигна втора победа на турнира от сериите АТР 500 в Ротердам, която го класира за четвъртфиналите.\r\n\tПетият в световната ранглиста българин победи сърбина Филип Крайнович с 2:0 (7-6(4), 7-5).\r\n\tДвубоят като цяло бе равностоен и победата не дойде лесно. Важно за нея бе, че Григор Димитров показа опит и рутина в ключовите моменти на двата сета, за да спечели най-важните точки в тях.\r\n\tВ първия сет той отрази четири възможности за пробив на противника му. В тайбрека българинът бе по-сигурен и уверен и се наложи със 7-4.\r\n\tВтората част също вървеше гейм за гейм без пробиви до 5-5. Тогава Димитров се възползва от колебание в подаването на Крайнович и успя да го пробие, а след това и да затвори мача на собствен сервис.\n\n\r\n\tНа четвъртфиналите той ще се срещне с руснака Андрей Рубльов, отстранил Дамир Джумхур с 6-4, 7-6(4).\r\n\tДимитров загуби от руснака в третия кръг на Откритото първенство на САЩ миналата година, а през януари тази година го победи в четири сета в третия кръг на Аустрелиън Оупън.", "date": "2018.02.15", "title": "С нова победа Димитров се класира за четвъртфиналите в Ротердам"}
{"url": "http://www.mediapool.bg/peevski-smamri-borisov-i-radev-da-ne-go-namesvat-v-tarkaniyata-si-news275616.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tДепутатът от ДПС и крупен бизнесмен Делян Пеевски посъветва бащински президента Румен Радев и премиера Бойко Борисов \"да се разберат като големи момчета\" и \"да не забъркват името\" му в \"търканията\" помежду им, поставяйки се \"в услуга на хора като Иво Прокопиев\".\r\n\tПозицията му е по повод  между Радев и Борисов за връзки с Пеевски. В сряда вечерта премиерът каза пред бТВ, че началникът на президентския кабинет Иво Христов навремето бил работил за телевизия на Пеевски, а в четвъртък държавният глава отвърна, че това не е вярно и запита директно Борисов дали е имал и продължава да има общи бизнес интереси с Пеевски.\r\n\tОт думите и на Борисов, и на Радев, не се разбра какъв е проблемът който и да е от тях да е свързан с Пеевски (и ДПС), но всеки от тях енергично опроверга да има нещо общо с него. Борисов дори призова Радев, ако има някакви разобличения срещу Пеевски, да ги даде на прокуратурата.\r\n\tЗадочният словесен сблъсък окончателно заприлича на виц след включването на самия Пеевски. Той използва случая да напомни на шефовете на двете държавни институции, че който не е с него, значи е с издателя на \"Икономедия\" Иво Прокопиев, когото всекидневно громи в собствените си медии.\r\n\tПоради фундаменталното значение на позицията на Делян Пеевски, я публикуваме без редакторска намеса:", "date": "2018.02.15", "title": "Пеевски смъмри Борисов и Радев да не го намесват в търканията си"}
{"url": "http://www.mediapool.bg/zaharova-otgovori-na-shega-na-borisov-da-vzeme-rusko-grazhdanstvo-i-da-glasuva-za-prezident-news275617.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tГоворителката на външното министерство на Русия Мария Захарова предложи днес на българския премиер Бойко Борисов да получи руско гражданство и да гласува на президентските избори в Русия, предаде ТАСС.\r\n\tРуската информационна агенция припомня, казани преди около две седмици на форум на Европейската народна партия и после разпространени във Фейсбук, шеговити думи на Борисов: „В света има две неща, които не се избират: родителите и президента на Русия“.\r\n\tВ коментар на тези думи Захарова каза на брифинг в Москва: \"Той /Борисов/ има шанс. Той може да получи руско гражданство и да гласува за президент на Руската федерация\".\r\n\tГоворителката добави, че \"мечтите се сбъдват\", посочва ТАСС.", "date": "2018.02.15", "title": "Захарова отговори на шега на Борисов: Да вземе руско гражданство и да гласува за президент"}
