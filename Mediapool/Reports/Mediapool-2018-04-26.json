{"url": "http://www.mediapool.bg/darzhavata-shte-plati-razhodite-na-zhelyaz-andreev-ako-bade-saden-v-sasht-news278431.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПремиерът Бойко Борисов обяви в четвъртък, че държавата ще плати разходите на Желяз Андреев и останалите четирима българи, ако съдът разреши тяхната екстрадиция в САЩ. Декларацията бе направена по време на срещата му с петимата, обвиняеми във щата Флорида за нарушаване на американското ембарго върху Сирия. На срещата присъстваха още главният прокурор Сотир Цацаров и министърът на правосъдието Цецка Цачева.\r\n\tПо време на разговорите Борисов, Цачева и Цацаров са подчертали, че България не поставя под съмнение Договора за екстрадиция със САЩ, но правата на българските граждани ще бъдат защитавани.\r\n\tЦацаров отново обясни, че няма правни основания за допускане на екстрадицията на българите, защото престъпленията, в които те са обвиняеми в САЩ, не са престъпления по българския закон. Това е ключово основание за допускане на екстрадицията.\r\n\tБорисов допълни, че текат консултации между българските институции и американските власти по казуса. Той каза, че на срещата си с американския посланик Ерик Рубин в сряда е подчертал, че държавата ще се ангажира с правата на българските граждани.\r\n\tБорисов увери българите, че посланикът и партньорите, които участват в консултациите, проявяват разбиране и се отнасят конструктивно към решаването на проблема.\r\n\tПроблемите за петимата българи със САЩ са от времето, когато са работили в българския офис на американската компания AW Tronics. Тя е осъществявала продажби на авиационни части на авиокомпании, сред които и на сирийската \"Сириан еър\". За няколко години поддръжката на клиента е осъществявана от тях.\r\n\tЗащитата на Андреев твърди, че той не е подозирал, че тези сделки са в нарушение на ембаргото, наложено от САЩ на Сирия. Българинът е бил назначен на трудов договор по българското трудово законодателство в компания, регистрирана в България. Централният офис на фирмата е в САЩ. Той никога не е уведомяван, че работи по чуждо законодателство. Не е минавал и инструктаж за стоките с възможна двойна употреба.\r\n\tЖеляз Андреев не е подбирал сам и клиентите, които е обслужвал от позицията си на \"Продавач интернет търговия\", което е най-ниското ниво в йерархията на отдел \"Продажби\" на компанията. Въпреки това американските власти издирват Желяз Андреев за седем сделки със сирийската авиокомпания, сключени от неговия работодател през 2013 г. и 2014 г.", "date": "2018.04.26", "title": "Държавата ще плати разходите на Желяз Андреев, ако бъде съден в САЩ"}
{"url": "http://www.mediapool.bg/london-mozhe-da-razkrie-ukriti-ofshorni-pari-na-ruski-oligarsi-news278410.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tКорумпирани руски олигарси, които укриват мръсни пари в британските отвъдморски територии, скоро ще бъдат извадени на светло благодарение на ново законодателство, което британският премиер Тереза Мей ще бъде принудена да подкрепи. Това съобщава британският в. \"Таймс\", припомняйки, че за разлика от Великобритания, убежища като Британските Виржински острови и Каймановите острови не са разкривали до момента пред обществото кои са собствениците на активите, пазени под тяхна юрисдикция. Според инициаторите на законовите промени тази секретност дава възможност за пране на пари, което на свой ред стимулира престъпността и корупцията.\r\n\tСлед отравянето на бившия руски двоен агент Сергей Скрипал и дъщеря му, премиерът Тереза Мей обеща по-строги мерки спрямо приближените на президента Владимир Путин.\r\n\tСледващата седмица, при обсъждането на антируските санкции в парламентарната група на консерваторите, Тереза Мей ще бъде убедена или задължена за законодателни промени, според които британските отвъдморски територии да публикуват списък на бенефициентите на всички активи под тяхна юрисдикция, пише \"Таймс\".\r\n\tМинистър-председателката вероятно ще се обяви против, отбелязва изданието, но инициаторът на \"въстанието на торите\" – депутатът Андрю Мичъл, твърди, че вече е осигурил подкрепата на 19 други консерватори, което е повече от достатъчно, за да може решението да бъде прието, независимо от протеста на правителството.\r\n\t\"Таймс\" твърди, че идната седмица новите мерки ще бъдат подкрепени от коалиция, включваща консерватори, лейбъристи, представители на Шотландската национална партия и на други опозиционни сили.\n\n\r\n\tДосега Тереза Мей бе пример на целия свят за това каква трябва да е съпротивата срещу Русия заради стремежа й да нарушава общоприетите международни норми. Но ако Мей наистина иска да изпълни обещанието си, тя е длъжна да направи така, че никъде по света мръсни пари да се съхраняват под британски флаг, казва Мичъл.\r\n\tДо момента британското външно министерство се противопоставя на подобни мерки. Реформата на офошорните зони, започната от бившия премиер Дейвид Камерън през 2013 г. така и остана незавършена. Великобритания въведе публичен регистър на бенефициентите, в който са показани фактическите собственици на активи, укрити в сложни схеми от подставени компании.\r\n\tКамерън обаче така и не успя да убеди отвъдморските територии да последват този пример. Но такъв законопроект съществува и той се подкрепя активно от Лейбъристката партия, отбелязва \"Таймс\".\r\n\tМедиите или отделни представители на обществеността не могат да получат информация за това кой е собственик на един или друг актив или юридическо лице регистрирано на Британските Вирджински острови и Каймановите острови. При запитване до администрацията на първите острови тя предоставя само справка, че въпросното юридическо лице е регистрирано там, но не разкрива имената на собствениците. При това обработката на подобно запитване струва 25 долара, то трябва да бъде изпратено единствено по факс, след като бъде свален от сайт и попълнен специален формуляр.\r\n\t \r\n\tСега депутатите искат да сложат край на тази практика и да задължат властите в офшорните територии да направят цялата информация публична и открита.\r\n\tОбсъждането на санкциите срещу Русия в британския парламент е насрочено за следващия вторник.", "date": "2018.04.26", "title": "Лондон може да разкрие укрити офшорни пари на руски олигарси"}
{"url": "http://www.mediapool.bg/gerb-obyavi-chervenoto-bolyarovo-za-paralelna-darzhava-news278408.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tГрад Болярово е пример за паралелна държава, а общината се души от червен октопод. Това обяви бившият депутат от ГЕРБ Антон Тодоров, който продължава серията от \"разкрития\" на ГЕРБ за шуробаджанащина в общините с кметове на БСП.\r\n\t \r\n\tГЕРБ разказва, че кметът на общината Христо Христо е назначил за секретар първата братовчедка на съпругата си. Шеф на местното спортно дружество е синът на кмета, който е финансиран директно от баща си. Началник на \"Хуманитарни дейности и европрограми\" е София Милева, която е сестра на кмет.\r\n\t \r\n\tКметът на село Голямо Крушово в общината е назначил пък съпругата на кмета Мария Христова за секретар на читалището.\n\n\r\n\t \r\n\t\"В община Болярово всичко е оплетено като една паяжина, която дълги години не може да се разплете\", каза ямболският депутат от ГЕРБ Юлиян Папашимов.\r\n\t \r\n\tТой дава пример с председателя на общинския съвет в Болярово Атанас Дженков, който бил назначил съпругата си Йовка Дженкова за шеф на отдел \"Управление и на собствеността и териториалното устройство\". Дъщеря им Татяна е главен специалист в отдел \"Проекти и обществени поръчки\".\r\n\t \r\n\tОбщинският съветник и заместник-председател на БСП – Болярово Златина Николова работи в офиса на сестрата на кмета София Минева, която пък е началник на отдел \"Парламентарни дейности и европрограми\".\r\n\t \r\n\t\"Болярово е феодална община от най-лош социалистически тип. Не си ли от БСП, не си ли от родата на техните феодали, не получаваш отопление, не получаваш покана за търгове и проекти. Видяхте какво е в Мездра, виждате какво е в Болярово. Нека да кажем на жителите на община Болярово: \"Ние сме не за вас, ние сме до вас. Разрушете тази крепост на безчестието и безсрамието\", призова Антон Тодоров.\r\n\t \r\n\tОбщина Болярово се управлява от кмет на БСП от 30 години, напомнят хората от ГЕРБ.", "date": "2018.04.26", "title": "ГЕРБ обяви \"червеното\" Болярово за паралелна държава"}
{"url": "http://www.mediapool.bg/ne-tova-ne-e-zagovor-sreshtu-bulgaria-istina-e-news278403.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНе само най-бедната и най-корумпираната. България се оказва и страната с най-несвободни медии в целия ЕС. Че и в цяла Европа, ако не броим три авторитарни режима, които политически, а отчасти и географски трудно могат да бъдат вписани в Европа: Русия, Беларус и Турция.\r\n\t\"Най-бедната и най-корумпираната\" - това клише на международните медии, което пусна дълбоки корени в началото на българското европредседателство, обиди доста хора в България. Едни го възприеха като западна арогантност, други потърсиха част от вината у политиците в Европа, трети веднага извадиха изтърканото контра-клише за \"соросоидната пропаганда\". Съвсем същото се случва в момента и с годишната класация за медийната свобода на \"Репортери без граници\". (Справка - първата страница на един високотиражен булеварден вестник.) Тъй че нека да видим доколко основателни са обидите и възраженията по адрес на правозащитниците от \"Репортери без граници\".\r\n\tЗа \"западна арогантност\" трудно може да се говори, защото в тазгодишната класация държавата, която доскоро беше лидер на Западния свят - САЩ, заема доста конфузното 45-то място. А Германия е чак 15-та. Освен това авторите на годишния доклад изрично посочват, че в цяла Европа медийната свобода е в криза. Поне по този пункт България (за жалост) се оказва един истински европеец…\r\n\tОбвинението \"соросоидна пропаганда\" може лесно да бъде игнорирано като блудкав буламач и типична рожба на налудничавите заговорнически теории. Но нека въпреки това да го вземем под лупата. Може ли \"Репортери без граници\" да бъдат причислявани към така наречените \"соросоиди\", каквото и да означава това? Ако става въпрос за финансирането на организацията, тя се издържа от членски внос и от доброволни дарения, като изрично стои настрана от всякакви политически и икономически \"групи по интереси\" и се кълне единствено в член 19 от Декларацията за човешките права за свободата на словото. За организацията, отчасти на доброволни начала, работят стотици експерти по цял свят и лично аз досега не помня случай, в който някой от тях да е бил уличен в преднамерено или користно изкривяване на истината.\r\n\tВ частния случай \"България\" тъкмо тук обаче стигаме до един закономерен въпрос: след като \"Репортери без граници\" (основателно) критикуват медийната концентрация в страната и след като на българския медиен терен са активни повече от един крупни бизнесмени, защо правозащитниците критикуват най-вече един от тях? Отговорът на този въпрос е колкото банален, толкова и очевиден: защото медиите, контролирани пряко или косвено от въпросния (както го наричат) олигарх, рязко се отличават от всички останали големи български медии със свойството си безочливо да разпространяват брутални лъжи и периодически да организират зловещ лов на вещици. И защото обикновено го правят по поръчка, а поръчителите винаги се виждат с просто око. Да, и другите медии в страната имат издатели със свои интереси. Да, и другите медии в страната често пъти следват определена политическа тенденция. Но това важи включително и за най-реномираните световни медии. И най-важното: тенденцията винаги е оправдаема, когато въпросната медия дава дума и на противоположни възгледи, когато не публикува лъжи и измишльотини и не води поръчкови кампании.\r\n\tПоръчковите кампании и оклеветяването, които са насъщният хляб на булевардните медии в България, за огромно съжаление понякога се водят по нареждане от най-високо място, констатира в интервю за ДВ изпълнителният директор на \"Репортери без граници\" Кристиан Мир. Тежко обвинение, което би трябвало да жегне не само управляващите в България, но и техните политически партньори в ЕС. Защото е скандално, че страната, председателстваща ЕС, се оказва по медийна свобода редом с диктаторски и авторитарни режими и изостава далеч зад своите западнобалкански съседи, на които уж се опитва да преподава уроци по демокрация и европейски ценности. И хората в България, които открай време се възмущават, че ЕС реагира на тежката корупция в България единствено с ритуални жестове, днес имат пълното основание да се запитат: защо Брюксел, защо държавите-членки търпят и катастрофалната медийна ситуация в страната?\r\n\tВсъщност отговорът отдавна е ясен: ЕС си има достатъчно проблеми, за да си навлича и допълнителни тъкмо с една страна-членка, която иначе се държи като добър европеец - със стабилни финанси и добър икономически ръст, без залитания към Вишеград, с прагматична политика по миграционния проблем, която балансира между засилена гранична охрана, твърдост към бежанците и жестове на солидарност към държавите от ЕС, приемащи особено много мигранти. С други думи, на българското управление му се прощават огромни грехове, само защото се грижи за стабилност, а и за поддържане на сегашното мнозинство в управлението на ЕС.\r\n\tНакрая, за разведряване, един популярен цитат, който няма нищо общо с България и с нейните европейски партньори. Някогашният президент на САЩ Франклин Делано Рузвелт в края на 1930-те казал за тогавашния диктатор в Никарагуа: \"Сомоса може и да е кучи син, но си е наш кучи син\". За този цитат няма писмени доказателства, но въпреки това звучи убедително, нали?", "date": "2018.04.26", "title": "Не, това не е заговор срещу България. Истина е."}
{"url": "http://www.mediapool.bg/mladezhi-otkradnaha-lineika-v-plovdiv-news278412.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЛинейка е била открадната в сряда вечерта в Пловдив. Специализираният автомобил е собственост на Медицинския център за спешна помощ \"Евромед\" и е бил паркиран пред офиса му на бул. \"Христо Ботев\", предаде БНР.\r\n\tДиректорът на медицинския център д-р Георги Георгиев установява, че линейката е открадната след 22.30 часа в сряда и веднага уведомява полицията. По думите му, видеокамерите в района са заснели извършителите. Те били двама младежи, които първо си направили селфи, а след 10 минути единият младеж се върнал, взел линейката \"все едно съм му подарил ключа, така пали и тръгва\".\r\n\tВ линейката имало оборудване за 100 000 лева. Д-р Георгиев подчерта, че от застрахователната компания чрез проследяване на GPS сигнала вече са открили автомобила. Той бил открит в София \"пред някаква болница\".\r\n\tОт медицинския център посочват, че всички събрани от тях данни ще бъдат предадени на полицията. От там снощи са извършили оглед. По случая е образувано досъдебно производство.", "date": "2018.04.26", "title": "Младежи откраднаха линейка в Пловдив"}
{"url": "http://www.mediapool.bg/v-sasht-e-arestuvan-zapodozryan-v-mnozhestvo-ubiystva-i-iznasilvaniya-prez-70-te-i-80-te-news278404.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tВластите на Калифорния съобщиха, че са арестували мъж, заподозрян, че е \"Убиецът от Голдън Стейт\" - извършител на серийни убийства и изнасилвания, които потресоха цялата страна през 70-те и 80-те години, предаде Франс прес.\r\n\t \r\n\tЗадържаният е 72-годишният Джоузеф Джеймс ДеАнджело, който е работил за правоохранителните органи през 70-те години. Той е идентифициран след 40 години разследвания благодарение на анализ на ДНК.\r\n\t \r\n\tДеАнджело е заподозрян за 12 убийства, около 50 изнасилвания и 120 обира в Калифорния между 1976 и 1986 г. Възрастта на жертвите му е била между 14 и 41 години.\r\n\t \r\n\tМнозина отдават признание на авторката на книги за действителни престъпления Мишел Макнамара, че е помогнала за постигането на този успех.\r\n\t \r\n\tМакнамара почина през април 2016 г., но книгата й за престъпленията на \"Убиеца от Голдън Стейт\" \"Ще си отида в мрака\" (I'll Be Gone in the Dark) бе публикувана тази година.", "date": "2018.04.26", "title": "В САЩ е арестуван заподозрян в множество убийства и изнасилвания през 70-те и 80-те"}
{"url": "http://www.mediapool.bg/biznesat-mozhe-da-izgubi-2-mlrd-dolara-zaradi-usiliyata-za-blokirane-na-telegram-news278407.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБизнесът в Русия и света очаква щети от 2 милиарда долара заради усилията на руските власти да блокират приложението за съобщения \"Телеграм\", пише руският вестник .\r\n\t \r\n\tШефът на софтуерната фирма \"Флексби\" Андрей Прокофиев е предложил на руския интернет омбудсман Дмитрий Мариничев да разработи мерки в подкрепа на компаниите, пострадали от блокиране на Ай Пи адреси.\r\n\t \r\n\tПреди две седмици руските власти наредиха да бъде спрян достъпът до месинджъра и след безрезултатни опити се опитаха да го засегнат, като блокират други услуги.\r\n\t \r\n\tСпорът избухна, след като приложението, разработено от руския предприемач Павел Дуров, отказа да предаде на разузнавателните служби ключовете си за кодиране. Руските силови структури настояват, че имат нужда от тях за предотвратяване на екстремистки нападения, но \"Телеграм\" отхвърли искането като нарушаване на поверителността на личния живот.\r\n\t \r\n\tСпоред оценки на \"Флексби\", ако руските власти продължат борбата с \"Телеграм\" със същите методи, в близките месеци руски компании може да изгубят 1 милиард долара, а почти същата сума да стигнат тази година пропуснатите ползи за американските \"Амазон\" и \"Гугъл\".\r\n\t \n\n\r\n\tРуската ресорна агенция \"Роскомнадзор\" е получила вече над 46 хиляди жалби, откакто блокира \"Телеграм\", и започна консултации с представители на бранша, посочва изданието.\r\n\t \r\n\t\"Флексби\" е предложила на интернет омбудсмана да формира оперативен щаб, включващ хора от властта и от бизнеса, за да реши проблемите на пострадалите фирми. Според Андрей Прокофиев са необходими законови поправки, които да изключат възможността някой \"едностранно да блокира услуги, жизненоважни за руския бизнес\".\r\n\t \r\n\tОмбудсманът Мариничев съобщил, че още не е получил писмото от \"Флексби\", но очаква \"лавина от жалби\" на пострадали фирми.\r\n\t \r\n\t\"Роскомнадзор\" е допуснал \"страхотно много грешки\", блокирайки \"Телеграм\", и бизнесът наистина е ощетен. Но погледнем ли по-широко на нещата, далеч повече затруднения създават на бизнеса антируските санкции на ЕС, на САЩ и руските контрасанкции, смята финансистът Александър Чачава, цитиран в материала.", "date": "2018.04.26", "title": "Бизнесът може да изгуби 2 млрд. долара заради усилията за блокиране на \"Телеграм\""}
{"url": "http://www.mediapool.bg/armenskiyat-parlament-shte-glasuva-za-nov-premier-na-1-mai-news278413.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЛидерът на арменската опозиция води разговори с парламентарните сили, за да си осигури подкрепа като кандидат за следващ министър-председател, предаде Асошиейтед прес.\r\n\tПарламентът ще гласува за нов премиер на 1 май, съобщиха осведомителните агенции.\r\n\t \r\n\tНикол Пашинян оглави продължили две седмици протести срещу Серж Саркисян, който десет години беше президент на страната, преди да заеме този месец премиерския пост. Заради масовите протести срещу избора му в понеделник Саркисян подаде оставка.\r\n\t \r\n\tПашинян каза в четвъртък, че се е срещнал с лидера на втората по големина парламентарна сила в търсене на подкрепа. Партията на Саркисян обаче, има мнозинство в законодателния орган.\r\n\t \r\n\tДесетки хиляди привърженици на опозицията участваха в митинг в арменската столица вчера с искане лидерът на протестите да стане министър-председател.\r\n\t \n\n\r\n\tПарламентът ще избере новия премиер на 1 май, се казва в разпространено днес съобщение на президента Армен Саркисян. Армения отваря нова глава в историята си, се подчертава в съобщението, цитирано от Ройтерс.\r\n\t \r\n\tПредседателят на парламента Ара Баблоян също съобщи, че на 1 май ще има извънредно заседание за избор на премиер.\r\n\t \r\n\tПашинян призова снощи на митинг хората да продължат мирните акции на гражданско неподчинение из страната \"до победния край\". По думите му временният премиер Карен Карапетян \"трябва да осъзнае, че всички негови опити да отстои властта са безсмислени\".\r\n\t \r\n\tПашинян добави, че ако управляващата Републиканска партия на Армения издигне в парламента свой кандидат за премиер, опозицията ще блокира всички правителствени сгради.", "date": "2018.04.26", "title": "Арменският парламент ще гласува за нов премиер на 1 май"}
{"url": "http://www.mediapool.bg/samo-edin-nov-chlen-vleze-v-kevr-news278416.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНапълно очаквано само един нов член влезе в състава на Комисията за енергийно и водно регулиране, половината от който уж беше подменен с жребий, но трима от комисарите се върнаха като един от тях смени партийната си принадлежност.\r\n\tВ четвъртък Народното събрание гласува кои от предложените петима претенденти да попълнят \"овакантените\" места. Единствената интрига и то доста вяла бе дали Обединените патриоти ще успеят да вкарат и трети свой човек в деветчленната комисия. Без изненада ревизорът от НЕК Евден Николов не успя да пробие.\r\n\t\"Воля\" обаче вкара двама представители, след като припозна досегашният член Георги Златев и човек на бизнесмена Христо Ковачки за свой и го номинира да запази поста си в енергийната квота. Напълно очаквано другата номинация на партията на петролния фармацевтичен бос Веселин Марешки – Пенка Трендафилова за воден комисар, получи подкрепата на парламента.\r\n\tОдобрени бяха и досегашният член в областта на енергетиката Александър Йорданов, предложен от депутати от Патриотите, и Ремзи Осман от ДПС като юридически комисар.\r\n\tГЕРБ и БСП не участваха със свои кандидати. Тезата на управляващите е, че не искат да получават превес в независимия орган, където вече имат двама членове – енергетик и правист. Социалистите първоначално имаха две вътрешни номинации, но не ги внесоха.  Причината е, че левицата е решила да запази опциите да атакува предстоящото увеличение на цената на тока, макар че то надали ще е повече от 3 процента, и да не бъде обвинявана в съпричастност с подобно решение.", "date": "2018.04.26", "title": "Само един нов член влезе в КЕВР"}
{"url": "http://www.mediapool.bg/mazh-ot-byala-kril-smartta-na-maika-si-3-godini-i-pribiral-pensiyata-y-news278417.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tОкръжната прокуратура в Русе води досъдебно производство за установяване причините за смъртта на жена от град Бяла, укривана в продължение на три години от сина й. Това съобщиха от прокуратурата в четвъртък.\r\n\t \r\n\tКъм май 2015 г. жената била на 79 години. Досъдебното производство е образувано в резултат на разкритата измама.\r\n\t \r\n\t51-годишният А. Д. укривал факта за смъртта на майка си, като целта му била да получава вместо нея пенсията й. Пред служителите на НОИ и съседи той твърдял, че жената се лекува в Русе. Така по здравословни причини не можела да се явява сама да получава парите от пенсията си в брой.\r\n\t \r\n\tПри извършена проверка в жилището й, след получаването на пенсията през този месец от сина й, полицаите отрили останките от трупа на жената в къщата.\r\n\t \n\n\r\n\tМъжът е задържан за 72 часа в ареста. Той е обвинен от Районната прокуратура в Бяла за незаконно получените пари от пенсията. За престъплението се предвижда затвор от една до шест години.\r\n\t \r\n\tВ същото време Окръжната прокуратура в Русе е образувала досъдебно производство за установяване причините за смъртта на жената. Назначена е съдебно-медицинска експертиза. Разследването продължава, като е определен срок от два месеца.", "date": "2018.04.26", "title": "Мъж от Бяла крил смъртта на майка си 3 години и прибирал пенсията й"}
{"url": "http://www.mediapool.bg/smeshna-globa-za-imitatora-na-taksitata-okey-supertrans-news278418.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tГлоба от едва 1750 лв. наложи Комисията за защита на конкуренцията на имитатора на таксиметровата компания \"О'Кeй Супертранс\". Отделно дружеството имитатор ще трябва да плати на оригиналния превозвач 500 лв. за административната такса по разглеждане на казуса.\r\n\t антимонополният орган, посочвайки, че санкцията представлява 7 на сто от годишния оборот на провинилата се фирма за 2017 г. По закон наказанието може да е до 10 процента от приходите на виновното предприятие.\r\n\tПроверката е била образувана по жалба на таксиметровия превозвач \"О’Кей Супертранс“ АД, който от 22 години е на пазара в София, срещу фирмата \"О.К. Суперстарс“ ЕООД, която се е регистрирала през 2016 г. и нейните автомобили копират почти изцяло външния вид на по-старата компания с утвърден имидж и клиенти.\r\n\tОт Комисията за защита на конкуренцията са потвърдили това. В решението се посочва, че при колите и на двете компании логата, които са с еднакви цветове и шрифтове и на пръв поглед не се различават едно от друго, са разположени по един и същи начин на предния капак и на предните две врати. По еднакъв начин са изписани и имената на превозвачите \"СУПЕРТРАНС“ и „СУПЕРСТАРС“, телефоните и на двете компании завършват на 2121.\r\n\tУстановени са и редица други прилики във външния вид на автомобилите, разликите са минимални, което води до извода на антимопонолната комисия, че по този начин клиентите се въвеждат в заблуда, че ползват услугите на по-стария превозвач.\n\n\r\n\tКЗК нарежда на \"О.К. Суперстарс“ незабавно да прекрати имитацията на прекия си конкурент. Решението подлежи на обжалване пред Върховния административен съд.", "date": "2018.04.26", "title": "Смешна глоба за имитатора на такситата \"О'Кeй Супертранс\""}
{"url": "http://www.mediapool.bg/it-kompaniya-osnovana-v-bulgaria-operira-veche-v-osem-darzhavi-v-sveta-news278419.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tМеждународният доставчик на висококачествени услуги в сферата на бизнеса и ИТ поддръжката \"Тек Експертс\" (Tek Experts)  с отварянето на своя първи център за обслужване на клиенти в най-големия нигерийски град Лагос. Той е в партньорство с \"Майкрософт\".\r\n\t\"Тек Експертс\" вече е наела 300 служители в новия си офис. Плановете ѝ са да увеличи нигерийския си екип с още няколкостотин в следващите месеци.\r\n\tС откриването на новия център локациите, в които \"Тек Експертс\" оперира, стават осем - България, две в Коста Рика, САЩ, Малта, Китай, Виетнам и Нигерия.\r\n\tРъководството на компанията смята, че новият ѝ офис ще промени ИТ средата не само в Нигерия, но и в Африка.\r\n\t\"Имаме удоволствието да си сътрудничим с \"Майкрософт\" в развиването на младите хора с потенциал, които ще подобрят ИТ средата в Нигерия. Убедени сме, че инвестицията в създаването на опитни кадри ще доведе до повишаване на уменията и експертните знания на нигерийците като цяло. Това ще ни даде възможност да предоставим висококачествено обслужване на нашите клиенти, така както направихме в другите ни офиси по света\", казва Янив Натан, който основава \"Тек Експертс\" през 2010 г. в България. Компанията се занимава основно с поддръжката на софтуер за външни клиенти.\r\n\tОчакванията на \"Тек експертс\" са броят на служителите ѝ в целия свят да достигне 5000 до края на 2018 г.\r\n\tВ клиентския ѝ център в България работят над 500 човека, като броят им нараства всеки ден. В момента, обявените свободните позиции в София са 400.\r\n\tЗа да отговори на бързия бизнес растеж, \"Тек Експертс\" разширява своето офис пространство с над 2000 кв.м в сградата, в която в момента оперира. Новите офис площи ще бъдат официално представени в началото на юли 2018 г., е посочено в съобщението.\r\n\tС две сделки от 2015 г. и 2017 г. компанията придоби три етажа от \"Перформ бизнес център\" на ул. \"Позитано\" в центъра на София срещу над 30 млн. лв.\r\n\tПредметът на дейност на \"Тек Експертс\" включва софтуерна поддръжка, обучение и образование, поддръжка на продажбите и разработка на приложения.\r\n\tПоследният финансов отчет на българското дружество \"Тек Експъртс\", което се води собственост на едноименна компания от Коста Рика, за 2016 г. показва, че приходите ѝ от дейността у нас възлизат на над 11 млн. лв., а печалбата ѝ е 233 хил. лв. Година по-рано оборотът на компанията е бил 8.8 млн. лв., а печалбата - 192 хил. лв. Към края на 2016 г. в компанията са работили 331 души на средна възраст 27 години, като разходите за персонала възлизат на около 8 млн. лв.\r\n\tНяма финансови данни за приходите и печалбата на \"Тек експертс\" на глобално ниво.", "date": "2018.04.26", "title": "ИТ компания, основана в България, оперира вече в осем държави в света"}
{"url": "http://www.mediapool.bg/frenskiyat-miliarder-vensan-bolore-e-obvinen-v-koruptsiya-i-izmama-news278405.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНа френския милиардер и бизнесмен Венсан Болоре са повдигнати обвинения в корупция на чуждестранно длъжностно лице и измама, съобщи съдебен източник, цитиран от Франс прес.\r\n\t \r\n\tБолоре е заподозрян, че е получил концесии за пристанища в Того и Гвинея в замяна на политически консултантски услуги за местните власти на изкуствено занижени цени.\r\n\t \r\n\tНа генералния директор на Болоре Груп Жил Аликс са повдигнати същите обвинения.\r\n\t \r\n\tВенсан Болоре притежава холдинги в различни сектори като транспорта, медиите и петрола, отбелязва Асошиейтед прес.\r\n\t \r\n\tСпоред сп. \"Форбс\" 66-годишният Болоре е деветият най-богат човек във Франция със 7 милиарда долара, отбелязва ДПА.", "date": "2018.04.26", "title": "Френският милиардер Венсан Болоре е обвинен в корупция и измама"}
{"url": "http://www.mediapool.bg/zemetresenie-ot-47-po-rihter-e-registrirano-v-rumaniya-news278386.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЗеметресение от 4.7 по скалата Рихтер е било регистрирано в срда вечерта в северната ни съседка Румъния.\r\n\tПо данни на Европейския сеизмологичен център трусът е усетен малко след 20.00 часа близо до град Брашов.\r\n\tЕпицентърът му е бил на дълбочина от 100 километра. За щастие няма данни за пострадали и материални щети.", "date": "2018.04.26", "title": "Земетресение от 4.7 по Рихтер е регистрирано в Румъния"}
{"url": "http://www.mediapool.bg/zamestnitsite-na-ivancheva-se-zaemat-sas-zabaveni-ot-neya-200---300-prepiski-news278409.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПървата работа на заместниците на кмета на столичния район \"Младост\" Десислава Иванчева ще е да прегледат и придвижат забавени от нея 200 - 300 преписки. Някои от тях престоявали в кабинета на кмета от 4 - 6 месеца. Именно забавена преписка е в основата на задържането на Иванчева по обвинение за подкуп.\r\n\tВ четвъртък Столичният общински съвет избра зам.-кметът Владимир Клисуров да поеме управлението на района при отсъствието на титуляра, въпреки че самият Клисуров. Според председателя на общинския съвет Елен Герджиков обаче няма законов механизъм за отказ, а в същото време Клисуров е посочен от действащия районен кмет, а общинските съветници искат да изпълнят волята на Иванчева за това кой да я замести.\r\n\tКлисуров обяви в четвъртък, че е длъжен да се съобрази с решението на общинския съвет, но не се чувства компетентен по основния проблем в района - строителството. За това по този въпрос ще разчита на колегата си арх. Румен Русев. За него пък Иванчева заяви, че Русев е в основата на заговор срещу нея, довел до ареста ѝ. Русев отрича. В четвъртък той обясни, че не е виждал забавените преписки. \"Не знам защо не са придвижени. Може би са свързани със строителство. Те са при Иванчева\", каза Русев.\r\n\tТой добави, че с кметицата на района имали \"служебен раздор\", тъй като Русев поискал документите за \"по-малките неща\" като документи за строежи на къщи, за изгребни ями, огради, издаване на административен адрес да се насочват директно към него и администрацията, която ръководи, а не да минават през кмета. Иванчева обаче отказала.\r\n\tКметът Йорданка Фандъкова коментира, че няма обяснение за забавените преписки в район \"Младост\". \"За всеки получен сигнал за такъв проблем, изпращаме писма до районните кметове, за да им напомним да изпълнят задълженията си\", обясни тя и припомни, че за район \"Младост\" са постъпвали много оплаквания.\r\n\tСамо касаещите работата на главния архитект Здравко Здравков забавени преписки са над 20. Ставало въпрос за 13 издадени от него разрешения за строеж, които районният кмет по закон трябва да съобщи на инвеститорите, но не го е направил. Забавените градоустройствени преписки, които отново изискват от районната администрация само формално обявяване, били над 10.\r\n\tЗам.-кметът на \"Младост\" Румен Русев коментира лаконично нападките на Иванчева срещу него. Той обясни, че никой в администрацията не ги приема насериозно, че не се е виждал с бизнесмена, осигурил парите за подкупа на Иванчева - Александър Ваклин и че досега с кметицата работили заедно. Зам.-кметът потвърди, че Иванчева искала от инвеститори в района да облагородяват детски площадки и санират училища, но това не е обвързвано с придвижването на документите за техните проекти. Русев обяви, че одобрява тази практика на районния кмет.\r\n\tДвамата заместници на Иванчева декларираха, че ще работят в екип, имат си доверие един на друг и ще направят всичко възможно, за да възстановят нормалния ритъм на работа в администрацията. До края на месеца служителите щели да получат заплатите си, да се изплатят субсидиите на училища и детски градини, които също минават през района.", "date": "2018.04.26", "title": "Заместниците на Иванчева се заемат със забавени от нея 200 - 300 преписки"}
{"url": "http://www.mediapool.bg/kasmetat-ni-ot-hazarta-kupeni-medii-podchineni-institutsii-ograbeno-obshtestvo-news278406.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНовото дясно обединение \"Демократична България\", което предложи законодателни промени за ограничаване на рекламата и на продажбата на лотарийни билети, разпространи и видеоклип по темата.\r\n\tТри милиарда проиграни на хазарт през 2017 г. Това е много повече от парите, които харчи държавата за училища, за култура или здравеопазване. За сравнение, бюджетът на Фонда за лечение на деца е само 12 млн. лв. Билетчетата се продават навсякъде, а рекламата им е агресивна и по всички медии, напомня \"Демократична България\".\r\n\t, се казва в клипа.\r\n\t\r\n\tСпоред обединението хазартната индустрия е подозрително слабо регулирана у нас. Причината - хазартни зали има на всеки ъгъл, билетчета се продават навсякъде, има широка реклама.\r\n\tУмните държави не поощряват хазарта. Напротив – облагат го с високи данъци. У нас обаче не е така, а медиите си мълчат, защото получават огромни рекламни бюджети, а в някои случаи и процент от продажбите., се казва в клипа.\r\n\tПо тази причина \"Демократична България\" призовават за подкрепа на предложените от тях промени в Закона за хазарта. Те предвиждат пълна забрана на рекламата на лотарийни билети, ограничаване на разпространението им особено около училища, повишаване на отчисленията за социална дейност, ефективен контрол върху приходите и раздаването на печалби.", "date": "2018.04.26", "title": "\"Късметът\" ни от хазарта: купени медии, подчинени институции, ограбено общество"}
{"url": "http://www.mediapool.bg/ne-znaeh-che-bnr-ima-chetiri-orkestara-uchudi-se-borisov-sled-protesta-im-news278415.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\t\"Свирят под моите прозорци, какво се очаква да направя?\" Така премиерът Бойко Борисов възропта срещу, по думите му, порочната практика всеки да иска увеличение на доходите бързо и веднага. Конкретният повод е протестът на музикантите от БНР за достойно заплащане.\r\n\tОт думите на министър-председателя стана ясно, че до протеста - серенада, той не е подозирал за съществуването на музиканти в националното радио.\r\n\t\"Не знаех, че БНР има четири оркестъра\", учуди се Борисов. \"С цялото ми уважение, неговият председател (бел. ред. - визира директора на БНР) трябва да обясни на хората, че ние само изпълняваме един ангажимент да дадем субсидията, която държавата трябва да даде и оттам нататък ръководството и начинът, по който то разпределя парите, са си изцяло негови. Не знаех, че нашето радио има четири оркестри, може би да станат пет, може и шест. Мислех, че съвсем друга е неговата функция, но се разбра, че имаме и четири оркестри\", констатира Борисов.\r\n\tПо думите на премиера има пазарни принципи и правила и оркестрите могат да изнасят концерти и да се издържат. Изказването му бе посрещнато с плахи аплодисменти в залата, в която се провеждаше дискусията \"България в Еврозоната. Икономическата логика срещу митовете\".\r\n\t\"Свириха под моите прозорци. Не знам какво се очаква да направя аз? С цялото ми уважение към тях, сигурно са прекрасни музиканти, ама радиото има четири оркестри, гвардейците имат, МВР имат, в края на краищата има и пазарен принцип - изнасят се концерти, купуват се билети и се издържат. Не може за всяка тема да става въпрос по този начин\", повтори Борисов.\r\n\tТой допълни, че е слушал недоволните метеоролози, а правителството е отпуснало 15 млн. лв. за бюджета на БАН. \"... И една уважаема госпожа, която не познавам, каза - \"премиерът ни каза да даваме за статии, а не за научноприложните дейности\". Не бива така вече\", зарече се Борисов.\n\n\r\n\tГенералният директор на БНР Александър Велев вече заяви, че корекция на бюджета е необходима, за да се повишат заплатите и да се запазят музикалните състави на радиото.\r\n\tМузикалните състави на БНР по-рано обявиха, че получават едни от най-ниските възнаграждения в държавата и напускането на ценни професионалисти от състава на БНР вече е факт, а това може да се отрази критично на качеството на музикалната продукция. Оркестрантите и хористите от Симфоничния оркестър, Биг бенда, Оркестъра за народна музика, Смесения хор на БНР изпратиха преди два месеца писмо до президента Румен Радев, министър-председателя Бойко Борисов, председателя на Комисията по култура и медии в Народното събрание Вежди Рашидов, председателя на Комисията по бюджет и финанси Менда Стоянова и министъра на финансите Владислав Горанов. След като реакция нямаше, през последните дни те предприеха улични протести, включително концерти под прозорците на Министерския съвет.\r\n\tПреди ден синоптиците от БАН предупредиха, че ще протестират поради несправедливото разпределение на бюджетната субсидия за тази година. Според учените, това застрашава функционирането на националната хидро-метеорологична служба. На сайта на института е публикувано съобщение. В него се казва, че заради липсата на средства все повече специалисти се готвят да напуснат. Институтът няма да може да работи, което е свързано с националната сигурност.", "date": "2018.04.26", "title": "\"Не знаех, че БНР има четири оркестъра\", учуди се Борисов след протеста им"}
{"url": "http://www.mediapool.bg/zatvor-za-sobstvenika-i-zhurnalisti-ot-edna-ot-poslednite-opozitsionni-medii-v-turtsiya-news278385.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПрисъди от 2 и половина до над 8 години затвор постанови турският съд за 14 журналисти и собственика на известния опозиционен вестник \"Джумхюриет\", предаде Франс прес. Трима от подсъдимите бяха оправдани.\r\n\t \r\n\tВестникът, който е силно критичен към президента Реджеп Тайип Ердоган, отхвърля обвиненията и ги определя като абсурдни. Според \"Джумхюриет\" съдебният процес е политически мотивиран и има за цел да запуши устата една от последните независими медии в Турция.\r\n\t \r\n\tПо делото бе обвинен и бивш главен редактор на друго издание, но процесът срещу него ще продължи отделно, решиха магистратите в южната ни съседка.\n\n\r\n\t \r\n\tСобственикът на \"Джумхюриет\" Акин Аталай бе сред подсъдимите с най-тежки присъди, след като прекара в следствения арест цели 542 дни. След прочитането на присъдата му от над 8 години затвор, той все пак бе освободен под гаранция, докато мине приоцедурата по обжалване. Колегите му пък бяха пуснати на свобода по-рано.\r\n\t \r\n\tСрещу журналистите от \"Джумхюриет\" бяха повдигнати обичайните за режима на президента Реджеп Тайип Ердоган обвинения – сътрудничество с Кюрдската работническа партия (ПКК) и духовника Фетхуллах Гюлен, който според Анкара е организирал неуспешния опит за държавен преврат от юли 2016 г.\r\n\t \r\n\tЗащитата на подсъдимите определя тезата на обвинението като абсурдна и политически мотивирана, тъй като \"Джумхюриет\" е известен с острите си критики спрямо политиката на Ердоган.\r\n\t \r\n\t\"Обвинението няма никакви доказателства. Журналистите са обвинени, че са се занимавали с журналистика. Самото съществуване на \"Джумхюриет\" е възприето като престъпление\", каза един от адвокатите на защитата Фикрет Илкъз в пледоарията си, цитирана от БТА.\r\n\t \r\n\tСъдебният процес срещу сътрудниците на \"Джумхюриет\" тревожи защитниците на свободата на пресата, които осъждат все по-големия натиск над медиите при управлението на Ердоган, особено след неуспешния опит за преврат, отбелязва АФП.\r\n\t \r\n\tВ последната класация на свободата на медиите, публикувана тази седмица от \"Репортери без граници\" Турция е на 157-о място от 180 държави.", "date": "2018.04.26", "title": "Затвор за собственика и журналисти от една от последните опозиционни медии в Турция"}
{"url": "http://www.mediapool.bg/mezhdunarodna-operatsiya-zakri-sait-izpolzvan-za-milioni-kiberataki-news278389.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБританските власти съобщиха за международна операция, при която е закрит сайт, използван за кибератаки чрез т.нар. отказ от услуга. Според разследващите той е станал платформа за над 4 милиона подобни атаки по света.\r\n\tВ операцията срещу сайта са участвали властите на редица държави и са арестувани няколко души, включително собствениците на интернет страницата webstresser.org, предадоха Франс прес и ДПА.\r\n\t\"Хакери по цял свят са използвали сайта, който е можел да бъде наеман само за 14,99 долара, за да извършат над 4 милиона кибератаки\", съобщи британската служба за борба с киберпрестъпността.\r\n\t\"Властите на редица държави, сред които Холандия, Сърбия, Хърватия и Канада, с подкрепата на шотландската полиция и Европол, са разкрили шест лица от престъпната група, която стои зад webstresser.org\", уточниха разследащите.\r\n\tХоландската полиция със съдействието на Германия и САЩ е конфискувала сървъри и е закрила сайта. Той е бил използван за извършване на атаки с \"отказ от услуга\", които заливат дадена мрежа или компютър с питания, за да се блокира работата им. Хакерите често искат откуп, за да прекратят атаката.\n\n\r\n\tСмята се, че webstresser.org е имал над 136 000 регистрирани потребители. Само за април 2018 г. са регистрирани 4 милиона кибератаки, използвали предлаганите от сайта софтуерни продукти. \r\n\tАрестувани са няколко души – двама в Шотландия, 19-годишен младеж в Хърватия, и двама души на 19 и 21 години в Сърбия, които са заподозрени, че са администратори на сайта. Сръбското вътрешно министерство обясни, че сайтът е смятан за най-големият в света в наемането на услуги за този тип кибератаки.", "date": "2018.04.26", "title": "Международна операция закри сайт, използван за милиони кибератаки"}
{"url": "http://www.mediapool.bg/tusk-prizova-sarbiya-da-ne-se-otklonyava-ot-evropeiskiya-si-pat-news278390.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПредседателят на Европейския съвет Доналд Туск призова Сърбия да продължи да следва пътя на европейското членство, предаде Асошиейтед прес.\r\n\tТой е на посещение в Белград като част от негова обиколка в Западните Балкани.\r\n\tПо думите на Туск ЕС \"е и иска да остане най-надеждният партньор на Сърбия и на Западните Балкани\". Това е регион, който иска да стане част от ЕС и в който Москва традиционно се съревновава за влияние.\r\n\tОбиколката на Туск из Западните Балкани е в подготовка на срещата на върха на 17 май между ЕС и регионалните лидери. В Белград Туск направи изявлението си на сръбски след среща с президента Александър Вучич.\r\n\tТой каза, че \"бъдещето на Сърбия няма да бъде решено в Москва или във Вашингтон, Анкара или Брюксел\". И описа ЕС като \"проект със стратегическо измерение\".", "date": "2018.04.26", "title": "Туск призова Сърбия да не се отклонява от европейския си път"}
{"url": "http://www.mediapool.bg/holandskoto-pravitelstvo-otselya-sled-vot-na-nedoverie-news278388.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tХоландският премиер Марк Рюте оцеля след вот на недоверие тази нощ, внесен от депутати, които смятат, че той е укрил информация за начина, по който правителството е взело непопулярно решение да отмени данък върху корпоративни печалби, предаде Ройтерс.\r\n\tПочти всички опозиционни депутати смятат, че Рюте ги е заблудил, когато им каза през ноември, че не помни да е имало предварително изготвени бележки за коалиционните преговори по въпроса.\r\n\tВъв вторник кабинетът на Рюте публикува близо 60 страници документация след внесена молба по закона за свободен достъп до информация.\r\n\tВотът на недоверие не успя да събере обикновено мнозинство в 150-местния парламент. Той бе подкрепен от 67 гласа, но 76 депутати гласуваха против. Седем депутати не гласуваха.\r\n\tРешението на кабинета за премахване на данъка бе част от успешна кампания да бъде убедена компанията Юниливър да избере Холандия вместо Великобритания за мястото на централата си. Оповестените документи показаха, че Юниливър е сметнал отпадането на данъка като решаващо.\r\n\tПо време на продължилите близо осем часа дебати Рюте призна, че е допуснал грешка, като е казал на депутатите, че не помни да е имало документация, а впоследствие е разбрал, че предварително подготвените ведомствени бележки с предимствата и недостатъците на отпадането на данъка са били използвани при коалиционни преговори миналото лято.\n\n\r\n\tОтпадането на данъка бе обявено през октомври като мярка за насърчаване на заетостта и привличане на чуждестранни фирми. Опозицията го разкритикува като подарък от 1.4 милиард евро за чужденците.", "date": "2018.04.26", "title": "Холандското правителство оцеля след вот на недоверие"}
{"url": "http://www.mediapool.bg/glavniyat-pregovaryasht-na-es-za-brekzit-e-na-poseshtenie-v-bulgaria-news278392.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tГлавният преговарящ от името на ЕС за Брекзит Мишел Барние е на работно посещение в България на 26 април, съобщиха от Представителството на ЕК в България.\r\n\tБарние ще проведе срещи с министър-председателя Бойко Борисов, с министъра за Българското председателство на Съвета на ЕС Лиляна Павлова и с представители на две парламентарни комисии в Народното събрание.\r\n\tМишел Барние ще участва също в конференция на тема \"Подгответе се за Брекзит - последствия за европейския бизнес\" и във форум на високо равнище Eurofi Financial Forum - форум на лидерите в областта на финансовия сектор от ЕС и международни организации. В програмата му е предвидено и посещение на софийското метро заедно с кмета на столицата Йорданка Фандъкова.", "date": "2018.04.26", "title": "Главният преговарящ на ЕС за Брекзит е на посещение в България"}
{"url": "http://www.mediapool.bg/plamen-georgiev-poiska-antikoruptsiya-da-mozhe-pone-da-zadarzha-litsa-news278393.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tМинути след като парламентът попълни състава на новата антикорупционна комисия, нейният председател Пламен Георгиев пожела още по-широки правомощия. В четвъртък пред журналисти в Народното събрание той каза, че органът трябва да може “поне да задържа” лица.\r\n\tГеоргиев даде пример с показния арест на кметицата на община \"Младост\" Десислава Иванчева, който е и първата подобна акция на новосформираното звено. \"Ние организирахме всичко, експлоатирахме СРС-ата, участвахме в цялото разследване по събиране на доказателства и в един момент вече дори не можахме да задържим г-жа Иванчева. Това не го направихме ние\", каза той.\r\n\t \r\n\t\r\n\t\"Казах, че ще бъдат задържани хора с пари. Мисля, че изпълних първото обещание, което дадох. Оттук нататък продължаваме по същия начин\", каза Георгиев.\r\n\tТой очевидно имаше предвид “обещанието”, което даде в , след като Народното събрание го избра на поста. От думите му днес не стана ясно дали още тогава е имал предвид кметицата на \"Младост\" Десислава Иванчева, при положение, че първата документация, уличаваща според обвинението Иванчева, че иска подкуп, е от 13 април - месец по-късно. \r\n\tПопитан дали следващите арести ще бъдат така показни, Георгиев каза, че всичко зависи от това къде ще бъдат задържани лицата.\r\n\t\"Ние не можем да им казваме къде да получават подкупа. Ако го получат в центъра на София, както е конкретният случай, ще бъдат задържани в центъра на София. Ако го получат пред моя кабинет, ще бъдат задържани там\", каза Георгиев.\r\n\tКакто и в досегашните си изявления след ареста на Иванчева, той не показа никакво смущение от показността на акцията и накърненото достойнство на арестуваната, която престоя повече от пет часа окована с белезници на централно кръстровище в София.\r\n\tГеоргиев съобщи, че се разследват още хора от властта. Всеки един случай бих разследвал, няма чадър над никого, декларира той.\n\n\r\n\t\r\n\tМалко преди това Народното събрание избра, предложените от Георгиев членове на КПКОНПИ. Така след гласуването на депутатите Антон Славчев ще бъде зам.-председател на антикорупционния орган. Антоанета Георгиева–Цонкова, Пламен Йоцов и Силвия Къдрева пък бяха избрани за членове на КПКОНПИ.\r\n\tСлед избора им Георгиев съобщи и ресорите на новоизбраните. Антон Славчев ще е с ресор разкриване на престъпление, Антоанета Цонкова ще поеме работата при отнемане на незаконно придобитото имущество. Пламен Йоцов ще оглави звеното на КПКОНПИ, отговарящо за превенцията на корупцията, а Силвия Къдрева ще се занимава с декларациите на публичните лица.\r\n\tПреди дни, когато правната комисия изслуша номинираните от Георгиев, стана ясно още, че Новосформираната Комисия за противодействие на корупцията и отнемане на незаконно придобито имущество се отнася положително към скандалната проектопоправка на Наказателния кодекс (НК), с която правителството иска да даде права на разследващите да преследват корупцията и в частния бизнес.\r\n\t\"Предстоящата промяна на НК ще изиграе положително въздействие... Наказателна отговорност трябва да се носи еднакво от частния и държавния сектор\", заяви тогава предложенията, а днес и избран за заместник-председател на звеното Антон Славчев.", "date": "2018.04.26", "title": "Пламен Георгиев поиска \"Антикорупция\" да може \"поне да задържа лица\""}
{"url": "http://www.mediapool.bg/yordan-tsonev-imal-svoboda-na-slovoto-a-reporteri-bez-granitsi-klepali-bulgaria-news278394.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\t“Репортери без граници\" да клепат България с граници - тази препоръка отправи пред Нова телевизия в четвъртък депутатът от ДПС Йордан Цонев към доклада на неправителствената организация, който постави България по свобода на медиите по-назад дори от държавите в Западните Балкани. За последната година страната ни се е сринала с още две места в авторитетната класация.\r\n\tВ доклада се казва, че \"най-мрачното въплъщение на ненормално състояние на нещата\" е депутатът от ДПС Делян Пеевски, чиято медийна група притежава 6 вестника и контролира почти 80% от разпространението на печатни издания.\r\n\tСъпартиецът на Пеевски, който заедно с него неотдавна внесе поправки в медийния закон, изрази съмнение, че оценката на \"Репортери без граници\" е меродавна. Цонев изтъкна, че това е неправителствена организация, а по темата според него трябва да се изказват българските журналисти. \"Мой съвет към \"Репортери без граници\" е да клепат България с граници\", каза Цонев. По-късно в хода на разговора повтори: \"Това клепа България, не ДПС. Ако може да е с граници това клепане\". Позицията му е в синхрон с днешните заглавия в медиите на Пеевски, които обявяват организацията за \"платена\".\r\n\tЦонев изтъкна, че двамата с Пеевски са внесли законопроект, чиято цел била именно осветляването на медиите, но текстът вече два месеца отлежава в парламента и е бил \"оплют от медиите, към които гравитира \"Репортери без граници\".\r\n\tТекстовете предвиждат всички собственици на медии да декларират информация за \"всяко получено финансиране в предходната календарна година, неговия размер и основание, както и данни за лицето, предоставило финансирането\". Вносителите обаче правят законовото уточнение, че \"финансиране е всяко безвъзмездно получаване на парични средства или имущество и/или всяко друго получаване на парични средства, независимо от използваната правна форма, извън приходите от обичайната дейност на доставчика на медийни услуги, както и всички получени заеми извън банковите кредити\". От текста е видно, че Пеевски се прицелва в медиите, които получават грантово финансиране, с които личната му групировка е във война от години. Освен това е известно, че и без това финансирането от фондации е публично както на сайтовете на самите донорски организации, така и в българското Министерство на правосъдието.\r\n\tСпоред Йордан Цонев оше в доклада на “Репортери без граници” имало пропуск в доклада, в който нямало нито дума \"за създателите на корпоративните медии - Иво Прокопиев (бел. ред. - съиздател на \"Дневник\" и \"Капитал\") и Сашо Дончев (съиздател на в. \"Сега\")\".\r\n\t\"Обяснявам: ние сме чисти и сме окей и той (Пеевски) е окей и затова внесохме този законопроект да го придвижат\", увери Цонев и добави, че в медиите вчера прочел засделката между Пеевски и компанията \"Ню имидж\" за 50% от вестникарския му бизнес.\r\n\tСлед като заключи, че със свободата на словото в България няма проблем, Цонев атакува ГЕРБ по любимата тема на ДПС – патриотите.\r\n\tСпорд неги ГЕРБ трябва да развали коалицията с Обединените патриоти след изявите на лидера на \"Атака\" Волен Сидеров в Крим.\r\n\tПо думите му ГЕРБ дължи отговор на натовските и европейските партньори и на българското общество за действията на коалиционния си партньор, който публично изказва позиции, различни от официалните за окупацията на Крим от Русия. \"Нашите натовски партньори питат вече - и нас питат, и ГЕРБ ще питат\", каза Цонев.\r\n\tСпоред него това, че ГЕРБ се е разграничила от проявите на Сидеров не е достатъчно, а единственото разграничение е \"като махнеш този коалиционен партньор\".\r\n\t\"Изявленията от Крим са ясна заявка за смяна на пътя. Ние съзряхме, може да ни обвинят в мнителност, че конфликтът, предизвикан от Цветан Цветанов на Консултативния съвет за национална сигурност, ни изглежда като димна завеса към истинския конфликт, а той е накъде води ГЕРБ България\", заяви зам.-председателят на парламентарната група на ДПС.\r\n\tГраждани за европейско развитие на България - ГЕРБ, са в коалиция с Граждани за евразийско развитие на България, подчерта Цонев. По думите му \" ГЕРБ не може да остане в тази шизофренна политическа ситуация, защото националната сигурност зависи от това доколко лоялен член сме на НАТО”.", "date": "2018.04.26", "title": "Йордан Цонев имал свобода на словото, а \"Репортери без граници\" клепали България"}
{"url": "http://www.mediapool.bg/ekzakta-dnes-sigurni-za-sledvashtiya-parlament-sa-gerb-bsp-dps-i-op-news278395.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tКъм 18 април сигурни участници в следващ парламент са ГЕРБ, БСП, ДПС и ОП, показват данни от национално представително изследване на \"Екзакта Рисърч Груп\", проведено между 12 и 18 април сред 1000 души.\r\n\t \r\n\tАко днес се провеждаха парламентарни избори, 24.5 на сто от българите биха гласували за ГЕРБ, а 20.5 на сто - за БСП. ДПС е с електорален дял от 6.1 процента, а ОП - с 5.5 на сто. С 1.1 на сто \"Воля\" би загубила шансове за участие в следващ парламент.\r\n\t \r\n\tВъпросителните вдясно са повече от предлаганите решения, има две ядра - около Реформаторския блок и около \"Демократична България\". Нито едното от тях засега не си гарантира присъствие в следващ парламент, коментират социолозите, цитирани от БТА. Извън тях остават 5 на сто, които биха гласували за нови десни партии. Те са ресурс, който тепърва ще търси политическо представителство, отбелязват те.\r\n\t \r\n\tВ момента няма политическа партия у нас, чието влияние еднозначно да нараства, посочват от \"Екзакта\". Ретроспективните данни на агенцията сочат, че след президентския вот през 2016 г. влиянието на БСП е нараствало. Сега този процес е прекъснат.\r\n\t \n\n\r\n\tАприлското изследване показа, че общественото мнение е разделено на два съизмерими дяла, когато става дума за това дали расте или намалява влиянието на ГЕРБ и БСП - 27 на сто твърдят, че влиянието на ГЕРБ расте през последните месеци, а според 29 процента то намалява. БСП разширява влиянието си според 26 на сто, а според 28 процента го свива, посочват социолозите. Повечето партии, които не са представени в парламента, са оценявани от хората като губещи политическо влияние.\r\n\t \r\n\tЗа последната година с 3 на сто нарастват желаещите да гласуват за нова партия и сега те са 33 на сто от пълнолетните българи. Сред тях по-често се срещат хора на възраст между 18 и 40 години, жители на малките градове и на селата.\r\n\t \r\n\tПредсрочни парламентарни избори не са нужни на страната ни, според 56 процента от българите. 27 на сто искат предсрочен вот. 53 процента от избирателите на БСП се обявяват за предсрочни избори. Близо половината от хората, които искат предсрочни избори посочват, че биха гласували за нова партия.\r\n\t \r\n\tВисока подкрепа за членството в ЕС и НАТО\r\n\t \r\n\tСоциолозите регистрират висока подкрепа (сред 74 на сто от българите) за членството на страната ни в ЕС. Противниците са 16 на сто. Ретроспективният анализ по данни на \"Екзакта\" от последните години показва, че подкрепата за еврочленството ни е трайна и висока - между 74 и 79 процента. Неодобрението е между 13 на сто и 16 на сто. В момента най-високо неодобрение за членството ни в ЕС регистрираме сред избирателите на БСП - 28 процента, коментират от \"Екзакта\".\r\n\t \r\n\tОдобрението за членството ни в НАТО се вмества между 55 и 60 процента през последните години, а неодобрението е между 22 и 28 процента. През април 2018 г. 58 на сто от българите одобряват членството ни в НАТО, а неодобрение декларират една четвърт. 40 на сто от избирателите на БСП не одобряват членството ни в НАТО.\r\n\t \r\n\tКато цяло хората, които очакват ползи за страната ни от Българското председателство на Съвета на ЕС са повече от онези, които не очакват ползи (40 процента към 34 на сто).\r\n\t \r\n\tОценките обаче са силно политизирани. Сред привържениците на управляващите надделява тезата, че България ще извлече ползи от председателството, докато повечето симпатизанти на опозицията не очакват ползи, отбелязват социолозите.", "date": "2018.04.26", "title": "\"Екзакта“: Днес сигурни за следващия парламент са ГЕРБ, БСП, ДПС и ОП"}
{"url": "http://www.mediapool.bg/byudzhetat-na-ban-zastrashava-deinostta-na-natsionalnata-hidrometeorologichna-sluzhba-news278396.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНационалният институт по метеорология и хидрология /НИМХ/ - БАН протестира срещу разпределението на бюджетната субсидия за 2018 г. от страна на Общото събрание на БАН, тъй като от допълнително предоставените 15 млн. лв., 80 процента са за публикации и цитирания, а само 5 процента са за дейности, пряко обслужващи държавата и обществото. Това разпределение застрашава функционирането на Националната хидрометеорологична служба, заявяват от НИМХ-БАН.\r\n\t \r\n\tВ декларация до председателя на Общото събрание на БАН проф. Евелина Славчева и до председателя на БАН акад. Юлиан Ревалски от Общото събрание на НИМХ-БАН се казва, че \"системното недофинансиране на БАН в последните години доведе изпълнението на дейностите на НИМХ, като Националната хидрометеорологична служба на България, до критична точка\". По тази причина работещите в НИМХ протестираха, заедно с колегите си от БАН, се припомня в декларацията.\r\n\t \r\n\tВ нея се допълва, че в резултат на протестите и срещите на ръководството на БАН, правителството отпусна допълнително 15 млн. лв., които заедно с увеличението на бюджета на БАН, представляват 25 процента повече средства за 2018 г. спрямо 2017 г. Ако Общото събрание на БАН приеме предложената от УС на БАН бюджетна субсидия на НИМХ-БАН за 2018 г. в размер на 8 791 143 лв., увеличението ще е под 12 процента спрямо 2017 г. Това е така, поради начина на отчитане на резултатите от научно-приложната дейност на НИМХ, която е съществена при вземането на редица важни за обществото и държавата решения.\r\n\t \r\n\tТази бюджетна субсидия е под критичния минимум за нормалното функциониране на дейностите в НИМХ-БАН, защото ще доведе до масово напускане на специалисти, се посочва в декларацията.\n\n\r\n\t \r\n\t\"В тази връзка декларираме, че при създадената ситуация НИМХ няма да може да изпълнява задълженията си като Национална хидрометеорологична служба на България, определени в редица закони и нормативни актове. Това е пряко свързано с националната сигурност и с всички сектори на икономиката на страната, както и със защитата на живота, поминъка и имуществото на хората от рисковете, свързани с природни бедствия от хидрометеорологичен произход\", заявяват учените от НИМХ-БАН.\r\n\t\r\n\tВ декларацията метеоролозите настояват за допълнителни средства и информират, че учените и оперативните структури на НИМХ в София и страната са готови да предприемат адекватни форми на протест, като крайна мярка за спасяване на дейността на института.", "date": "2018.04.26", "title": "Бюджетът на БАН застрашава дейността на Националната хидрометеорологична служба"}
{"url": "http://www.mediapool.bg/ipi-za-da-ima-detsentralizatsiya-e-nuzhno-spodelyane-na-danak-obsht-dohod-s-obshtinite-news278397.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tФискална децентрализация няма. Общинските бюджети остават силно зависими от държавните трансфери и не могат да провеждат собствени политики. За да се случи промяна, е необходимо споделяне на поне една пета от приходите от данъка върху доходите с местната власт. Това е основният извод от проучване на Института за пазарна икономика (ИПИ) на тема \"Пътят на фискалната децентрализация\".\r\n\tИзминалото десетилетие се характеризира с отказа на българските правителства да осъществят стратегическия си ангажимент към гражданите за фискална децентрализация, посочва ИПИ.Общинските бюджети са силно зависими от държавните трансфери\r\n\tПоследните значителни стъпки в посока повишаване на финансовата самостоятелност на българските общини бяха направени в далечната вече 2007 г., когато общинските съвети получиха право да определят размера на местните данъци и такси в предварително зададени граници. Последвалият период показа, че тази стъпка е била недостатъчна и не е довела до съществена промяна в структурата на общинските бюджети.\r\n\tОбщинските бюджети остават в силна зависимост от държавните трансфери. Близо две трети от бюджетите на общините се финансират от държавните трансфери, а отделно капиталовите разходи на местни ниво са почти изцяло зависими от усвояването на европейските средства.\r\n\tПровеждането на самостоятелна фискална политика е силно затруднено от липсата на достатъчни собствени приходи. Тежкото финансово състояние на общинските бюджети и начинът на действие на въведената през 2016 г. процедура за финансово оздравяване на общини с финансови затруднения доведоха до стимули за увеличаване на съществуващите местни данъци и създадоха предпоставки за нарастваща политическа зависимост заради възможността за отпускане на безлихвени заеми и последващото им евентуално \"опрощаване\".\r\n\tЛипсата на собствени средства ограничава ролята на местната демокрация и лишава общините от необходимите инструменти за формиране на местни политики. Под въпрос е дали при сегашната система те изобщо могат успешно да провеждат дългосрочна политика в интерес на своите граждани, смятат от ИПИ.Решението – промяна в данъчната система\r\n\t \r\n\tФискалната децентрализация почива на два основни принципа - \"местно самоуправление\" и \"субсидиарност\". Първото понятие се свързва с правото и реалната способност на местните власти да управляват съществена част от обществените дела на своя отговорност, а второто – със схващането, че проблемите се решават най-бързо, лесно и ефективно на възможно най-ниското ниво, на което могат да бъдат решени.\r\n\tРеална промяна по отношение на финансовата самостоятелност на българските общини е възможна единствено чрез преструктуриране на съществуващата данъчната система.\r\n\tВ експертните среди е налице известен консенсус, че добра първа стъпка в посока фискална децентрализация би било споделянето на една пета от приходите от данъка върху доходите на физическите лица (ДДФЛ) с общините.\r\n\tПри заложени в бюджет 2018 г. приходи от данъка върху доходите на физическите лица в рамките на 3.372 млрд. лв., преотстъпването на такава част от постъпленията би увеличило собствените приходи на общините с близо 675 млн. лв. или с 30.4%, посочват от ИПИ.\r\n\tПреотстъпването на част от постъпленията от ДДФЛ към общините не може и не трябва да бъде изолирана, самоцелна и безусловна промяна в структурата на данъчната система. За да може да бъде гарантиран успехът ѝ, е необходимо да бъдат предприети допълнителни стъпки.\r\n\tСред тях са преминаване към ефективно програмно бюджетиране на местно ниво, което да доведе по-голяма ефективност и прозрачност на местните финанси, смятат от ИПИ.\r\n\tОсвен това е нужно да се подобри ефективността и прозрачността на финансите и управлението на общинските предприятия и общинската собственост.\r\n\tТрябва да се направи и териториално-административна реформа, която да гарантира дългосрочна устойчивост на териториалното устройство.\r\n\tСподелянето на данък общ доход с общините предполага и промяна на демократичния модел чрез засилване на политическата отговорност на местно ниво и активното включване на гражданското общество в процеса на правене на местни политики, смятат от ИПИ.Ефектите от преотстъпения данък\r\n\tСподелянето на постъпленията от данъка върху доходите на физическите лица с общините, а впоследствие и евентуалното отдаване на правомощия за определяне на този данък в дадени граници ще доведе до повишаване на фискалната самостоятелност на общините и по-добро обвързване на бюджетните постъпления със социалните и икономическите процеси, които протичат на тяхна територия, посочват от ИПИ.\r\n\tОсвен това ще се намалят съществуващите политически зависимости на местната от централната власт.\r\n\tЩе се създадат и стимули за поддържане на добра бизнес среда и привличане на инвестиции с цел повишаването на заетостта и съответно увеличаване на приходите от ДДФЛ в местния бюджет.\r\n\tСподелянето на данъка ще доведе и до възстановяване на изгубената връзка между данъчно облагане и политическо представителство на местно ниво и увеличаване на капацитета на гражданското общество да участва във формулирането на местни политики.\r\n\tЩе се създадат и условия за възникване на реална данъчна конкуренция на местно ниво в бъдеще, когато общините получат право да определят размера на ставката на ДДФЛ в по-широки граници, посочват от ИПИ.", "date": "2018.04.26", "title": "ИПИ: За да има децентрализация е нужно споделяне на данък общ доход с общините"}
{"url": "http://www.mediapool.bg/makron-ne-uspyal-da-ubedi-tramp-da-ne-napuska-iranskata-sdelka-news278398.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tВ разговор с американски журналисти преди да отпътува от Вашингтон, френският президент Еманюел Макрон е признал, че вероятно се е провалил в опита си да убеди Доналд Тръмп да не напуска иранската ядрена сделка. Освен това той описал политиката на САЩ по отношение на международните споразумения като \"безумна\".\r\n\t \r\n\tТова съобщава британският в. \"Гардиън\", като добавя, че според Макрон американският президент постъпва така по вътрешнополитически причини.\r\n\t \r\n\tОтбелязвайки, че Тръмп е изтеглил Вашингтон и от Парижкото споразумение за климата - друг ангажимент, поет от неговия предшественик Барак Обама, Макрон подчертал, че подобни чести промени в позициите на САЩ по глобални въпроси \"може и да работят в краткосрочен план, но в средно и дългосрочен план това е доста безумно\".\r\n\t\r\n\tФренският президент направил тези признания след като в пламенна реч в Конгреса на САЩ се застъпи за много от нещата, които неговият американски колега през по-голямата част от мандата си се стараеше да разруши. В речта си фенският президент отрече много от аспектите на политическите възгледи на Тръмп.\n\n\r\n\t \r\n\tСрещу национализма, изолационизма и търговските войни \r\n\tФренският президент бе бурно аплодиран в американския Конгрес, където бе поканен да произнесе реч, в която представи своята визия за света и за френско-американските отношения, предаде Франс прес.\r\n\t \r\n\tЗа да изслушат речта на Макрон в пленарната зала дойдоха стотици членове на двете камари на Конгреса. Те посрещнаха топло Макрон, станаха на крак и го аплодираха три минути. Някои от конгресмените дори скандираха \"Да живее Франция!\". Съпругата на Макрон - Брижит, дойде в пленарната зала няколко минути преди президента и също бе аплодирана от парламентаристите, които станаха на крак.\r\n\t \r\n\t\"Това е чест за Франция, за френския народ и за мен да бъда приет в това светилище на демокрацията, където е написана толкова много от историята на САЩ\", каза Макрон на английски език в началото на речта си.\r\n\t \r\n\tТой припомни, че Франция и САЩ имат една много специална връзка, предаде Ройтерс. Говорейки за специалната връзка, Макрон припомни и срещата на Бенджамин Франклин и френския философ Волтер, \"които са се целунали по бузите\". После, визирайки приятелските си срещи с Доналд Тръмп от тази седмица, Макрон допълни \"Това може да ви напомни за нещо\", правейки паралел между срещите си с Тръмп и тази между Франклин и Волтер.\r\n\t \r\n\tТой припомни, че \"нашите споделени интереси\" обединиха Франция и САЩ през 20-и век по време на двете световни войни и през Студената война, предаде ДПА.\r\n\t \r\n\tСлед това обаче Макрон се обяви срещу национализма и изолационализма и призова САЩ да останат предани на глобалните идеали на сътрудничеството пред лицето на тероризма и на други предизвикателства.\r\n\t \r\n\t\"Ние можем да изберем изолационизма, оттеглянето и национализма - това е вариант. Това може да бъде изкушаващо за нас като временен лек за нашите страхове. Но затваряйки вратата към света, ние няма да спрем еволюцията на света\", каза Макрон, който се обяви срещу изоставянето на свободата и срещу илюзията на национализма.\r\n\t \r\n\tМакрон призова за единство пред лицето на новите сериозни заплахи и предизвикателствата, които носи 21-и век и които \"нашите предшественици вероятно дори и не са си представяли\", и заяви, че сега Европа и САЩ трябва заедно да посрещнат и да намерят отговор на глобалните предизвикателства на настоящото столетие.\r\n\t \r\n\tПо думите му, действайки в сътрудничество, страните могат да запазят своята собствена идентичност. Светът се намира в критичен момент, страните трябва да действат спешно като една глобална общност, за да защитят международни институции като ООН и НАТО, добави френският президент.\r\n\t \r\n\tВ речта си той защити идеята за силен мултилатерализъм и каза, че това изисква и участието на САЩ. \"Това изисква - повече от всякога - участието на САЩ, тъй като вашата роля е решаваща за създаването и запазването на днешния свободен свят. САЩ са онези, които измислиха този мултилатерализъм. Вие сте сега онези, които трябва да ни помогнете, за да го съхраним и да го пресъздадем отново\", каза Макрон.\r\n\t \r\n\tТой повтори, че идеята са силен мултилатерализъм, няма да засенчи националните култури или идентичности. Макрон каза, че Европа и САЩ могат да работят заедно, за да изградят новия световен ред на 21 век.\r\n\t \r\n\tТой изтъкна положителното въздействие на глобализацията в областта на иновацията и създаването на работни места и каза, че \"търговската война не е подходящ отговор\" на проблемите, възникващи от бързо развиващата се глобална икономика. Според него евентуална търговска война ще доведе до закриване на работни места и средната класа ще плати цената за нея. Той призова за справедлива и свободна търговия и за разрешаване на търговските спорове в Световната търговска организация.\r\n\t \r\n\tОстро отхвърляне на външната политика на Тъмп\r\n\t\r\n\tВ речта си в Конгреса Макрон отхвърли политиката на Тръмп по отношение на споразумението за климата и иранската ядрена програма, отбелязва и \"Дейли телеграф\". Вестникът определя изказването му като остро отхвърляне на външната политика на Тръмп, провеждана под лозунга \"Америка на първо място\". С призива си Америка да остане ангажирана със света Макрон отхвърли изолационизма на американския президент, допълва \"Телеграф\".\r\n\t \r\n\t\"Ню Йорк таймс\" определя речта като силно критична и също я описва като недвусмислено отхвърляне на политиката \"Америка на първо място\". При това Макрон го направи само ден след като двамата с Тръмп се засипваха взаимно с похвали, отбелязва американският вестник.\r\n\t \r\n\tСпоред \"Вашингтон пост\" френският президент е очаровал с пламенната си реч и двете партии в американския Конгрес. Вестникът посочва, че голяма част от казаното от Макрон, макар и да е било формулирано така, че да предизвика вълнение и да е бъде с глобална насоченост, представлява директно предизвикателство към администрацията на Тръмп, както и към самия американски президент, с когото Макрон твърди, че има специални отношения.\r\n\t \r\n\tИзданието отбелязва, че в медийното отразяване на визитата, както и в коментарите на опозицията и дори в собствената партия на Макрон във Франция, където Тръмп е изключително непопулярен, са били отправени критики към демонстрираните близки отношения между двамата лидери.\r\n\t \r\n\tСпоред \"Файненшъл таймс\" френският президент се е опитал да затвърди отношенията чрез внимателно режисирана визита, виждайки в Тръмп дългосрочна инвестиция.\r\n\t \r\n\tПо време на посещението на Макрон във Вашингтон двамата президенти се надпреварваха кой ще очарова повече другия, пише \"Уолстрийт джърнъл\", като изтъква, че френският президент е разчитал на добрите отношения между двамата, за да спечели отстъпки, с надеждата да убеди Тръмп да остане в иранското споразумение, преди същото да се опита да направи утре и германският канцлер Ангела Меркел.\r\n\t \r\n\t\"Франкфуртер алгемайне цайтунг\" смята, че очакванията да бъдат постигнати бързи решения при посещението й в Белия дом са големи, докато в същото време Макрон напуска Вашингтон песимистично настроен.", "date": "2018.04.26", "title": "Макрон не успял да убеди Тръмп да не напуска иранската сделка"}
{"url": "http://www.mediapool.bg/amerikanski-humoristi-se-sheguvat-s-otnosheniyata-mezhdu-makron-i-tramp-news278399.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПрегръдки и целувки, странни и продължаващи до безкрай ръкостискания, изрази на взаимна симпатия - вчерашният ден на Еманюел Макрон и на Доналд Тръмп в Белия дом породи шеги сред американските хумористи, предаде Франс прес.\r\n\t \r\n\tАшли Паркър, журналист от в. \"Вашингтон пост\", определи отношенията между Тръмп и Макрон, наблюдавани вчера по време на срещата им в Белия дом, като \"цуни-гуни връзка\".\r\n\t \r\n\tВодещият Джими Кимел от телевизия Ей Би Си пък направи шеговит паралел между наблюдаваното по време на срещата на Тръмп и Макрон и извънбрачните връзки, приписвани на Тръмп.\r\n\t \r\n\t\"Виждали ли сте го (Тръмп - бел. прев.) да докосва някого по този начин? Той му (на Макрон-бел. прев.) приложи версията Сторми Даниълс\", каза водещият, визирайки твърденията на порнокатрисаната Сторми Даниълс, че е имала сексуална връзка с Тръмп и че адвокатът на президента Майкъл Коен й платил 130 000 долара, за да я пази тя в тайна.\r\n\t \r\n\t\"Когато президентът Макрон поздрави президента Тръмп, той го целуна по двете бузи. Като рефлекс Майкъл Коен незабавно изскочи и даде 130 000 долара на Макрон\", каза водещият Конън О'Брайън по телевизия Ти Би Ес.\r\n\t \n\n\r\n\tСтранният епизод, в който в Овалния кабинет пред камерите на телевизиите от целия свят, Тръмп започна да чисти пърхота от костюма на френския си гост, също породи доста коментари.\r\n\t \r\n\t\"Как да управляваш (Доналд Тръмп), когато той ви унижава публично?, попита Тревър Ноа, водещ в канала Комеди сентръл. \"Ако бях Макрон, щях да отговоря на това\", допълни той и каза, че е възхитен от спокойствието на френския лидер.\r\n\t \r\n\t\"Господин президент, Макрон е все още тук, усмихнат, след като е прекарал два дни с вас. Това не е пърхот, това е кокаин!\", пошегува се Стивън Колберт по телевизия Си Би Ес.\r\n\t \r\n\tВ сряда Макрон и Тръмп нямаха среща, след като прекараха заедно първия и втория ден от визитата на френския лидер в САЩ. Тръмп обаче обеща да гледа по телевизията речта на Макрон пред Конгреса.", "date": "2018.04.26", "title": "Американски хумористи се шегуват с отношенията между Макрон и Тръмп"}
{"url": "http://www.mediapool.bg/premierat-na-polsha-bivshite-komunisticheski-darzhavi-oshte-se-nuzhdayat-ot-evrofondovete-news278401.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПолският премиер Матеуш Моравецки заяви, че бившите комунистически страни, които са членки на ЕС, все още се нуждаят от високи нива на финансиране от еврофондовете, за да могат да догонят жизнените стандарти на западните си партньори, предаде Асошиейтед прес\r\n\t \r\n\tНа съвместна пресконференция с гостуващия във Варшава словашки премиер Петер Пелегрини Моравецки каза, че държавите от Източна Европа все още са по-изостанали от Запада, защото след Втората световна война не са имали \"късмета\" да могат да се развиват напълно икономически.\r\n\t \r\n\tПолският премиер отбеляза, че жизненият стандарт и инфраструктурата на европейския Изток остава под равнищата на европейския Запад.\r\n\t \r\n\tИзявлението на премиера на Полша идва по време, когато се съобщава за планове да бъде намалено с милиарди евро финансирането за страните от Централна Европа в следващата бюджетна рамка на ЕС за периода 2021-2027 г.\n\n\r\n\t \r\n\tСмята се, че това отчасти е наказателна мярка срещу Полша и Унгария заради неспазване на върховенството на закона и отказа им да приемат мигранти, отбеляза АП.", "date": "2018.04.26", "title": "Премиерът на Полша: Бившите комунистически държави още се нуждаят от еврофондовете"}
{"url": "http://www.mediapool.bg/tramp-mozhe-da-ide-velikobritaniya-prez-yuli-no-na-rabotno-a-ne-darzhavno-poseshtenie-news278402.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПрезидентът на САЩ Доналд Тръмп може да отиде във Великобритания на работно посещение през юли. Това съобщи телевизионният канал \"Скай нюз\".\r\n\t \r\n\tВ информацията се допълва, че подробности около визитата се очаква да бъдат обявени в следващите няколко дни, предаде Ройтерс.\r\n\t \r\n\tРаботното посещение стои по-ниско в йерархията в сравнение с изцяло държавно посещение.\r\n\t \n\n\r\n\tПрез януари 2017 г., когато отиде във Вашингтон, британският премиер Тереза Мей покани Тръмп на държавна визита и с това предизвика протести. Дата за посещението така и не беше насрочена.\r\n\t \r\n\tГоворител на Мей отказа да коментира информацията на \"Скай нюз\". Той обаче заяви, че обсъжданията за визита на Тръмп продължават, както и че се очаква тя да се състои по-късно през годината.", "date": "2018.04.26", "title": "Тръмп може да иде Великобритания през юли, но на работно, а не държавно посещение"}
{"url": "http://www.mediapool.bg/sdruzhenie-boets-iziska-horata-arestuvali-kmetitsata-da-badat-ostaveni-bez-pari-news278420.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tГражданско сдружение \"Боец\" \"изисква\" налагане на запор върху имуществото и банковите сметки на шефовете на Специализираната прокуратура и комисия \"Антикорупция. Причината е показната акция в центъра на София, приключила с ареста на кмета на район \"Младост\" Десислава Иванчева.\r\n\tСдружението смята, че заради това България \"неизбежно\" ще бъде осъдена пред Европейския съд по правата на човека в Страсбург. Поради това се предлага запор, който да обезпечи изплащането на бъдещето обезщетение.\r\n\tШеф на специализираната прокуратура е Иван Гешев, а на комисия \"Антикорупция\" – Пламен Георгиев. \"Боец\" изисква и оставките на двамата.\r\n\t\"Смятаме, че бъдещата осъдителната присъда срещу България в Европейския съд по правата на човека в Страсбург е практически неизбежна и настояваме горепосочените длъжностни лица да платят бъдещото обезщетение, доброволно или чрез публична продан на имуществото им до удовлетворяване на иска\", се казва в настояването на \"Боец\".\r\n\tСдружението сигнализира съдебния инспекторат, Народното събрание и правосъдното министерство. Интересното е, че нито една от тези институции няма право да иска и налага запори върху сметки и имущество. Единствената институция, която може да прави това, е въпросната комисия \"Антикорупция\" при положение, че лице бъде обвинено за точно определено престъпление.\n\n\r\n\tПо закон българските магистрати не носят материална отговорност за своите действия по служба. В хипотезата, че все пак това бе възможно, \"Боец\" всъщност настоява Гешев и Георгиев да бъдат оставени без пари в продължение на поне десет години заради предполагаемо, но неустановено още нарушение.", "date": "2018.04.26", "title": "Сдружение \"Боец\" „изиска“ хората, арестували кметицата, да бъдат оставeни без пари"}
{"url": "http://www.mediapool.bg/okolo-20-postradali-pri-iztichane-na-fenol-v-himicheski-zavod-v-chehiya-news278421.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tОколо 20 работници в химически завод в чешкия град Дечин пострадаха, двама от тях - тежко, при изтичане на фенол от камион цистерна, предаде Франс прес, като се позова на службата за спешна помощ.\r\n\t \r\n\t\"Има около 20 пострадали, двама от които са в тежко и дори критично състояние\", каза за АФП говорител на службата.\r\n\t \r\n\tИнцидентът станал към 7,30 часа в завода \"Хемитекс\", в който работят около 90 души. Веднага след изтичането производството е било спряно.\r\n\t \r\n\tНякои от хората са пострадали, след като вдишали фенол, а при други отровният химикал, известен още като карболова киселина, е предизвикал кожни изгаряния, обясни говорителят.\r\n\t \r\n\tПострадалите са откарани в няколко болници в района.\r\n\t \n\n\r\n\tИзтичането е станало след скъсване на маркуч, с който е бил изпомпван фенолът, уточни кметството на Дечин - град с 50 000 жители в Северозападна Чехия, близо до германската граница.\r\n\t \r\n\tРайонът непосредствено до сградата на завода не е засегнат, така че не е необходимо да се въвеждат мерки за безопасност, допълни общината.\r\n\t \r\n\tФенолът се използва при производството на съединения, използвани при изработване на смоли, лепила, разтворители и експлозиви.", "date": "2018.04.26", "title": "Около 20 пострадали при изтичане на фенол в химически завод в Чехия"}
{"url": "http://www.mediapool.bg/italianskata-demokraticheska-partiya-shte-reshi-na-3-mai-dali-da-se-koalira-s-pet-zvezdi-news278422.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tИталианската Демократическа партия (ДП) ще реши на 3 май дали да състави правителство с антисистемното Движение \"Пет звезди\" след нов кръг политически консултации, предаде Франс прес.\r\n\t \r\n\tРешихме да свикаме националното партийно ръководство, за да решим дали и как да участваме в преговорите с Движението, каза Маурицио Мартина, временен председател на партията след Матео Ренци, който подаде оставка след изборите на 4 март.\r\n\t \r\n\tИзборите не излъчиха категоричен победител. Демократите, които управляваха Италия от 2013 г., събраха едва 19 процента от гласовете.\r\n\t \r\n\tМартина каза, че има значителен напредък от страна на Движението, но не скри наличието на трудности между двата лагера, които дълго бяха в конфронтация.\r\n\t \n\n\r\n\t\"Ние сме различни политически сили с различни гледни точки\", отбеляза той след разговор с председателя на Камарата на депутатите Роберто Фико.\r\n\t \r\n\tФико беше натоварен от президента Серджо Матарела да проучи възможността за споразумение между ДП и Движение \"Пет звезди\" за коалиционно правителство след провала на предишни преговори между антисистемната формация и дясноцентристката коалиция, която се представи най-силно на изборите с 37 процента от гласовете.\r\n\t \r\n\tСлед среща с Движение \"Пет звезди\" Фико ще докладва по-късно днес резултатите от мисията си пред президента.", "date": "2018.04.26", "title": "Италианската Демократическа партия ще реши на 3 май дали да се коалира с \"Пет звезди\""}
{"url": "http://www.mediapool.bg/vlastta-stovari-na-kevr-otgovornostta-za-energiyni-sdelki-news278411.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЗа да угоди на коалиционния си партньор \"Обединените патриоти\", управляващата ГЕРБ гласува окончателно в подкрепа на спорен и неясен законов текст, даващ правомощие на енергийния регулатор да се произнася по сделки за над 20% от лицензирани фирми от сектора. Поправката, която бе внесена заради скандала с продажбата на българските енергийни активи на чешката ЧЕЗ на непозната и неопитна \"Инерком\" и първоначално не бе подкрепяна от ГЕРБ, на практика поставя Комисията за енергийно и водно регулиране (КЕВР) в небрано лозе.\r\n\tБез да е ясно дали поправката въобще може да засегне сделката \"ЧЕЗ\", която бе сключена в края на февруари 2018 г., но все още не е финализирана, регулаторът бе натоварен с почти неизпълнимата задача да я провери по ненаписани все още критерии. Тях тепърва ще ги мислят юристите – вероятно на енергийното министерство.\r\n\t\r\n\tЦялата ситуация доведе до признанието на шефа на КЕВР Иван Иванов, че в комисията не знаят както трябва да правят и ще са им нужни правни консултации как да изпълняват новите си правомощия. След окончателното приемане на поправките в Закона за енергетиката в пленарна зала в четвъртък, той напомни също, че неведнъж е обяснявал, че е против идеята и остава на това мнение.\r\n\tПри това положение одобрената корекция изглежда по-скоро като нов клапан за отпушване на бъдещо обществено напрежение около сделката \"ЧЕЗ\", след като веднъж вече бе освободено с обявеното намерение за влизане на държавата в транзакцията. После обаче правителството се отказа.\n\n\r\n\tМакар в пленарна зала да бе вкарана за окончателно гласуване редакция на предложението на Патриотите, която предвиждаше сделките в енергетиката да са на уведомителен режим, се оказа, че ГЕРБ са взели политическо решение да подкрепят коалиционния си партньор. От думите на председателя на енергийната парламентарна комисия от ГЕРБ Делян Добрев стана ясно, че това е станало с ясното съзнание, че текстът не е прецизен.\r\n\t\r\n\t\"Дават се допълнителни правомощия на КЕВР, дали бе нужно, е малко спорен въпрос\", коментира той пред журналисти в парламента, след като в тежък спор с ДПС и без неговите гласове в крайна сметка правомощието бе прието.\r\n\t\"За да успокоим страстите – виждаме, че и колегите от \"Обединени патриоти\", и от БСП настоявате много за този текст, въпреки че имахме някои колебания, имаме политическо решение да приемем текста\", каза Добрев по време на дебата.\r\n\t\"Ние даваме тези правомощия на регулатора, но не даваме изчерпателно в законодателството какви са критериите, по които регулаторът ще преценява кога да одобрява и кога да не одобрява една сделка. Тези текстове могат да бъдат прецизирани в подзаконов нормативен акт“, обясни Добрев. От думите му стана ясно, че тепърва ще се умува какви да са критериите, по които КЕВР ще проверява сделките с над 20 процента от електоенергийни, газови и топлоснабдителни дружества, които са лицензирани от държавата.\r\n\t\r\n\t\"Посланието, които изпратихте към инвеститорите, е, че без разрешение от държавата никой няма да може да прави бизнес в енергетиката или да излезе от този сектор. И по времето на Тодор Живков нямаше такава репресия\", възмути се след вота Рамадан Аталай от ДПС.\r\n\tПредседателят на енергийния регулатор Иван Иванов коментира пред журналисти, че след като бъдат публикувани официално законовите поправки те ще бъдат обсъдени и след консултации КЕВР ще излезе със становище.\r\n\t\"За момента нямаме яснота какво трябва да направим. Нашето настояване беше в текстовете на закона да се разпишат критериите за вземане на решение по сделките. Очевидно решението ще се взема на базата на становища на всички държавни органи и организации, които имат отношение не само към сделката за ЧЕЗ, но и бъдещите\", каза регулаторният шеф.\r\n\t\"За нас е важно да се адресира писмо до собствениците на ЧЕЗ, в което те да ни кажат дали сделката е финализирана и от това ще следват нашите действия\", обясни той и припомни, че е внесъл официално в парламента своите възражения и съображения срещу това правомощие.\r\n\t\"От една страна то може да се тълкува като израз на доверието към КЕВР да отговори на обществените очаквания. Но трябва да се има предвид, че ние имаме законова рамка, в която можем да изпълняваме правомощията си\", опита се Иванов да обясни, че на този етап комисията му е натоварена с невъзможна мисия..\r\n\tДелян Добрев също коментира, че неконкретният текст дава доста голяма свобода на регулатора, а според предишни негови изявление дори може да се стигне до злоупотреби, заради което е ГЕРБ отначало бе против.\r\n\t\"\r\n\tСпоред представителя на ГЕРБ трябва да се говори с юристите дали текстът може да действа ретроактивно за сключената вече сделка между ЧЕЗ и \"Инерком\". \"Моето мнение е, че по-скоро новият текст няма да има отношение към ЧЕЗ\", посочи той.\r\n\tРеално макар регулаторното одобрение на енергийните сделки да беше внесено най-вече заради продажбата на активите на ЧЕЗ в България на неопитната и малка \"Инерком\", тя изглежда няма да подлежи на въведената проверка от страна на КЕВР. През ноември ще стане ясно дали сделката ще се приключи или \"Инерком\" няма да успее да намери 340 млн. евро за да плати. Дори и да изработи спешно критерии за одобряване на енергийни придобивки, остава висящ въпросът с принципа да не се въвеждат нормативни изисквания със задна дата.\r\n\tПо всичко личи, че ако се разработят критериите, те по-скоро ще важат за последващи проверки. Още повече, че вече дружествата от енергетиката, които са лицензирани от КЕВР, ще трябва да информират в годишните си отчети пред регулатора ако имат намерения да продават над 20 процента от активите си.\r\n\tОстаналите законови поправки за извеждане на борсата на всички възобновяеми енергийни източници, топлофикации и заводски централи с инсталирана мощност над 4 МВ са консенсусни.\r\n\t\r\n\tПри второто четене на текстовете в ресорната парламентарна комисия във вторник бе внесено предложение, което на практика ще лиши от достъп до регулирания пазар въглищните централи на бизнесмена Христо Ковачки и новата придобивка на бившия транспортен министър Данаил Папазов – ТЕЦ \"Варна\", която той купи от ЧЕЗ.\r\n\tПоправката предвижда КЕВР да не определя разполагаемост на производители, чиято регулирана цена надхвърля с повече от 10% прогнозната пазарна цена за годишния период. Досега всяка централа, която поиска квота от регулирания пазар на бита и малкия бизнес, трябваше да получи такава, а централите на Ковачки и на Папазов внесоха искания за много високи цени от 1 юли 2018 г., някои от които надхвърлят един и половина пъти пазарните.\r\n\tТази поправка се подкрепя от бизнеса, който преди ден дори заплаши, че ако тя не бъде окончателно одобрена в парламента, ще излезе на протест. От Асоциацията на организациите на българските работодатели припомниха, че през 2015 г. бизнесът плати натрупания дефицит в енергетиката от 800 млн. лева чрез увеличената такса \"задължения към обществото“ но за смета на споразумение с кабинета на Борисов да се спрат всякакви нови субсидирани електропроизводители и изкупуване на електроенергия на непазарни цени.\r\n\tВ крайна сметка тя бе одобрена.\r\n\t\r\n\tНе мина обаче връщането в сила по-високите цени на малките ВЕИ централи, изградени по Програмата за развитие на селските райони. Текстът, предложен от БСП, бе подкрепен от комисията при второто четене на поправките преди два дни, но в пленарна зала не събра достатъчно подкрепа. Той засягаше 300 ВЕИ централи, получили евросубсидия, която не е била отчетена при определянето на преференциалните им цени и така те бяха получили неправомерна държавна помощ. Преференциалните им цени обаче бяха намалени.\r\n\tТози въпрос вече е уреден, обясни в пленарна зала енергийният министър Теменужка Петкова и депутатите отхвърлиха искането на социалистите..", "date": "2018.04.26", "title": "Властта стовари на КЕВР отговорността за енергийни сделки"}
{"url": "http://www.mediapool.bg/vnimanieto-na-sveta-e-prikovano-kam-utreshnata-koreiska-sreshta-na-varha-news278391.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСевернокорейският лидер Ким Чен-ун ще премине военната демаркационна линия, разделяща двете Кореи, в 9.30 ч. местно време (00.30 ч. по Гринуич) в петък, за да се срещне с южнокорейския президент Мун Дже-ин. Очакванията за тази среща са една от основните теми в световните медии в четвъртък.\r\n\t \r\n\tПо данни на организаторите, в пресцентъра в град Коян, близо до междукорейската граница, са пристигнали около три хиляди журналисти от цял свят. Най-много са специалните кореспонденти на японски медии.\r\n\t \r\n\tДневният ред на срещата\r\n\t \n\n\r\n\tВ севернокорейската делегация е включена сестрата на Ким - Ким Йо-чен, която през февруари беше на церемонията по откриването на зимната олимпиада в Пьончан. Делегацията ще присъства на официалната церемония по посрещането в 9.40 ч., съобщи началникът на президентския кабинет в Сеул.\r\n\t\r\n\tПървите разговори на историческата междукорейска среща на върха ще започнат в 10.30 ч., след като Ким се подпише в книга за гости и участва в протоколни снимки.\r\n\t \r\n\tПо-късно двамата лидери ще засадят бор, растящ от 1953 г., когато е подписано примирието след Корейската война. След това се очаква да бъде подписано и оповестено сегашното споразумение.\r\n\t \r\n\tВ 18.30 ч. Ким и Мун ще присъстват на банкет, последван от церемония по изпращането.\r\n\t \r\n\tАдминистрацията на южнокорейския президент направи в четвъртък последната генерална репетиция преди предстоящите преговори, съобщи президентският говорител. \"В ролите на двамата лидери бяха специални актьори, което ни даде възможност репетицията да премине максимално близо до истинската среща на високо равнище\", посочи говорителят.\r\n\t \r\n\tЖивотът в цяла Южна Корея ще замре, за да може хората да гледат и да попият всичко от историческата среща, предаде Ройтерс.\r\n\t \r\n\tВ столицата Сеул пред сградата на кметството ще бъде поставен огромен телевизионен екран, а целият площад отпред ще бъде украсен с цветя във формата на Корейския полуостров. Учебните занятия в училищата ще бъдат отменени, за да може учащите да наблюдават събитията на живо.\r\n\t \r\n\tЮжнокорейците ще може да видят как за пръв път севернокорейски лидер минава границата и идва на посещение. \"Нашите деца ще може да получат образование за обединението на живо като гледат в реално време как лидерите на Южна и Северна Корея се здрависват\", каза зам.-директорът на основно училище от южния град Куанджу. Киносалон в града ще излъчва срещата на живо, а желаещите ще могат да гледат безплатно.\r\n\t \r\n\tОсобености на медийното отразяване\r\n\tТрето поколение автократ, Ким Чен-ун ще бъде на неизследвана територия, когато в петък премине, може би пеша, към южната част на демилитаризираната зона, разделяща двете съперничещи си Кореи, и приветства южнокорейския президент Мун Дже-ин, пише Асошиейтед прес.\r\n\t \r\n\tКамерите на едни от най-агресивните медии на планетата ще излъчват на живо кадри с човека, свикнал да контролира всеки аспект от публичното си присъствие и тези кадри ще стигнат до домовете на хората и телефоните на милиони по целия свят, макар че още не е ясно дали в Северна Корея ще ги видят веднага.\r\n\t \r\n\tНо докато Ким маневрира из това минно поле (образно казано, разбира се, защото той няма да мине през тази част на демилитаризираната зона) за първата в историята лидерска среща на върха между двете държави съперници, той всъщност може да намери своеобразен съюзник в лицето на Мун.\r\n\t \r\n\tВъпреки съобщението, че някои части от срещата ще бъдат излъчвани пряко и че може да има съвместна пресконференция, Мун изглежда възнамерява да пази спокойствието на севернокорейския лидер и да държи агресивните местни медии на безопасно разстояние, докато води тази среща. Целта е тя да отдалечи двете Кореи, които миналата година сякаш бяха пред прага на война, и да постигне сериозен ангажимент, за който либералният Мун винаги е мечтал.\r\n\t \r\n\tИнформацията, която светът ще получава, вероятно ще бъде строго контролирана: с изключение на група репортери, чийто достъп може да е силно ограничен, журналистите ще бъдат изолирани в медиен център, достатъчно далече от силно охранявания Панмичжон - граничното село, където ще се състои срещата на върха.\r\n\t \r\n\tОбединена Корея? Лидерите на двете страни имат различна визия по въпроса \r\n\t \r\n\tОбединението е идея, която вълнува повечето корейци в Севера и Юга. За някои, особено младите хора в Юга, това може би не е неотложен проблем. Никой не мисли особено за подробности като това колко ще струва, какви са рисковете и какво конкретно ще спечелят двете страни, освен ако не е учен, политик или активист.\r\n\t \r\n\tНо когато севернокорейският лидер Ким Чен-ун и южнокорейският президент Мун Дже-ин се срещнат утре, изгледите за обединение, макар и само абстрактни, ще придобият особено важно значение.\r\n\t \r\n\tМогат ли разполагащият с ядрени оръжия Север на Ким и кейпоп капитализмът в Юга на Мун да се обединят в Една Корея? Двамата лидери сядат на масата за преговори с различни визии как ще изглежда тя. И то много различни, отбелязва Асошиетед прес.Демократична федерална република Корьо\r\n\tСлед като не успява да превземе Юга със сила през 50-те, основателят и \"вечен председател\" Ким Ир-сен обявява през 80-те план как трябва да изглежда обединена Корея.\r\n\t \r\n\tТой я нарича Демократична федерална република Корьо. Корьо е средновековно корейско кралство, откъдето произлиза и думата Корея.\r\n\t \r\n\tПланът на Ким предвижда споразумение от рода на това, което Хонконг има с Китай - обединена страна с две отделни системи на управление.\r\n\t \r\n\tСъгласно този план Северът и Югът ще зачитат взаимно идеологиите си, социалните системи и автономията. Двете страни ще имат еднакъв брой представители във върховно национално събрание с равни права и отговорности. В събранието ще има и представители на живеещите зад граница корейци и постоянен комитет, който ще ръководи държавните дела.\r\n\t \r\n\tКим изтъква необходимостта тази нова федерация да остане неутрална и независима, като най-вече избягва да влиза във военни съюзи.\r\n\t \r\n\tНе е изненадващо, че това изглежда като днешна Северна Корея с нейното Върховно народно събрание, партийните Политбюро и Централен комитет, контролиращи всекидневните политики. Дори името й напомня това на Севера, който официално се нарича Корейска народнодемократична република.\r\n\t\r\n\tРавен брой места в събранието ще е изгодна сделка за Севера, чието население се равнява на половината южнокорейско. Включването на живеещите в чужбина корейци ще засили това предимство още повече, тъй като по исторически причини те са поне на думи предани на Пхенян, не на Сеул.\r\n\t \r\n\tТъй като толкова много дяволи се крият в детайлите, големият план на Ким така и не набира голяма популярност.Корейска общност и нещо повече\r\n\tПредложението от три стъпки на Южна Корея е също толкова предвидимо: нейната система да властна на целия Корейски полуостров.\r\n\t \r\n\tНай-големият приоритет според южнокорейското министерство на обединението е да се изградят устойчиви отношения и да се уреди въпросът със севернокорейската програма за разработване на ядрени оръжия.\r\n\t \r\n\tСеул иска да замени нестабилното примирие, което слага край на бойните действия в Корейската война (1950-53 г.) с постоянен мирен договор - цел, която си е поставил и Пхенян.\r\n\t \r\n\tТази стъпка може да получи подкрепа утре - темата със сигурност ще бъде повдигната тогава, а вероятно и на срещата на върха между Ким и президента Доналд Тръмп през май или началото на юни.\r\n\t \r\n\tЮжна Корея иска да изгради доверие и сътрудничество до степен, в която бъде постигнат нещо като национален консенсус. След преходен период на общност от две нации следващата стъпка ще бъде създаването на единен пазар на Корейския полуостров \"за създаване на двигатели на растеж и на междукорейска икономическа общност на съвместно съществуване и общо благополучие\".\r\n\t \r\n\t\"Ние ще изградим нов икономически ред, който ще донесе мир и благоденствие на Корейския полуостров и в Североизточна Азия\", заключава министерството.\r\n\t \r\n\tОсновните елементи от този план бяха оповестени през септември 1989 г. от тогавашния южнокорейски президент Ро Де-у.\r\n\t \r\n\tСледващите правителства на Юга очаквано се придържат към принципа за постепенен мирен напредък, преценявайки доколко да бъдат готови да си взаимодействат с Пхенян в зависимост от това доколко той е уязвим или враждебно настроен.\r\n\t \r\n\tВ дългосрочен план обаче в него няма клауза за една държава две системи.\r\n\t \r\n\tСеул смята, че в крайна сметка системата на Северна Корея трябва да изчезне.\r\n\t \r\n\tКак може да изглежда ядрена сделка със Северна Корея?\r\n\t \r\n\tПрез по-голяма част от последните няколко десетилетия мощни високоговорители на южнокорейската граница бълваха пропаганда срещу намиращите се наблизо севернокорейци - всичко от корейски поп до новини за броя на колите в благоденстващия Юг. В понеделник те спряха и това бе най-новата стъпка в дипломатически танц с високи залози, пише в анализ по темата Ройтерс.\r\n\t \r\n\tБавно и с трудни преговори Вашингтон и двете Кореи скицират сделка, за да избегнат все по-неизбежната война, от която се страхуваха и двете страни. Остава под въпрос колко успешна ще е срещата и дали Ким наистина се отказва от ядрената си програма. Режимът на Ким е яростно параноичен спрямо външния свят и дълго е вярвал, че само военната сила - включително ядрена - наистина ще го предпази от външни опасности. Напредъкът, който постигна неотдавна, сериозно разтревожи Съединените щати, създавайки заплахи за военни действия - и само титаничното и забележително прозорливо усилие от страна на Сеул запази дипломацията жива. Сега тя може да даде плод.\r\n\t \r\n\tВ събота Пхенян обяви, че вече няма нужда от опити с ядрени или междуконтинентални балистични ракети, защото е достигнал целите си за създаване на оръжия. Американски служители и експерти не мислят, че Северът вече може да удари американската територия, но подозират, че притесненията на Ким от потенциална американска акция са го подтикнали да промени позицията си. Северна Корея вече има възможността да опустоши непосредствените си съседи и това може би за нея е достатъчно. Другата възможност е режимът само да печели време.\r\n\t \r\n\tДори и пауза по време на ескалация би била дипломатическа победа. През януари се очакваше, че Пхенян ще използва Зимните олимпийски игри, за да засили напрежението, може би чрез провеждането на нови изпитания на оръжия или чрез кибератака. През последната година - когато бяха извършени много ядрени и ракетни опити, а в Малайзия беше убит полубратът на Ким Чен-ун, ескалацията изглеждаше неудържима. От януари насетне обаче правителството на южнокорейския президент Мун Дже-ин използва първо Олимпийските игри, а после и обещанието за бъдещи срещи, за да насърчи несложен, но продължаващ диалог. Оттогава Северна Корея не е провела и едно изпитание.\r\n\t \r\n\tСрещата утре в демилитаризираната зона между Ким и Мун ще бъде ключов предвестник на среща между САЩ и КНДР, която може да се състои другаде - включително в Монголия или Швейцария. Това ще бъде първата среща между двамата и едва третата между лидери на Севера и Юга от примирието, сложило край на Корейската война, през 1953 г.\r\n\t \r\n\tПревръщането на това временно примирие в по-официално мирно споразумение е една от дългосрочните цели на правителството на Мун. То трябва да убеди Пхенян, че нито Вашингтон, нито Сеул имат краткосрочни или дългосрочни амбиции да свалят династията Ким. Това е една от причините защо изключването на високоговорителите - което открито поощряваше севернокорейските войници да дезертират - е толкова важно. В крайна сметка, всичко, което кара Ким да смята, че жестокия му диктаторски режим е в безопасност, може да помогне за постигането на мир, дори да обърква и да тревожи хората. Някои теми обаче почти сигурно няма да бъдат обсъждани - в частност изтеглянето на американските войски от Южна Корея.\r\n\t \r\n\tВсички страни продължават да са на съвсем различни мнения, пише по-нататък Ройтерс. Казват, че Тръмп, когато бе на посещение миналата година в Сеул, предложил Южна Корея да се откаже от амбицията си за обединение като начин да се успокои Пхенян. Засега и двете Кореи остават решени да постигнат това, макар че малцина вярват, че която и да е от тях ще обмисли компромисите, необходими, за да уеднаквят своите несъвместими политически системи.\r\n\t \r\n\tЕдна обединена Корея няма да е приемлива и за Китай, единственият договорен съюзник на КНДР и ключова страна в справянето със ситуацията на полуострова.\r\n\t \r\n\tНякога тайните дипломатически канали сега стават видими. Миналата седмица Тръмп разкри, че директорът на ЦРУ и кандидат за държавен секретар Майк Помпейо тайно е бил в Пхенян по-рано този месец, за да подготви срещата с Ким. Американски служители казаха, че посещението, организирано от ръководителя на южнокорейското разузнаване и неговия севернокорейски колега, е целяло да се прецени дали Ким е готов да участва в сериозни преговори за отказ от ядрените оръжия.\r\n\t \r\n\tПовечето американски анализатори смятат, че това все още е малко вероятно. Само няколко държави са се отказвали доброволно от своите ядрени програми и други оръжия за масово унищожение: Южна Африка, Ирак, Либия и постсъветска Украйна, която подписа с посредничеството на Великобритания и САЩ договор за връщане на Русия на оръжията, разположени на нейна територия. От тези страни Ирак и Либия се оказаха със свалени по военен път от САЩ правителства, докато Украйна е все по-заплашвана и атакувана от Москва. Американски служители казват, че искат да видят значително унищожаване на севернокорейските ядрени съоръжения, за да предложат значително вдигане на санкциите.\r\n\t \r\n\tВсе пак Вашингтон може да се задоволи със спиране на изпитанията и разработване на оръжия, отклонявайки заплахата за американската територия. Южна Корея - която вече в обсега на севернокорейската конвенционална артилерия, която според американските анализатори, може да убие десетки хиляди за часове - вероятно би приела такава сделка.\r\n\t \r\n\tЯпония, която също в обсега на Севера, е много по-предпазлива. Това беше и главна тема в срещите между Тръмп и премиера Шиндзо Абе миналата седмица. Токио осъзнава, че не може да наложи вето на съвместните дипломатически усилия на Южна Корея и САЩ, една от причините сега да търси собствен директен диалог с Пхенян. Никоя страна не вярва на другата. Тези преговори са положителна крачка и правят непосредствената война доста по-малко вероятна. Ако се провалят обаче - което остава напълно възможно - резултатът може да е катастрофален.", "date": "2018.04.26", "title": "Вниманието на света е приковано към утрешната корейска среща на върха"}
{"url": "http://www.mediapool.bg/novo-sporazumenie-za-iran---hod-na-makron-za-pechelene-na-vreme-news278423.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЗа да бъдат преодолени различията по темата Иран, Еманюел Макрон предлага на Доналд Тръмп \"ново споразумение\", което да обхваща не само ядрените въпроси. Но неизвестните остават много повече от шансовете нещата да бъдат доведени до успех и засега изглежда целта е единствено печелене на време.Какви са различията?\r\n\tСъединените щати, Франция, Иран, Русия, Китай, Германия и Обединеното кралство подписаха през 2015 г. споразумение, целящо да попречи на Техеран да се сдобие с атомно оръжие.\r\n\t \r\n\tНо сегашният американски президент обеща да \"скъса\" този текст, който според него само отлага с няколко години момента, в който ще бъде създадена иранската бомба. Той даде срок до 12 май на европейските страни по споразумението да намерят, заедно с Вашингтон, начин за \"затягането\" му, без да се допитват до Иран. В противен случай се закани да върне американските санкции, което ще значи край на сделката.\r\n\t \r\n\tЕвропейците играят по свирката на САЩ и преговарят за възможни решения. Целта: да бъде спасена самата сделка.Какво предлага Макрон?\r\n\tСъс своето \"ново\" и \"по-широкообхватно\" споразумение френският президент \"представя интелигентно същия проблем по различен начин\", каза за АФП Бенам Бен Талеблю от вашингтонски мозъчен тръст, който е много критичен към пакта от 2015 г.\r\n\t \r\n\tТези нови преговори ще вземат предвид тревогите, изразени от Тръмп, но идеята е да бъде запазено първоначалното споразумение, което ще стане първият от \"четирите стълба\" на бъдещия текст. Другите \"стълбове\" ще се отнасят за периода след 2025 г., когато някои клаузи от сегашната сделка изтичат, но също така и за пораждащата много полемики балистична програма на Техеран, и за ролята му на \"дестабилизатор\" в региона.\r\n\t \r\n\tОсновната новост: вече не става дума за кръпки, обсъждани от западняците, а за истински преговори, включващи Иран и другите сили. \"Необходимо е да се преговаря с Иран\", съгласява се Талеблю. Иначе \"в даден момент ще стане проблем, защото крайната цел е да се промени иранското поведение\".Какво ще направи Тръмп на 12 май?\r\n\tТова е голямата неизвестна, защото никой не знае наистина какви са намеренията на президента на САЩ.\r\n\t \n\n\r\n\t\"Макрон и Тръмп не са на едно мнение по никоя тема\", припомня Луиджи Скациери, специалист по Близкия изток от Центъра за европейска реформа, и подчерта, че американецът не е обещал официално нищо на французина. \"Но Тръмп изглежда сравнително отворен към идеята на Макрон за надграждане и разширяване на сегашното споразумение\".\r\n\t \r\n\tФренското предложение във всеки случай като че ли дава надежда на привържениците на текста от 2015 година. Създадена от бившия американски държавен секретар Джон Кери за защита на пакта, на който той е един от \"бащите\", организацията \"Дипломаси уъркс\", приветства тази \"разумна\" инициатива, която увеличава \"възможността САЩ да останат част от иранското ядрено споразумение и се опира на неговите успехи, за да изкове други споразумения за останалите дейности на Иран\".\r\n\t \r\n\t\"Надявам се, че иранското ядрено споразумение бе спасено въпреки предизвикателствата, които създаде пред него президентът Тръмп\", каза в сряда в Женева американският дипломат Кристофър Форд, специалист в борбата срещу разпространението на ядрено оръжие. Но основният преговарящ на САЩ Браян Хук демонстрира по-голяма предпазливост. \"Твърде рано е да се каже дали можем да постигнем споразумение с европейците. Още има различия\", каза той в ефира на американското обществено радио.Какви са шансовете за успех?\r\n\tНай-неотложно е да се постигне американско-европейско споразумение. За целта трябва страните от ЕС да се разберат помежду си. \"В случая това са Лондон, Берлин и Париж\", уверява Луиджи Скациери. Германската канцлерка Ангела Меркел също ще бъде утре в Белия дом. \"Това не се отнася със същата сила за Италия\", която не е много ентусиазирана от идеята за нови санкции срещу иранските ракети, \"но нейната опозиция изглежда възможна за преодоляване\", добавя той.\r\n\t \r\n\tСлед това всичко зависи от решението, което ще вземе Тръмп на 12 май. Но в случай на възстановяване на санкциите, Вашингтон вече загатна, че дипломацията ще продължи пътя си.\r\n\t \r\n\t\"12 май няма да е краят на историята\", \"Тръмп винаги може да реши да върне санкциите, без да ги приложи незабавно или да намери други юридически средства да намали тяхното влияние\", смята Бенам Бен Талеблю.\r\n\t \r\n\tНо да бъдат убедени Русия, Китай и още повече Иран да започнат преговори по ново споразумение, на този етап изглежда като невъзможна мисия. И все пак, всичко по реда си, казват французите по отношение на иранските възражения.\r\n\t \r\n\tСпоред френската анализаторка Селия Белен от мозъчния тръст \"Брукингс\" във Вашингтон предложението на Макрон е \"толкова амбициозно, че изглежда напълно неосъществимо\". \"Трудно е да си представим как този крайно амбициозен ход може да успее\", пише тя в \"Туитър\".\r\n\t \r\n\t\"Това е дългосрочна инициатива, така че за момента служи главно за печелене на време\", заключава Скациери.", "date": "2018.04.26", "title": "\"Ново споразумение за Иран\" - ход на Макрон за печелене на време"}
{"url": "http://www.mediapool.bg/bulgaria-shte-poluchi-patna-karta-za-evroto-news278400.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЗа първи път, откакто България има намерение да се присъедини към еврозоната - тоест от 2007 г. насам, тя ще получи \"пътна карта\", за да бъде допусната до т. нар. \"чакалня\" - Валутно-курсовия механизъм 2 (ERM2). Това стана ясно от изказване на премиера Бойко Борисов по време на среща в София, организирана от лидера на европейските социалисти Сергей Станишев и от евродепутата от Европейската народна партия Ева Майдел. Целта на сбирката бе да се демонстрира национален консенсус за кандидатстване в еврозоната.\r\n\tВъпросната \"пътна карта\", която е договорена с еврокомисаря Валдис Домбровскис, ще бъде представена на страната до месец, каза Борисов. От думите му се разбра, че документът ще съдържа условията, които трябва да изпълни България, ако иска положителен резултат, като в него ще бъдат посочени и срокове. \r\n\tИзпълнението на \"пътната карта\" може да отложи формалното подаване на заявка за ERM2. През януари финансовият министър Владислав Горанов обяви пред чуждите медии, че България смята да подаде  до края на юни,  че ще бъде одобрена. На въпрос към Борисов, дали този ангажимент ще бъде спазен, премиерът каза, че европейските институции не обичат да им се поставят срокове, защото \"там животът тече по-бавно\". Експерти коментираха, че не е ясно каква ще е процедурата оттук нататък, защото за пръв път се говори за \"пътна карта\" преди влизането в ERM2.\r\n\tОт думите на Борисов се разбра, че по негова оценка левът няма да може да влезе в ERM2 до няколко месеца, а положителен резултат щяло да има до една година.  \r\n\t\"Не съм такъв оптимист, че в рамките на 2-3 месеца това ще се случи. Оптимист съм, че в рамките на 1 година можем да се поздравим с успех, защото нагласите в момента повече са за разделяне на Европа, отколкото за обединяване\", заяви Борисов по повод намерението за присъединяване на лева към ERM2.\r\n\tЕврокомисарят Валдис Домбровскис, който е на посещение в България, коментира, че срокът, заявен от Борисов, е добър и по-реалистичен, макар Европейската комисия да няма формална роля във вземането на решението.\r\n\tПо думите на Борисов основните преговори в момента били заради това, че ЕС настоява България първо да се присъедини към Банковия съюз, а после да влезе в ERM2, докато българската позиция е, че първо трябва да влезем в чакалнята на еврозоната, а още на следващия ден страната щяла да подаде заявка за членство в Банковия съюз. Банковият съюз на този етап се свежда основно до единен надзорен механизъм, чрез който ЕЦБ от края на 2014 г. насам контролира директно трите най-големи банки в съответната страна, но може да прави проверки и на по-малките.\r\n\t\"Заедно с Европейската комисия работим в момента да се подготвят документите по кандидатстване в еврозоната (ERM2, б.р.), да ги внесем, да имаме пътна карта, както се разбрахме с вицепрезидента на Европейската комисия и комисар по финансите Валдис Домбровскис. Като критерии ние абсолютно сме покрили четири от пет, като петият е формален\", заяви Борисов. Въпросните маастрихтски критерии, записани в европейските договори, са свързани с нивото на дълга, бюджетния дефицит, дългосрочните лихви, инфлацията, а петият критерий е членството в ERM2, което за България е формално, защото левът е във фиксиран курс към еврото.\r\n\tНа практика Борисов за пръв път обявява, че на България е поставено условие за допуск в ERM2 – участие в банковия съюз. Официалната българска позиция е, че страната ще стане част от банковия съюз в момента на присъединяването към еврозоната, не по-рано. Икономисти и политици коментираха след изказването на премиера, че страната не бива да допуска обвързване при преговорите на включването на лева в ERM2 с членство в банковия съюз.\r\n\tПо думите на Борисов европейските общества все още се страхуват да допуснат България да се приближи към присъединяване към еврото. \"Страховете след Гърция и огромните дългове, които държавите на юг имат, карат европейците да се страхуват. В пътната карта има посочени срокове и критерии – това, което те искат от нас, е първо да влезем в Банковия съюз, а след това и в \"чакалнята\" на еврозоната\", посочи Борисов.\r\n\tТой се извини на Европейската централна банка и евролидерите, че обявява публично този детайл от преговорите, но българското общество трябвало да знае какво прави правителството.\r\n\t\"Банкерите не обичат да се говори публично и сега сигурно ще се подразнят, но все пак нашите сънародници трябва да знаят какво правим. Предварително се извинявам на всички, че малко осветяваме тази пътна карта\", каза премиерът Борисов и се пошегува, че в Европа животът тече бавно и много по-уредено и европейците не обичат да ги пресират със срокове. Въпреки това той самият постави нов срок за успех на преговорите – до една година.\r\n\t\"До една година очаквам да се поздравим с успех, че сме влезли в \"чакалнята\" на еврозоната – така ще намалим лихвите по кредитите, кредитните рейтинги на държавата да тръгнат нагоре, да има повече инвестиции, повече стабилност в банковата система. Но това, разбира се, ще стане само ако има политическа стабилност. Защото виждате, че много държави влязоха и след това натрупаха дългове и кредитните им рейтинги започнаха да падат. Така че всичко зависи от нашите ръце\", коментира Борисов.\n\n\r\n\t\r\n\tПо време на събитието политическата класа в лицето на ГЕРБ, БСП и ДПС действително демонстрираха единомислие по въпроса за членството в еврозоната, макар че лидерът на левицата Корнелия Нинова отсъстваше с обяснението, че е на среща при президента Румен Радев с хора с увреждания.\r\n\t\"Има теми, по които е важно да има еднопосочно действие. Ако за бъдещето на Европа, еврозоната, членството на България в Шенген не сме единни, няма да бъдем успешни\", заяви лидерът на европейските социалисти Сергей Станишев.\r\n\tПо думите му в момента има \"исторически прозорец\", от който България трябва да се възползва, защото цената на невлизането в еврозоната би била огромна.\r\n\t\"Споделяме разбирането, че е настъпил моментът България да направи конкретни крачки за влизане в еврозоната. Ако сега изпуснем момента да направим първата крачка, рискуваме да отложим този процес неопределено\", заяви Станишев. Причината е, че през 2019 г. предстоят избори и не се знае как ще се промени политическата конюнктура в ЕС.\r\n\tФинансовият министър Владислав Горанов обори шест мита, свързани с представите за евентуалното членство на България в еврозоната. Той не е съгласен, че това ще доведе до съществен ценови скок, че България ще загуби своя суверенитет, че след приемането на еврото България ще отстъпи от строгата си фискална дисциплина, че страната ще стане \"втора Гърция\", но също и че влизането в паричния съюз автоматично ще осигури повишаване на доходите и благосъстоянието.\r\n\t\"Самото членство в еврозоната не е панацея за нищо. Присъединяването не е рецепта за успех и е само краят на началото. Не бива да създаваме ирационални очаквания както в негативен, така и в позитивен план\", призова Горанов.\r\n\tТой потвърди, че България изпълнява и 5-те формални критерия за членство в еврозоната. Министърът е доволен, че няма разминаване между българските експерти и тези на Европейската централна банка за размера на валутния курс, с който България ще влезе в ERM2 и еврозоната, а именно – сегашния курс от 1.95583 лева за едно евро.\r\n\tСпоред Горанов би било \"лицемерно\" от страна на европейските лидери и извън правилата да има различно третиране на държавите членки по отношение на присъединяването към еврозоната. Министърът смята, че не е коректно евролидерите да добавят неписани критерии като например нивото на реална конвергенция и още по-малко – върховенството на закона. \"Ако европейските лидери са искрени в намеренията си, подобни неписани критерии не би трябвало да се използват\".\r\n\t\"Надяваме се правителството да кандидатства за ERM2\", заяви от името на левицата Драгомир Стойнев. Той припомни тезата и на много представители на европейските институции, че една от основните причини България да не е в еврозоната е бедността. \"Необходима е цялостна реформа на пазара на труда, не е достатъчно безработицата да е 6%\", каза Стойнев.\r\n\tНа форума присъстваха представители на БНБ, неправителствения сектор, а също и публични личности като бившият управител на централната банка Иван Искров и бившият премиер Стефан Софиянски. Искров не взе думата и не пожела да обяви какъв е бизнесът му след напускането на БНБ.", "date": "2018.04.26", "title": "България ще получи пътна карта за еврото"}
{"url": "http://www.mediapool.bg/tsatsarov-nakaral-uchenitsi-da-pishat-ese-na-tema-obvinenie-kam-misalta-news278424.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tГлавният прокурор Сотир Цацаров е станал патрон на ученически конкурс за есе, посветено на работата на държавното обвинение. Публикуваме прессъобщението на прокуратурата без редакторска намеса:\r\n\t\"По инициатива на главния прокурор Сотир Цацаров и Прокуратурата на Република България, ученици от пет столични гимназии представиха своите есета на теми: .\r\n\tЕсетата на възпитаниците на Национален учебен комплекс по култура с лицей за изучаване на италиански език и култура, Втора английска езикова гимназия \"Томас Джеферсън\", 91 Немска езикова гимназия \"Проф. Константин Гълъбов\", Национална природо-математическа гимназия \"Акад. Любомир Чакалов\" и Второ средно училище \"Емилиян Станев\" са издадени в книга.\r\n\tУчилищата и участниците в инициативата ще бъдат отличени. Представянето на книгата и среща на учениците с главния прокурор Сотир Цацаров ще се състои в петък в Съдебната палата\".", "date": "2018.04.26", "title": "Цацаров накарал ученици да пишат есе на тема \"Обвинение към мисълта\""}
{"url": "http://www.mediapool.bg/shesti-protest-sreshtu-nebostargach-v-sofiyskiya-lozenets-news278425.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЖители на столичния кв. \"Лозенец\" излизат за шести път на протест срещу. Сградата трябва да е висока 98 метра и да има 30-ина етажа. Инвеститор е строителната компания \"Артекс\".\r\n\tХората от квартала отстояват мнението, че небостъргачът се прави в противоречие със законовите изисквания, а разрешителното му за строеж не е валидно. Според тях прокуратурата също проверява случая.\r\n\tПоредният протест е провокиран и от факта, че заради изграждането на сграда е заградено част от уличното платно. Според недоволните поставените бетонови заграждания са пречка и опасност за шофьорите. \"Оказа се, че тази част от улицата е предоставена на строителя за поставяне на кран по време на строителството, а след това същата публична общинска собственост ще се превърне в площадче към новата сграда\", смятат от инициативния комитет срещу небостъргача.\r\n\tНедоволните не приемат и предложението, обсъждано в общината, да се направи кръстовище на две нива на булевардите \"Черни връх\" и \"Джеймс Баучер\". Според местната власт то трябва да разтовари трафика след построяването на небостъргача на ул. \"Златен рог\". Аргументът против е, че с обществени средства ще се осигури транспортен достъп до сградата на \"Артекст\" и до други високи здания, планирани в района. Според тях кръстовището ще затрудни трафика по малките улици, ще отнеме зелени площи и ще забави придвижването на трамваите в района.\r\n\tГлавният архитект на София Здравко Здравков за пореден път коментира, че разрешителното за строеж за сградата на \"Артекс\" е удължено до 2020 година. Това е станало благодарение на промени в Закона за устройство на територията, от които инвеститорът се е възползвал. Здравков отново заяви, че според него тази сграда няма място там, а изграждането ѝ е разрешено през 2007 г. малко преди да влезе в сила подробният устройствен план за тази част на града, който не позволява толкова високи здания.\r\n\tЗдравков каза още, че инвеститорът е заградил част от улицата с позволението на общината, за да може да разположи строителна техника. Тя нямало как да се сложи вътре в имота, тъй като застрояването му е 100%. Главният архитект каза още, че на компанията няма да бъде предоставена публична собственост и след приключването на строителството улицата и тротоарът ще бъдат възстановени.", "date": "2018.04.26", "title": "Шести протест срещу небостъргач в софийския \"Лозенец\""}
{"url": "http://www.mediapool.bg/izmachena-pobeda-prati-grigor-dimitrov-na-chetvartfinal-v-barselona-news278426.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tИзмъчена трисетова победа срещу 88-ия в света тунизиец Малек Джазири със 7:5, 3:6, 7:6 (8) изпрати Григор Димитров на четвъртфиналите на турнира от серията ATP 500 в Барселона.\r\n\t \r\n\tМачът между двамата продължи близо 3-часа, премина през много драматични перипетии и завърши с успех на Димитров въпреки многото, допуснати от него грешки.\r\n\t \r\n\tДжазири бе спечелил единствения досега мач между двамата – през февруари в началото на турнира в Дубай. Днешният мач показа, че тенизиецът е очевидно неудобен съперник за Димитров.\n\n\r\n\t \r\n\tБългаринът поведе в сетовете, но после бързо отстъпи във втория и допусна сериозно изоставане в третия сет. Спаси два мачбола на съперника си и накрая взе мача в драматичен тайбрек.\r\n\t \r\n\tВ четвъртфиналите Димитров ще срещне победителя от мача между испанеца Пабло Кареньо Буста и французина Адриен Манарино.", "date": "2018.04.26", "title": "Измъчена победа прати Григор Димитров на четвъртфинал в Барселона"}
{"url": "http://www.mediapool.bg/apelativniyat-spetssad-potvardi-izobilieto-ot-dokazatelstva-sreshtu-ivancheva-news278387.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tАпелативният спецсъд изцяло потвърди в четвъртък определението на първата инстанция отпреди седмица и окончателно остави в ареста кметицата на \"Младост\" Десислава Иванчева, заместничката ѝ Биляна Петрова и бившия кмет на района от ГЕРБ Петко Дюлгеров, обвинени за подкуп от общо 70 000 евро.\r\n\tПодобно на съдия Пламен Панайотов от спецсъда, апелативните му колеги Даниела Росенова, Веселина Вълева и Магдалена Лазарова отхвърлиха възраженията на защитата по случая, съгласявайки се, че тезата на обвинението е подкрепена от изобилие от годни доказателства.\r\n\tНаред с посочените преди седмица показания на потърпевшия строителен предприемач Александър Ваклин, съпругата му Полина, служителката им Галина Димитрова, секретарката на \"Младост\" Маргарита Стоянова и обясненията на обвиняемия Дюлгеров, в четвъртък бяха представени и събраните със специални разузнавателни средства (СРС) данни срещу Иванчева.\r\n\tСпецпрокуратурата приложи по делото 10 тома със секретни доказателства, които защитата дори не пожела да коментира в пледоариите си пред спецсъда. Като формална причина адвокатката на Дюгеров Мариана Тодорова посочи факта, че била подписала декларация да не разгласява тази информация и нямало да го прави, за да не ѝ повдигнат обвинение. Абсурден довод предвид обстоятелството, че става въпрос за съдебно заседание, а не за изявление пред медиите.\r\n\tСред новопредставените доказателства бяха и заключенията по две видео-технически експертизи, изследвали записи на срещи между Дюлгеров и Ваклин, а след това и между Дюлгеров и Иванчева и Петрова, за които се твърди, че са проведени в деня на акцията – 17 април.\n\n\r\n\tОт тях стана ясно, че на записа от срещата на обвиняемия като посредник в схемата с бизнесмена се виждало как Ваклин подава на Дюлгеров нещо, завито в хартия. На кадрите от срещата с кметицата и заместничката ѝ обаче не се вижда Дюлгеров да дава каквото и да е на двете. Затова и тезата на обвинението е, че едва след това той се качил в колата им и там оставил парите, взимайки комисионна от 14 000 евро.\r\n\tСпоред адвокат Тодорова обаче това твърдение се подкрепя единствено от служителите на Комисията за противодействие на корупцията и отнемане на незаконно придобито имущество (КПКОНПИ), наблюдавали обвиняемите и разпитани впоследствие като свидетели. Въпреки че законът не допуска те да извършват т.нар. оперативно наблюдение. По този въпрос прокуратурата твърди, че те са дали показания като граждани.\r\n\tАпелативният спецсъд обаче изтъкна, че в комбинация всички доказателства недвусмислено водят към извода, че тримата обвиняеми са участвали в корупционната схема по начина, описан от разследващите. И това се потвърждава не само от обясненията на самия Дюлгеров, а и от показанията на секретарката на Иванчева и друга служителка на общината.\r\n\tСпоред разказа на Маргарита Стоянова пред разследващите Иванчева ѝ се обадила непосредствено след момента, в който се твърди, че е получила подкупа, и ѝ наредила да задвижи преписката по проекта на Ваклин, бавена неоснователно над 1 година.\r\n\tВ тази посока са и показанията на служителката в община \"Младост\" Росица Семова, свидетелствала, че веднага след като въпросната преписка ѝ била разпределена, кметицата ѝ наредила устно да не прави нищо по нея. Дори указала на Стоянова при отказ на Семова да бездейства, да прехвърли преписката от нея на кметицата.\r\n\tМагистратите обърнаха сериозно внимание и на съмненията на защитата, че в случая има данни за провокация към подкуп, извършена от Ваклин. Те цитираха решение на Върховния касационен съд, според което провокация към подкуп може да има само тогава, когато даващия подкуп го прави с единствената цел да уличи приемащия.\r\n\t\"В случая инициативата не изхожда от свидетеля Ваклин. Доказателствата говорят, че той е бил поставен в ситуация от Иванчева, че да търси изход\", посочи съдията-докладчик Веселина Вълева.\r\n\tТози извод бе аргументиран със следната хронология: на 16 юни м.г. в община \"Младост\" е депозирано решението на главния архитект на София Здравко Здравков за промяна на подробния устройствен план във връзка с проекта на предприемача. Следва общината да издаде съобщение до заинтересованите лица, с което да стартира процедурата. Това обаче така и не се случва и Ваклин провежда личен разговор с Иванчева. Дори разпорежда на служителката си Галя Димитрова да проверява всеки вторник и четвъртък за движение по преписката.\r\n\tПрез януаи т.г. бизнесменът решава да уговори още две срещи с Иванчева, от които обаче отново не произлиза никакъв резултат. Следват негови жалби до Административен съд-София град, Столичен общински съвет и главния архитект.\r\n\t\"Едва след това той търси други способи за решаване на проблема\", записа апелативният спецсъд в определението си, с което опроверга твърдението на адвоката на Иванчева Марин Марковски, че Ваклин не е използвал законовите начини, за да упражни натиск върху клиентката му, така че тя да си свърши работата.\r\n\tПо думите на наблюдаващия прокурор по делото Илиян Рангелова, Иванчева е \"поставила на колене\" бизнеса на потърпевшия строителен предприемач, за да се стигне до това, което \"всички видяхме\".\r\n\tУклончиво той потвърди и неофициалната информация, че по случая за кратко е бил задържан и четвърти човек – Стефан Дишев, който обаче в момента няма качеството нито на обвиняем, нито на свидетел. Каква е неговата роля в случая засега спецпрокуратурата отказва да посочи, но в някои медии се появиха непотвърдени данни, че става въпрос за човека, с който Иванчева живее на семейни начала.", "date": "2018.04.26", "title": "Апелативният спецсъд потвърди изобилието от доказателства срещу Иванчева"}
{"url": "http://www.mediapool.bg/traseto-na-struma-shte-pogrebe-otnovo-drevno-selishte-news278427.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБъдещето трасе на магистрала \"Струма\" от Благоевград до Крупник ще затрупа отново разкритите заради строежа на участъка останки от древното селище Скаптопара, което е предшественик на днешния Благоевград, предаде БГНЕС.\r\n\tСтава въпрос за разкрити добре запазени останки върху половината от 60 дка проучван терен край благоевградските села Зелен Дол и Покровник, обясниха по-късно в становище до медиите от Националния археологически музей към БАН. Работещите на терена над 150 души вече са разкрили 12 големи сгради от периода III до VI век от римско време. Събраните при разкопките находки надхвърлят 1500 броя.\r\n\tПредположенията са, че разкритите останки са от римското селище Скаптопара, чийто наследник е Благоевград. Все още не е открит надпис, който да потвърди тази хипотеза. Такъв е открит преди години на 2 км от разкопките в квартал \"Грамада\" на Благоевград, разказва доц. д-р Здравко Димитров от Националния институт по археология и история при БАН.\r\n\tДанните за разкритието и снимките на зидовете на селището, които изглеждат в добро състояние и красиво провокираха искания останките за бъдат експонирани като туристическа забележителност, а трасето на \"Струма\" да бъде изместено или качено на виадукти, за да може останките да се посещават.\r\n\tПътната агенция обаче няма такива намерения и асфалта на магистралата ще погълне останките, така както стана при разкриването на гробището на тракийските войни край Долна Диканя и на неолитно селище отпреди 8 хиляди години край село Мурсалево.\r\n\tРегионалният министър Николай Нанков каза, че няма как да се запази селището.\r\n\tМнението на археолозите съвпада с това на управляващите.\r\n\tОт археологическия музей, който прави разкопките, обясниха, че откритите на терена сгради са предимно в основи и имат нетраен градеж от камък на глинена спойка или на суха фуга.\r\n\t\"Тяхното съхранение на място е много трудно и изисква големи допълнителни средства за консервация и реставрация. По-трайни комплекси са само сграда № 1 (сградата с гробниците в хипогейната част), сграда № 5 (раннохристиянска църква) и банята от сграда № 3, която е изградена на хоросанова спойка\", посочват от музея.\r\n\tОт БАН информират още, че пред последната седмица е била открита и гробната част в сграда № 1, състояща се от предверие със стълби и две големи гробни камери. \"Първата е с квадратен план и полуцилиндричен свод, който е разрушен. Гробницата е ограбена още в античността. Втората гробна камера е с полуцилиндричен свод и бе открита неограбена. Тя съдържаше важни археологически находки, които вече са проучени и са в реставрационното ателие на Регионален исторически музей Благоевград\", допълва се в съобщението на БАН.\r\n\tСпоред експертите, пренасянето на тази най-важна недвижима археологическа ценност с траен характер (гробницата) в съседното село Покровник или пред РИМ Благоевград е напълно възможно\". Те припомнят, че това се е случвало в последните години в София и Пловдив.\r\n\tВ столицата открита по трасето на строежа на метрото християнска църква в момента е експонирана в консервираната на ларгото под стъклен купол стена на древна Сердика.", "date": "2018.04.26", "title": "Трасето на \"Струма\" ще погребе отново древно селище"}
{"url": "http://www.mediapool.bg/sadat-dade-koz-na-ekozashtitnitsite-za-plana-za-pirin-news278428.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tТричленен състав на Върховния административен съд е отменил решението на служебния екоминистър Ирина Костова от 1 март 2017 г., че планът за актуализацията на плана за управление на националния парк \"Пирин\" не се нуждае от оценка за въздействието върху околната среда. Това съобщиха от коалицията \"За да остане природа в България\", която обжалваше това решение и е спечелила делото на първа инстанция.\r\n\tРешението обаче може да бъде обжалвано пред петчленка в 14-дневен срок от Министерството на околната среда и водите. От ведомството коментираха пред Mediapool, че още не са получили констатациите на съда и като се запознаят с тях ще решат дали да го протестират или да г о приемат.\r\n\tПроизнасянето на тричленката на практика подкрепя мнението на природозащитниците, че плановете за управление на парковете трябва да бъдат подлагани на екологична оценка и оценка за степента на въздействие върху защитените зони от Натура 2000, съвпадащи с границите на парка.\r\n\t\r\n\tСтановището на съда е, че когато се планират действия върху защитена територия, те не трябва да увреждат околната среда, коментира Тома Белев, председател на Асоциацията на българските паркове, пред Mediapool. По думите му това означава, че планът за управление на този и останалите паркове трябва да включва конкретни инвестиционни проекти и дейности, евентуална плътност на застрояване, добив на природни ресурси и всичко, което може да засегне околната среда. В такъв вид вече планът трябва да бъде подложен на екооценка, защото той е като общия устройствен план на общината, а не както е сегашната актуализация – \"широка врата за инвестиционни намерения, за които министерството на околната среда обяснява, че ще прави екооценки на парче, посочва Белев.\n\n\r\n\tТой коментира, че при одобряване на инвестиционни планове на парче се губи общата картина за въздействието им заедно върху околната среда.\r\n\t\r\n\tСпоред него, ако екоминистерството не обжалва това решение на съда или то бъде потвърдено от петчленка, следващият ход трябва да е преработка на плана за управление на парка \"Пирин\", изготвен с европари от фирмата \"Пролес Инженеринг\", за която се смята, че е свързана с концесионера на ски зоната в Банско \"Юлен\".\r\n\t\"Това дело е индикатор каква трябва да е политиката на екоминистерството, защото заложените в този план проблеми съществуват и в проекта за плана за управление на парк \"Витоша\" и в одобрения вече план за парк \"Рила\", коментира още Белев. Той изрази съжаление, че управляващите не само не се съобразяват с националното и европейската екозаконодателство, но и не приемат на сериозно предупрежденията на природозащитниците.\r\n\t\"Съдът реално отрече всички досегашни твърдения на екоминистъра Нено Димов, че рамкови документи няма нужда да се подлагат на екооценка\", допълва представителят на \"За да остане природа в България.\r\n\t\r\n\tКоалицията припомня, че заведе и второ дело по казуса с парк \"Пирин\". Тя обжалва решението на правителството от декември 2017 г. за промяна на стария план за управление на \"Пирин\", с което по подобен начин като в блокираната актуализация отваря за строителство 48% от територията на парка. Първото заседание по делото е насрочено за 14 май.\r\n\tСега обявеното решение на ВАС е по второто от поредица дела, заведени от екоорганизации и от самата \"Пролес\" след поредицата от неадекватни решения на Ирина Костова, взети панически в рамките на няколко дни относно плана за Пирин.\r\n\tНа 1 март 2017 г. тя реши, че документът няма нужда от екооценка, но на 6 март отмени това свое решение, а на 13 март излезе с три допълнения на предишните две решения, едно от които за изготвянето на такава преценка.\r\n\t\r\n\tПо второто решение тричленка на през август 2017 г. като го отмени. Тогава магистратите подкрепиха жалбата на \"Пролес\", тъй като служебната министърка не е мотивирала защо се отмята от решението си от 1 март, че планът няма нужда от екооценка и може да се разгледа в настоящия си вид от Висшия експертен екологичен съвет. \"Последвалото лавинообразно издаване на последващи и отменящи актове, не дава основание на съда да приеме, че именно оспорваните актове са крайният акт на инициираното пред министъра на околната среда и водите административно производство\", обявиха тогава от ВАС.\r\n\tПо онова време от екоминистерството казаха, че няма да коментират случая, докато съдът не се произнесе и по обжалването на първото решение на Костова, с което тя преценява, че проектопланът за парк \"Пирин\" не се нуждае от екооценка и на практика заплита целия правен възел около управлението на защитената територия.\r\n\tСега такова произнасяне има, но ведомството иска време, за да се запознае с мотивите му, за да реши дали да го обжалва.\r\n\tТова решение се протестира от редица екоорганизации, според които документът трябва задължително да мине през екологична оценка. Тепърва обаче ще се решава дали да се образува дело. МОСВ няма да предприема нищо, докато казусът не се изясни цялостно в съда.", "date": "2018.04.26", "title": "Съдът даде коз на екозащитниците за плана за Пирин"}
{"url": "http://www.mediapool.bg/ek-predstavi-osem-merki-sreshtu-dezinformatsiyata-news278414.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЕвропейската комисия представи в четвъртък пакет от мерки за борба с дезинформацията, които на този етап ще бъдат доброволни. Те се основават на  и проучване на общественото мнение на Евробарометър, според което 83% от европейските граждани смятат фалшивите новини за заплаха за демокрацията.\r\n\tКомисията отбелязва, че ако сегашното й предложение се окаже недостатъчно, има готовност да представи и законодателни промени. Комисарят от България Мария Габриел коментира, че ако се наложи, регулаторните мерки ще бъдат предложени до декември тази година.\r\n\tКато първа стъпка онлайн платформите трябва до юли 2018 г. да разработят и спазват общ кодекс за поведение с цел гарантиране на прозрачността при финансирането на спонсорирано съдържание, по-специално на политическа реклама, както и ограничаване на възможностите за целенасочено влияние от страна на политическата реклама и намаляване на приходите на лицата, разпространяващи дезинформация, посочват от ЕК.Платформите трябва също до внесат по-голяма яснота за функционирането на алгоритмите им и да създадат възможности за външни проверки. Другите цели са да ул\r\n\tеснят потребителите при намирането и ползването на различни информационни източници, представящи алтернативни гледни точки, да въведат мерки за идентифициране и закриване на фалшиви профили и за решаване на проблема с автоматичните ботове. Трябва също да осигурявят възможности за проверителите на факти, изследователите и публичните органи да следят непрекъснато разпространението на дезинформация онлайн.\r\n\tЦелта е FactCheck сайтовете, подобни на , да налагат общи методи на работа, да обменят най-добри практики и да се стремят към постигане на възможно най-широко покритие на фактологическите поправки в целия ЕС. Проверителите на факти ще бъдат подбрани измежду членовете от ЕС на Международната мрежа за проверка на фактите, спазваща строг международен кодекс от принципи за проверка на фактите.\r\n\tТя трябва да подпомага мрежата на проверителите на факти и съответните университетски изследователи, като набира и анализира трансгранични данни и осигурява достъп до данни за целия ЕС.\r\n\tЦелта на тази мярка е гражданите да разкриват онлайн дезинформацията и да преценяват критично онлайн съдържанието. Затова ЕК ще насърчава проверителите на факти и сдруженията на граждани да предоставят образователни материали на училищата и преподавателите. Ще се организира и Европейска седмица на медийната грамотност.\r\n\tЦелта е противодействие срещу все по-усъвършенстваните кибернетични заплахи, включително онлайн дезинформация и кибератаки.\r\n\tИдеята на ЕК е така да се подобри проследимостта и идентифицирането на доставчиците на информация и повиши доверието и надеждността по отношение на общуването онлайн и на информацията и нейните източници.\r\n\tКомисията призовава държавите членки да увеличат своята подкрепа за качествената журналистика с оглед постигане на плуралистична, разнообразна и устойчива медийна среда. През 2018 г. комисията ще отправи покана за предложения за създаването и разпространяването на качествено новинарско съдържание по въпросите на ЕС чрез основани на данни новинарски медии.\r\n\tВъпросната политика съчетава настоящите и бъдещите инициативи на ЕС и на държавите  членки срещу онлайн дезинформацията. Занапред в нея ще бъдат изложени мерките за осведомяване, насочени срещу неверните информации за Европа и справяне с дезинформацията в рамките на ЕС и извън него.\r\n\tПо данни на ЕК досега дезинформацията е повлияла на изборите в 18 държави, а 83 на сто от европейците възприемат фалшивите новини като заплаха за демокрацията.\r\n\tЕвропейската служба за външно действие е засякла в последните три години 3900 случая на пропагандни (неверни) съобщения в защита на тезите на Кремъл. Комисията отбелязва, че \"фалшиви новини\" са съобщения, които не включват журналистически грешки, сатира или пародия, а са злоумишлено създадени, за да повлияят на обществото и да замъглят истината.\r\n\tСъвсем скоро ЕК ще организира многостранен форум за сътрудничество между заинтересованите страни, включително онлайн платформи, рекламната индустрия и големите рекламодатели, както и да бъде поет ангажимент за координиране и увеличаване на усилията за борба с дезинформацията. Основната цел на форума е изготвянето на единен за ЕС кодекс за поведение във връзка с дезинформацията, който да бъде публикуван до юли 2018 г., с оглед постигането на видим ефект до октомври 2018 г.\r\n\tДо декември 2018 г. Брюксел ще представи доклад за постигнатия напредък. В него ще бъде разгледана необходимостта от по-нататъшни действия за осигуряване на непрекъснато наблюдение и оценка на очертаните в плана действия.", "date": "2018.04.26", "title": "ЕК представи осем мерки срещу дезинформацията"}
{"url": "http://www.mediapool.bg/sazdava-se-proektna-kompaniya-za-novi-mostove-nad-dunav-news278429.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tДо края на годината се очаква да бъде създадена проектна компания за изграждане на нови мостове по река Дунав. Това съобщи министърът на регионалното развитие Николай Нанков пред членовете на парламентарната Комисия по регионална политика, местно самоуправление и благоустройство. Той уточни, че идеята за новата проектна компания е съвместна с министъра на транспорта Ивайло Московски.\r\n\tСледващият месец ще има среща с румънския посланик у нас и след това се предвижда да бъде създадена работна група, която да работи по подготовката на проектите за мостове над Дунав, каза Нанков.\r\n\tПо думите му при проявен инвестиционен интерес на концесия могат да бъдат предложени съоръженията при Русе, Силистра и Никопол.\r\n\tКъм втория мост при Русе, който ще бъде само с шосейна част, има най-голям интерес, каза Нанков. В най-напреднал етап обаче е проектът за бъдещо съоръжение край Силистра, допълни той.\r\n\tОт следващата година се очаква да заработи и ВиК фонд, чрез който да се финансират проекти в малки населени места без достъп до европейско финансиране, съобщи регионалният министър.\r\n\tФондът ще бъде генериран от т.нар. \"такса солидарност\". Тя ще бъде в размер на 8-10 ст./куб.м вода, като се очаква по този начин да бъдат генерирани между 50-55 млн. лв. на годишна база, обясни Нанков. По думите му това няма да оскъпи таксата за потребителите.\r\n\tПреди да заработи фондът, трябва да бъдат направени изменения в Закона за водите и да бъде приет подготвяният в момента нов Закон за ВиК, обясни министърът на регионалното развитие.\r\n\tРазполагаемият ресурс за модернизация на ВиК сектора от оперативна програма \"Околна среда\" 2014-2020 г. трудно може да реши проблемите в отрасъла. Затова средствата в бюджета на Министерството на регионалното развитие и благоустройството през тази година са увеличени от 12 млн. лв. на 18 млн. лв. Увеличение се предвижда и в бюджета за следващата година, каза още Нанков.\r\n\tСпоред него средства трябва да бъдат насочвани там, където има добре обоснован анализ разходи/ползи, както и прогнози за демографската картина. Трябва да съчетаваме подобни проекти с други, които се финансират с публичен ресурс – преди да модернизираме републикански път или градска среда, първо трябва да се обнови ВиК инфраструктурата, каза Нанков.\r\n\tВ отговор на въпрос дали прерайонирането на страната е дискутирано с Европейската комисия министър Нанков посочи, че България трябва да изпълни всички предварителни условия на ЕС за бъдещия програмен период. Едно от тях е статистическите райони да отговарят на изискванията на Евростат. Затова ще бъде направена промяна и в Закона за регионалното развитие, каза Нанков.\r\n\tТой информира още депутатите, че предсрочно – до август или септември 2018 г., ще приключи рехабилитацията и разширяването на пътя между Пловдив и Асеновград.\r\n\tПрез май е планирано да започне рехабилитация на трасето от пътя между Княжево и пътен възел \"Даскалово\" на територията на област Перник, каза още Нанков.\r\n\tВ момента Агенция \"Пътна инфраструктура\" съгласува с КАТ временната организация на движение. В участъка ще бъде изградена система за реверсивно движение. Светофарни уредби ще регулират движението според натовареността. За да не се затруднява допълнително трафика в района, ще се работи основно в тъмната част на денонощието, коментира регионалният министър.", "date": "2018.04.26", "title": "Създава се проектна компания за нови мостове над Дунав"}
{"url": "http://www.mediapool.bg/mosv-obeshta-palna-zashtita-na-redkite-ptitsi-v-rila-sled-osazhdane-ot-bryuksel-news278430.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСъдът на Европейския съюз осъди в четвъртък България заради това, че не е осигурила пълна защита на птиците в Рила. В резултат на това екоминистерството обеща да предприеме мерки и да обяви като специална защитена зона цялото орнитологично важно място, обхващащо Рила планина.\r\n\tСъдебното решение, според което България не е класифицирала най-подходящите по брой и площ територии за опазването на видове птици в Рила, не налага финансови санкции за страната.\r\n\tНаказателната процедура, по която е постановено решението на Съда на ЕС, стартира през юни 2008 г., като от Министерството на околната среда и водите обясниха, че през тези десет години е била разменена огромна по обем кореспонденция с Брюксел. Междувременно ведомството е разширило списъка на защитените зони за опазване на дивите птици бе разширен с нова зона \"Рилски манастир“. Така вече били класифицирани 72% от общата площ на орнитологично важното местообитание \"Рила“ и била осигурена максимална защита на видовете птици.\r\n\tСпоред Съда на Европа този процент обаче трябва да е сто и защитата да обхване и буферната зона на Рила. Обявяването на новата зона \"Рила буфер\" за защитена обаче продължава да се бави.\r\n\tОт Глобалния фонд за дивата природа WWF коментираха, че \"тази осъдителна за България присъда би могла да бъде избегната, ако Директивата за птиците бе приложена стриктно и изцяло\". Организацията посочва, че \"единствената реална причина за отлагането на това обявяване (на зона \"Рила буфер) са предложенията за застрояване на серия от заменки на гори в северна Рила на териториите на общините Сапарева баня и Самоков.\r\n\t \r\n\t\"Днес всички, които са отговорни за необявяването на „Рила буфер“ за защитена зона, трябва да поемат отговорност за осъждането на България, а правителството да предприеме спешни мерки за включването на тази територия в Натура 2000\", пише в позиция на коалицията „За да остане природа в България“.\r\n\t \r\n\tПланината Рила е важен регион на обитаване на птици и една от най-значимите територии в Европейския съюз за опазването на около 130 вида гнездящи птици. От европейско природозащитно значение са 41 вида, като един от тях е застрашен в световен мащаб.\r\n\t Включените досега в Натура 2000 Национален парк Рила и Природен парк Рилски манастир не са достатъчни, за да обхванат в достатъчна степен популациите на застрашените видове птици. Незащитените територии, наречени \"Рила буфер“, обхващат стари, естествени гори, които са единственото обиталище на видове като белогърбия и трипръстия кълвач, пернатоногата и врабчовата кукумявка, глухара и др. По данни от лесоустройствените проекти над 56% от горите в предложената територия са на възраст над 100 години, посочват природозащитниците.", "date": "2018.04.26", "title": "МОСВ обеща пълна защита на редките птици в Рила след осъждане от Брюксел"}
