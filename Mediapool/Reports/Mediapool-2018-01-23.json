{"url": "http://www.mediapool.bg/delyan-dobrev-razkri-vrazki-na-elena-yoncheva-s-ktb-news274635.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНяколкомесечната  между депутатите Делян Добрев (ГЕРБ) и Елена Йончева (БСП) се  по искания от БСП вот на недоверие към кабинета. От трибуната Добрев уличи Йончева в преки връзки с фалиралата КТБ и нейния бивш собственик и днешен обвиняем и изгнаник в Сърбия Цветан Василев.\r\n\t\"Първият ми въпрос към вас е, дали имате фирма, която е съдружник 50% на 50% с офшорна фирма от Вирджинските острови. Общо капиталът на фирмата е 10 000 лева, обаче какво се случва? От тези 10 000 лева, фирмата на г-жа Йончева се задължава срещу вписаните 50 дяла да внесе 5 000 лева. От друга страна, офшорката се задължава, срещу същите 50 дяла, да внесе 315 000 лева. Това са конкретни данни. Откъде са тези 315 000 лева и за какво са дадени в тази ваша обща фирма\", попита Добрев по време на състоялия се във вторник дебат.\r\n\tСпоред него след учредяването и вписването на въпросната фирма, тя се е задължила да направи допълнителна парична вноска в размер на 250 000 евро.\r\n\t\"Ако се чудите в кои сметки са влезли тези пари, ще ви покажа удостоверение – КТБ, където \"Авторска телевизия\" на Елена Йончева е направила превод в размер на 5 000 лева, а от друга страна – валутен превод в размер на 161 000 евро\", каза Добрев.\r\n\tТой посочи, че според пълномощното за офшорната фирма упълномощено лице е Зорница Блъскова.\n\n\r\n\t\"Ако потърсите в интернет информация за лицето Зорница Блъскова, ще видите, че тя е съдружник с лицето Георги Георгиев в една много интересна фирма – \"Инвестмънт Проджектс\" АД. Същата тази фирма е във всички доклади за източването на КТБ\", заяви Добрев.\r\n\tСлед което добави, че Йончева фигурира в списъка с хората, ходили редовно в КТБ, с 6 посещения, като само едно от тях е било в ТВ 7.\r\n\t\"Никога не съм използвала държавни или общински средства, нито съм участвала в държавен или общински бизнес. Винаги съм водила изрядно счетоводство и съм плащала данъци. Настоявам да бъде внесен сигнал в прокуратурата, ако има нещо нередно. Ако има съмнение даже, че съм участвала в корупционни практики, ви моля да внесете сигнал\", отговори от своя страна Йончева.\r\n\tПовдигнатата от Делян Добрев тема не е нова – през октомври м.г. евродепутатът Николай Бареков обвини Елена Йончева, че заедно с Цветан Василев е източвала ТВ7 и КТБ чрез обща офшона компания.\r\n\tЗа първи път чувам, никога не съм имала и не искам да имам офшорна фирма\", отвърна тогава Йончева пред БиАйТи. \"Всеки документален филм, който съм правила, а те са 56 – източникът е ясен и се изписва на самия филм. Та Тв7 съм снимала като независим продуцент 3 филма, договорът ми беше с Тв7, с КТБ не съм имала никакви взаимоотношения. Нещо повече, заедно с мои колеги в момента водя съдебно дело към телевизията за неизплатени бюджети на два от моите филма\", посочи Йончева на 22 октомври м.г.\r\n\tВ ТВ 7 тя имаше общо предаване с Иван Гарелов, което бе спряно година след фалита на КТБ, която финансираше телевизията.", "date": "2018.01.23", "title": "Делян Добрев разкри връзки на Елена Йончева с КТБ"}
{"url": "http://www.mediapool.bg/istanbulskata-konventsiya-veroyatno-shte-bade-ratifitsirana-s-talkuvane-za-tretiya-pol-news274618.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\tСилното разделение между привържениците и отхвърлящите Истанбулската конвенция срещу насилието спрямо жените не бе преодоляно и по време на публичната дискусия в София, като засега се очертава компромисен вариант - документът да бъде приет, но с резерви и тълкувателна декларация към нея.\r\n\tВъв вторник представители на десетки организации се събраха в Софийския университет \"Климент Охридски\", за да изложат позициите си, като на моменти дебатът преминаваше във викове, обиди и абсурдни твърдения. Основен участник в него се оказа църквата, чийто представител по-рано през деня в телевизионно интервю  конвенцията министри и депутати с отлъчване.\r\n\tПредставителите на управляващите потвърдиха, че стоят зад приемането на документа въпреки съпротивата на коалиционнните партньори от \"Обединените патриоти\".\r\n\tПравосъдният министър Цецка Цачева предложи Истанбулската конвенция да бъде ратифицирана с резерви и да се приеме тълкувателна декларация към нея, като вероятно това ще бъде компромисното решение, след като премиерът Бойко Борисов вече пое ангажимент пред европейските институции документът да мине през пленарна зала.\r\n\tДокато течеше дебатът, организиран от председателя на парламента Цвета Караянчева и воден от омбудсмана Мая Манолова, паралелно се провеждаха два протеста - \"срещу\" и \"за\" конвенцията. Няколко часа по-рано в знак на подкрепа Българският хелзинкски комитет прожектира върху сградата на Народното събрание имената на 23 жени, убити от мъже в България.\n\n\r\n\t  \r\n\t\r\n\tПравосъдният министър Цецка Цачева коментира, че ако конвенцията бъде ратифицирана с резерви и се приеме тълкувателна декларация към нея, ще бъдат успокоени противниците й.\r\n\tСпоред Цачева най-много коментари в обществото е предизвикало понятието \"gender\", което няма пряк превод на български език и се превежда като пол.\r\n\t\"Съгласно конвенцията няма задължение за осигуряване на правно признаване на трети пол съгласно националното законодателство. Конституцията на България е категорична - няма възможност за признаване на бракове, сключени в други държави между лица от един и същи пол\", посочи тя.\r\n\tОмбудсманът Мая Манолова също подкрепи предложението към Истанбулската конвенция да се обсъди и приеме тълкувателна декларация, в която да се запише, че документът ще се прилага съгласно принципите на Конституцията, и да бъде изяснено българското разбиране за социалната роля на пола.\r\n\t\"Терминът социална роля вече е въведен в българското законодателство и нито е породил, нито е легализирал третия пол\", каза Мая Манолова.\r\n\t\"Предвид страховете и разделението в обществото и лично за мен, най-вече заради позицията на Светия синод, това, за което настоявам, е обсъждането на Истанбулската конвенция да продължи и с обсъждането на тълкувателна декларация, в която да залегне, че Конвенцията ще се прилага съобразно нормите и принципите на Конституцията\", допълни Манолова.\r\n\tПо думите й в тази тълкувателна декларация трябва да бъде подробно изяснено българското разбиране за социалната роля на пола. \"Да не остане никакво съмнение за опити за въвеждане на нещо различно от двата съществуващи биологични пола\", заяви омбудсманът.\r\n\t\r\n\t\r\n\tИстанбулската  над жени бе приета от Съвета на Европа през 2011 г. и е в сила от 2014 г., но България все още не е страна по нея, защото е подписала документа, но не го е ратифицирала.\r\n\tДокументът е фокусиран върху предоставянето на система от гаранции за защита на жените от домашно насилие, разписва задължителна криминализация на определени насилствени деяния, а също и форми на закрила за жертвите.\r\n\tПротивниците на документа са се съсредоточили предимно в чл. 3, според който \"gender\" е \"социално изградени роли, които определено общество смята за подходящи за мъжете и за жените\". В българския превод обаче понятието gender е преведено като \"пол\".\r\n\tВ Истанбулската конвенция  като \"трети пол\" и \"еднополови бракове\".\r\n\t\r\n\tБританският посланик Ема Хопкинс призова всички да се съсредоточат върху истинската цел на Истанбулската конвенцията - да предпази жените от насилие.\r\n\t\"Във Великобритания в момента променяме законодателството, за да го приведем в съответствие с конвенцията. Ратификацията ще е последното действие в целия процес. Там не дискутираме дали да ратифицираме. Това е ясно, че ще стане\", посочи тя.\r\n\t\"Съвсем просто е - става въпрос за защита на жените и момичетата от насилие. Работила съм по въпроси, свързани с превенция на насилието в различни държави по света по време на моята кариера\", заяви Хопкинс.\r\n\tОт УНИЦЕФ също посочиха, че превенцията на насилието над жени е възможна и съществена и призоваха България да ратифицира Истанбулската конвенция.\r\n\t\r\n\tПо време на дебата старозагорският митрополит Киприян призовава българският народ да отстоява своята вяра, осъди конвенцията и я определи като \"диктатура над природата\".\r\n\tНеговото становище бе приветствано с ръкопляскания и викове\r\n\tОт БПЦ посочват, че в конвенцията чрез употребата на понятието \"джендър\", преведено като \"социален пол\", се преследват цели, различни от прокламираните - за защита на жените от насилие.\r\n\tОт протестантската църква определиха Истанбулската конвенция като \"целофан, в който са поставени змийски яйца\", които след като се измътят, ще има последствия за обществото.\r\n\tМалко по-рано излезе и позицията на Католическата църква, според която конвенцията \"не съсредоточава вниманието върху обществените проблеми, формиращи поведението на личността, а измества фокуса върху ново идеологическо предефиниране на понятието за жена и мъж, за пола като променливо социално, а не биологично явление и прехвърля отговорността за насилието върху брака, семейството, традицията\".\r\n\tПротестиращите в подкрепа на конвенцията отговориха на църквата с плакат, на който пишеше, че Исус я подкрепя.\r\n\tОт \"Каритас\" коментираха, че насилието над жени е огромен проблем и тази конвенцията дава много добри мерки и вменява отговорност на държавата, но като организация здраво стъпила на християнските принципи, застават твърдо зад становището на Католическата църква.\r\n\t\r\n\tПредставители на Българския хелзинкски комитет коментираха, че конвенцията няма пряко приложение и апокалиптичните прогнози нямат никакво значение.\r\n\t\"Ще последват два други закопроекта - изменения в Наказателния кодекс и Закона за защита от домашно насилие. В тези законопроекти няма и дума за трети пол\", обясниха от правозащитната организация.\r\n\tОт Конфедерацията за защита правата на децата обаче се обявиха категорично против документа, особено срещу текста за образователните програми в училищата и детските градини относно стереотипните роли за мъжете и жените.\r\n\tОт организацията предлагат да се инициира дебат с родителите относно обучението на техните деца.", "date": "2018.01.23", "title": "Истанбулската конвенция вероятно ще бъде ратифицирана с тълкуване за третия пол"}
{"url": "http://www.mediapool.bg/vashington-prizova-turtsiya-kam-sdarzhanost-v-operatsiyata-sreshtu-kyurdite-news274612.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСАЩ биха искали Турция да прояви сдържаност в операцията си срещу кюрдските бойци в анклава Африн в Северозападна Сирия, заяви в Джакарта американският министър на отбраната Джеймс Матис, цитиран от Асошиейтед прес.\r\n\t\"Насилието в Африн внася смут в една до неотдавна относително стабилна зона в Сирия. Искаме Турция да прояви сдържаност във военните си операции и в изявленията си\", добави Матис.\r\n\tТой отбеляза, че има опасност турската операция да влоши хуманитарната криза в този район и в други части на Сирия. По думите му тази операция затруднява международните усилия за разгромяване на \"Ислямска държава\".\r\n\tМатис заяви, че САЩ проявяват разбиране към безпокойствата на Турция за сигурността й, но че подновеното насилие в Африн може да се използва от ИД.\r\n\tСирийският център за наблюдение правата на човека съобщи, че хиляди хора бягат от боевете в района на Африн, където Турция подлага на артилерийски обстрел и въздушни удари позиции на кюрдите, предаде Ройтерс.\n\n\r\n\tСпоред неправителствената организация сирийски правителствени войски не пускат бягащи от Африн да преминат през пропускателните пунктове за контролираните от кюрдите квартали на град Алепо. Африн се намира на около 50 км от Алепо.\r\n\tВъпреки декларираното преди пет месеца от президента на САЩ Доналд Тръмп сближаване между Вашингтон и Анкара, Турция предприе настъпление срещу сирийските кюрди, които са най-близките съюзници на Америка в борбата й срещу Ислямска държава, пише в. \"Ню Йорк таймс\".\r\n\tТурската офанзива, извършена въпреки протестите на САЩ, бележи опасна нова фаза в отношенията между двете страни от НАТО - техните интереси влизат в пряк конфликт на бойното поле. Освен това тя показва до каква степен Америка е загубила влиянието си в Сирия, където основната й цел беше да срази ислямистките бунтовници, коментира вестникът.\r\n\tЗначението, което Турция придава на Сирия, може да означава поражение за САЩ, пише британският в. \"Гардиън\" и отбелязва, че западните страни не могат да си позволят да загубят Анкара като противовес на налагания от Русия мир. САЩ, Великобритания и Франция отправиха силни критики срещу турското нашествие в Северна Сирия, но трите страни проявяват нежелание да поискат от Турция, която е техен съюзник в НАТО, да се изтегли и призовават да ограничи жертвите до минимум. Това вероятно означава, че Анкара може да продължи опита си да прогони сирийските кюрди от Африн, коментира британското издание.\r\n\tПроблемът на западните страни е, че ако развръзката на конфликта в Сирия може вече да наближава, те не могат да си позволят да загубят дипломатическата подкрепа на Турция.\r\n\tАнкара се смята за жизненоважен противовес на налагания от Русия мир. Притесненията на Анкара за сирийските кюрди по границата й може да подтикнат турския президент Реджеп Тайип Ердоган да сключи споразумение с Москва и Дамаск. Това би означавало дипломатическо поражение за САЩ само седмица след като правителството на президента Доналд Тръмп се ангажира с политическо решение, включващо сваляне на Башар Асад и прогонване на водените от Иран милиции.\r\n\tРечта на Рекс Тилърсън, с която бе поет този ангажимент, беше повратна точка, която остана недооценена в Европа, отбелязва в. \"Гардиън\". Тя беше подложена на критики, защото ясно показа стремежите на САЩ, но не и възможни средства за натиск, с които западните страни да убедят Москва да изостави Асад. Средствата за натиск, с които разполагат западните страни, ще бъдат сериозно отслабени, ако не разполагат с подкрепата на Анкара. Ако вместо това Турция застане на страната на Русия, Москва ще може да наложи своето политическо решение на преговорите в Сочи, планирани за 29 и 30 януари.\r\n\tСъбитията от последните няколко дни показват, че Русия и Турция може да са близо до сключване на споразумение. Турски висши военни посетиха Москва преди инвазията в Сирия, за да получат гаранции, че руската бойна авиация няма да нападне техни сили.\r\n\tОчертанията на споразумение са ясни - Анкара подкрепя руския мирен процес, а Москва мълчаливо приема турските стремежи за отслабване на кюрдите по границите.\r\n\tСАЩ могат да кажат, че са толерирали завземането на територия от кюрдите в Северна Сирия, докато кюрдските милиции в Сирийските демократични сили са били необходими за победа над Ислямска държава. Сега, след като тази битка е спечелена, приоритетът за Вашингтон е да спре влошаването на отношенията си с Турция. Ако това означава Анкара да завземе временно територии в разпокъсаната Сирия, така да бъде, пише \"Гардиън\".", "date": "2018.01.23", "title": "Вашингтон призова Турция към сдържаност в операцията срещу кюрдите"}
{"url": "http://www.mediapool.bg/zemetresenie-sas-sila-82-krai-brega-na-alyaska-ima-preduprezhdenie-za-tsunami-news274615.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЗеметресение с магнитуд 8,2 удари на 256 км югоизточно от Чиниак, в Аляска, на дълбочина 10 км, в 9 ч. и 31 мин. по Гринуич, съобщи Геофизическият институт на САЩ, цитиран от Ройтерс.\r\n\t \r\n\tСлед труса бе издадено предупреждение за опасност от цунами за части от Аляска и Канада, както и се води наблюдение за опасност от приливни вълни по цялото западно крайбрежие на Съединените щати, съобщи американската служба за наблюдение на цунами.\r\n\t \r\n\tПо-късно предупреждението за цунами, издадено за западното крайбрежие на САЩ и Канада бе отменено. Отменено бе и предупреждението за цунами за Хавайските острови.\r\n\t \n\n\r\n\tЗаради предупреждението след земетресението, което по последни данни е било с магнитуд 7,9, жителите на град Кодиак на едноименния остров бяха евакуирани посреднощ.\r\n\t \r\n\tЕпицентърът на труса бе на 280 километра от бреговете на остров Кодиак на дълбочина 25 километра.\r\n\t \r\n\tТри часа след труса и подадената тревога за цунами, приливни вълни не бяха регистрирани и Националният център за предупреждение за цунами отмени тревогата за щатите Калифорния, Орегон, Вашингтон и провинция Британска Колумбия в Канада. Остава в сила малка степен на тревога за някои райони в южноцентралната част на Аляска.", "date": "2018.01.23", "title": "Земетресение със сила 8,2 край брега на Аляска, има предупреждение за цунами"}
{"url": "http://www.mediapool.bg/v-davos-tramp-shte-se-izpravi-sreshtu-ostanalite-lideri-ot-globalniya-elit-news274616.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tОт основаването си през 1971 г. Световният икономически форум в Давос е нарицателно за нарастващия консенсус за един все по-глобализиращ се свят. Сега президентът Доналд Тръмп е тръгнал натам да каже на хората, които се възприемат като глобалния елит, че грешат за почти всичко.\r\n\tТръмп ще е първият действащ президент на САЩ, който отива на форума в Давос след Бил Клинтън през 2000 г. Тръмп обаче няма да е единственият голям световен лидер сред участниците. За пръв път там ще са също индийският премиер Нарендра Моди и френският президент Еманюел Макрон. Германската канцлерка Ангела Меркел също ще се присъедини към тях, след като миналата седмица постигна предварително споразумение със социалдемократите за съставяне на ново коалиционно правителство.\r\n\tТяхното присъствие, заедно с това на британския премиер Тереза Мей и канадският й колега Джъстин Трюдо, създава условия за впечатляващ сблъсък с Тръмп.\r\n\tДавос може да е чудесна възможност за лидери да се самоизтъкнат. Миналогодишната среща бе доминирана от китайския президент Си Цзинпин, който в речта си наблегна на протекционизма и описа Пекин като новия защитник на свободната търговия в ерата на Тръмп. Това усили позициите на китайския лидер в чужбина преди конгреса на Китайската комунистическа партия, на който той затвърди властта си.\r\n\tБроят на големи лидери тази година обаче неизбежно ще създаде надпревара за ползване на пространството за изява. Макрон и Меркел вероятно ще използват форума като платформа за защита на политиката в миграцията и сигурността и представянето на либерална центристка европейска визия.\n\n\r\n\tТова поставя Макрон в потенциално трудна позиция. При наличието на Меркел френският президент може да няма друг избор освен да се присъедини към нея в една относително анти-Тръмпова платформа. Има обаче насрочена среща между Макрон и президента на САЩ и френският лидер може да иска да възпроизведе сърдечността от първата им среща миналата година.\r\n\tЗа индийския премиер Моди предстои разочарование. Той видимо се надяваше да последва примера на Си и да доминира конференцията. Присъствието на Тръмп обаче ще му даде възможността да затвърди добрите отношения след положителната среща между двамата през ноември. В Давос те имат възможността да се представят като лидерите на двете най-големи и могъщи демокрации в света - силна платформа за прокарване на каквито идеи пожелаят.\r\n\tВ същото време много от останалите участници почти сигурно ще се възползват от възможността за словесни нападки срещу Тръмп. Това винаги е било неизбежно, но стана още по-вероятно, след като той описа африканските и карибските страни като \"мръсни дупки\".\r\n\tМного ще зависи от това доколко президентът ще бъде убеден да не се отклонява от посланието си и дали другите лидери ще могат да привлекат вниманието му към своя дневен ред. Миналата година първото му обръщение към Конгреса бе почти лишено от обичайните на Тръмп импровизации и се прие от двете партии като едно от по-смислените описания на мирогледа му. Затова пък речта му пред лидери от НАТО през май м.г. бе несвързана и обвинителна.\r\n\tЗа местната публика президентът на САЩ и обкръжението му са изправени пред трудно балансиране. Тръмп знае, че политическите му привърженици охотно биха приели той да обсипе с критики изпълнителните директори, знаменитостите и по-либералните политици на срещата в Алпите.\r\n\tВ същото време администрацията има голям списък от цели за постигане, а срещата в Давос дава несравними възможности за задкулисни пазарлъци и бързи дискретни срещи.\r\n\tВ интервю за в. \"Уолстрийт джърнъл\" Тръмп казва, че целта му в Давос ще е \"да агитира за страната си\".\r\n\tМинистърът на финансите Стив Мнучин каза, че президентът енергично ще рекламира икономическата си доктрина \"Америка на първо място\". Той наблегна на това протекционистко послание и по време на обиколката си в Азия през ноември.\r\n\tАдминистрацията също ще се надява да напредне по редица други теми като премахване на разногласията между европейските страни и Вашингтон по подхода към Иран и увеличаването на натиска върху Северна Корея.\r\n\tПрезидентът на САЩ ще води най-голямата американска делегация в Давос в последно време. Освен Мнучин в нея ще влизат съветникът по националната сигурност Хърбърт Реймънд Макмастър, държавният секретар Рекс Тилърсън и министърът на търговията Уилбър Рос. Това ще позволи да се изнесат необичайно широк кръг речи за държавна политика, в които Вашингтон може да дефинира позициите си или да нюансира и изясни изявленията на президента.\r\n\tРечта на Тръмп независимо от съдържанието й ще е най-важното му обръщение в чужбина досега. Той вероятно ще осигури собствено отразяване на ставащото в Туитър, от което ще се разбере настроението му и кой го е ядосал.\r\n\tСпоред \"Политико\" президентът най-вероятно ще използва речта си, за да пусне това, което някои негови съветници наричат драматична \"миризлива бомба\". Очаквайте президентът да се нахвърли на други участници заради споразумения за свободна търговия, които според него вредят на САЩ, да изрази скептицизма си за климатичните промени и може би за работата на Международния валутен фонд и Световната банка.\r\n\tПочти нищо от това няма да се приеме радушно. Много обаче ще зависи от реакцията на Тръмп на критики. Той без съмнение няма да пропусне да напомни на всички други участници, включително на другите световни лидери, че президентът на САЩ е той, а не те, както веднъж каза на критично настроен журналист от сп. \"Тайм\".\r\n\tПрезидентът със сигурност е опитен шоумен. Той несъмнено ще оцени факта, че неговата реч ще е в заключителните етапи на срещата. Проблемът за останалите присъстващи членове на елита е, че и най-ловкото маневриране няма да попречи на неговия дневен ред да засенчи техните.", "date": "2018.01.23", "title": "В Давос Тръмп ще се изправи срещу останалите лидери от глобалния елит"}
{"url": "http://www.mediapool.bg/proverka-za-kartel-i-zloupotrebi-na-pazara-za-tok-news274617.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tКомисията за защита на конкуренцията (КЗК) е започнала да прави секторен анализ на електроенергийния пазар, който би могъл да й послужи за започване на разследване за злоупотреба с пазарни позиции или за наличие на картелно споразумение между търговците на ток. Това се случва след близо месец оплаквания на бизнес организациите, че спекулативно и необосновано им повишават цените на тока. Те дори обмислят протести в началото на февруари.\r\n\t на производство по извършване на секторния анализ на пазара на електроенергия е взето в понеделник – 22 януари, когато Конфедерацията на работодателите и индустриалците в България, Българската стопанска камара и Асоциацията на индустриалния капитал в България заявиха, че ще сезират антимонополния орган за евентуален сговор на пазара на ток, след като масово търговци на ток искат по-високи цени. Тяхното обяснение е дефицит на електроенергия на свободния пазар, докато в същото време министърът на енергетиката Теменужка Петкова изнесе данни, че от продаваните от държавните електроцентрали количества на борсата за ток остават значителни свободни обеми и дори се налагало включването на помпите на ПАВЕЦ-Чаира, за да се използва произвежданата от НЕК енергия.\r\n\tОще в края на декември 2017 г. Петкова препоръча на бизнеса да сезира КЗК и тя да провери пазара, докато преди ден работодателските организации казаха, че ще строят това и енергийният министър приветства решението им. Във вторник стана ясно, че антимонополният орган се е сезирал сам и започва проверката.\r\n\tЕлектроенергийният пазар бе проверен от КЗК в началото на 2013 г., когато комисията излезе с  към енергийното министерство. В анализа от преди повече от четири години бе констатирано, че основните пречки пред развитието на ефективен пазар на ток са наличието на квотен принцип и дългосрочни договори за изкупуване на електроенергия на фиксирана цена, високата концентрация на пазарна сила в рамките на държавния \"Български енергиен холдинг\", липсата на борса за ток и възможност потребителят свободно да договоря количества и цени с доставчиците.\r\n\tОт тогава досега заработи Българската независима енергийна борса – в началото на 2016 г., но квотите за регулирания пазар и дългосрочните договори все още съществуват, а правителството все още не е приело необходимите законови мерки за пълна либерализация на електроенергийния пазар.\n\n\r\n\tПредстои да се види какво ще покаже сегашния анализ на пазара, но твърденията на бизнеса, че повишените рязко и необосновано от търговци на ток цени на свободния пазар ще повлекат и тарифите за бита с 15-30 процента нагоре от 1 юли бяха отхвърлени и от председателя на Комисията за енергийно и водно регулиране (КЕВР) Иван Иванов във вторник.\r\n\tНяма никакви предпоставки за драстично поскъпване на тока за бита и няма връзка между цените на електроенергията на свободния пазар и тези на регулирания, където са домакинствата и малкият бизнес, заяви пред журналисти Иванов, след като в понеделник и Теменужка Петкова увери на няколко пъти, че няма причини за такова поскъпване на тока.\r\n\tИванов нарече на свой ред тези твърдения спекулативни и необосновани и допълни, че те \"за беда могат само да внушат несигурност у потребителите\" и няма никаква възможност да се докаже, че ще се случат.\r\n\tТой обърна внимание към момента е изтекъл малко повече от половината период на действие на сегашните цени на тока, който изтича в края на юни. \"Методиката, по която КЕВР определя цените за регулирания пазар (битови и небитови потребители ниско напрежение на регулиран пазар) по никакъв начин не кореспондира с цените, които се предлагат от доставчици и търговци на електрическа енергия (на борсата за ток)\", каза Иванов относно твърденията на работодателите, че заради поскъпването на цените на свободния пазар до 115-120 мл/МВтч ще се вдигнат и тези на регулирания.\r\n\tТой припомни, че заявленията за новите цени на електроцентрали, мрежови оператори и доставчици на тока ще се приемат до края на март, след което се разглеждат от регулатора, и дотогава всякакви твърдения за цените са спекулативни.\r\n\t\"Ние следим как се развива пазарът на електрическа енергия в страната, но регулираният пазар има това голямо предимство, че дава стабилност на цените и когато на хората през миналата година имаха цена на регулирания пазар по-висока от цената на свободния пазар, те за сметка на това имаха една стабилност. Такава стабилност ще имат и през следващия ценови период, който ще започне от 1 юли 2018 г.\", заяви Иван Иванов.\r\n\tТой посочи, че отговорът за новите цени на тока ще дойде на 30 юни.\r\n\tРегулаторният шеф коментира и подготвяните нови правомощия за КЕВР, които ще й позволят да следи за манипулации при борсовата търговия и да контролира свободния пазар за ток на едро. Преди ден министърът на енергетиката Теменужка Петкова каза, че до дни ще бъдат публикувани за обществено обсъждане поправките за Закона за енергетиката, въвеждащи изискванията на европейския регламент РЕМИТ за допълнителните правомощия на КЕВР.\r\n\tИван Иванов обаче обясни, че комисията няма да придобие права да разследва търговските договори между търговците на ток и предприятията. С тях ще продължи да се занимава Комисията за защита на конкуренцията, която се занимава с евентуални картелни споразумения, посочи той.\r\n\tШефът на КЕВР припомни, цените на борсата на ток, които се вземат предвид при формирането на стойността на тока на регулирания пазар, са далеч под обявяваните от бизнеса сега стойности. Според него борсовите цени са нормализирани.", "date": "2018.01.23", "title": "Проверка за картел и злоупотреби на пазара за ток"}
{"url": "http://www.mediapool.bg/nad-150-uchilishta-sa-zatvoreni-zaradi-gripa-news274619.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПоради висока заболеваемост в 153 училища в страната във вторник няма занятия.\r\n\tНай-много са образователните институции в принудителна ваканция в област Пазарджик - 116 училища. До 24 януари продължава и грипната ваканция за СУ \"Васил Левски\" – гр. Опака, обл. Търговище.\r\n\tЗатворени са 17 училища в община Благоевград, 1 в област Враца и 1 във Варненска област.\r\n\tНа 23 и 24 януари няма да учат и 4 училища в Пловдивска област. Училища във ваканция има и в областите Габрово, Бургас, Софийска, Ямбол, както и в гр. Свиленград.", "date": "2018.01.23", "title": "Над 150 училища са затворени заради грипа"}
{"url": "http://www.mediapool.bg/sinodat-prizova-balgarite-da-se-molyat-istanbulskata-konventsiya-da-ne-bade-prieta-news274597.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСинодът на Българската православна църква призова във вторник българите да се молят Истанбулската конвенция да не бъде приета. На извънредно заседание синодът реши във всички храмове и манастири всекидневно да се отслужва молебния канон към Св. Богородица.\r\n\t \r\n\t\"Като помним думите на Господа „…без Мене не можете да вършите нищо” (Йоан.15:5) в тези дни на тежки духовни изпитания на вярата и съвестта на Православния български народ, Св. Синод на БПЦ – БП призовава Православния български народ с усърдна молитва да изпроси Божията помощ да не бъде приета Истанбулската конвенция, която, според нас, би довела до \"духовна смърт” на народа\", посочиха от Светия синод. \r\n\t \r\n\tНяколко часа по-рано във вторник отец Дионисий предложи премиерът Бойко Борисов и министрите подкрепили Истанбулската конвенция да не бъдат допускани в храмовете на Българската православна църква, а депутатите, които гласуват за документа, също да бъдат отлъчени от църквата. \n\n\r\n\t \r\n\tТой коментира пред Нова телевизия декларацията на Светия синод от понеделник, която Народното събрание да не ратифицира Истанбулската конвенция, защото \"отваря широко вратите към морален разпад, който неизбежно води до психофизическото унищожение на човека\".\r\n\t \r\n\t\"Надявам се да се оцени самото становище, което е изпратено в Народното събрание, защото юридически то е блестящо, защото се засягат неща, свързани с конституцията, с международни договори, с приети в страната закони, които така или иначе дават една гаранция за възможност за защита. Надявам се Светият синод да действа и по-остро, освен да призове народните представители\", каза Дионисий.\r\n\t \r\n\tСвещеникът разви тезата, че не трябва да приемаме всичко, което идва от западния свят, защото той е притиснат между няколко континента, основно Азия, Африка и Америка, и вече няма къде другаде да се капсулира, освен в собствените си институции, именно на \"неолиберализма и неговите пост-изрождения\".\r\n\t \r\n\t\"В България има един такъв протестърски дух. Отдавна сме го забелязали. В който винаги трябва да има едно настроение спрямо всичко, което е здравомислещо. А иначе, ние живеем в един пост-неолиберален свят и там има една такава либерална, няма да кажа плеада, а направо сган, която ни блъска към всякакви подобни глупости\", каза той.\r\n\t \r\n\tМиналата година бе критикуван за нарушаване на канона и съмнения за финансови злоупотреби след скандала с фойерверките и гвардейския марш по време на църковната служба в нощта на Възкресение и бе отстранен от поста предстоятел на патриаршеската катедрала \"Св. Александър Невски\".\r\n\t \r\n\tТой въведе и входна такса за турист от 5 лева за храма \"Св. Александър Невски”, която впоследствие бе отменена от Светия синод.\r\n\t \r\n\t\r\n\t\tВъв вторник и Епископската конференция на Католическата църква в България обяви, че не подкрепя предложението за ратифициране на Истанбулската конвенция. \r\n\t\r\n\t\t \r\n\t\r\n\t\tСпоред нея документът заявява претенции за решаване на проблеми от жизнена значимост, но поражда същевременно множество противоречия и спорове в страните от Съвета на Европа и \"очевидно предизвиква повече притеснения и разделения отколкото да дава решения\".\r\n\t\r\n\t\t \r\n\t\r\n\t\t\"Следвайки устоите на Християнската вяра и учението предавано в Католическата църква, вече две хилядолетия, и още, като се позоваваме на документите, изложени от Светия престол пред 57-та сесия на Комисията по статута на жените към ООН през 2013 г., предлагаме кратко становище като настояваме народните представители съвестно да анализират не буквата, а духа на Конвенцията, предложена от Съвета на Европа, видимо подвластна на идеологически похвати, към които нашето общество проявява завидна критичност\", заявяват от Католическата църква.\r\n\t\r\n\t\t \r\n\t\r\n\t\tВ предложеното от нея становище се посочва, че насилието срещу жените, децата, възрастните и хората в неравностойно положение, е обществено явление, което изисква противодействие на много нива - възпитание, образование, институционална намеса и помощ за жертвите.\r\n\t\r\n\t\t \r\n\t\r\n\t\tКатолическата църква проповядва и работи посредством свои организации върху тези въпроси, като основна цел остава изграждането на пълноценни личности. Христовата вяра, формирала нашето общество и култура, ни е научила досега да зачитаме както всяка човешка личност, така и различията и допълването между мъжа и жената, да ценим тяхното равенство в достойнството, да благославяме съюза помежду им, водещ по естествен път до продължение на човешкия род, отбелязват от Католическата църква.\r\n\t\r\n\t\t \r\n\t\r\n\t\tИ заявяват, че предложената Конвенция не съсредоточава вниманието върху обществените проблеми, формиращи поведението на личността, а измества фокуса върху ново идеологическо предефиниране на понятието за жена и мъж, за пола като променливо социално, а не биологично явление и прехвърля отговорността за насилието върху брака, семейството, традицията. \r\n\t\r\n\t\t \r\n\t\r\n\t\tОсобено притеснение будят препоръките на Конвенцията за въвеждане на подобна идеология и прочит на проблемите в обществото, на дефиницията на самия човек, на неговия пол и формиране, в образованието и възпитанието на подрастващите, се посочва в становището.\r\n\t\r\n\t\t \r\n\t\r\n\t\tВ него се казва, че следването на основните конституционни права, като религиозните свободи и свободата на съвестта (съгласно чл. 37 от Конституцията на РБ), заедно с възпитанието и образованието на цялостно формирани личности, биха допринесли много повече за избягване на насилие над по-слабите в обществото, отколкото допускането на експерименти във формирането на ново поколение индивиди, които растат неутрални и се самоопределят спрямо динамично променящите се социални явления. \r\n\t\r\n\t\t \r\n\t\r\n\t\tСчитаме, че тежестта на идеологията в предложената Конвенция е твърде голяма и документът би бил контрапродуктивен. В тази връзка апелираме, както вече е направено от други Епископски конференции на Католическата църква в Европа, за активна позиция на българското правителство пред европейските институции за цялостно преразглеждане на Конвенцията в духа на изконните човешки и християнски ценности, се призовава в становището.\r\n\t\r\n\t\t \r\n\t\r\n\t\tТо е подписано от Христо Пройков - апостолически екзарх и председател на Епископската конференция на Католическата църква в България, от Георги Йовчев - Софийско-Пловдивски епископ, и от Петко Христов - Никополски епископ.", "date": "2018.01.23", "title": "Синодът призова българите да се молят Истанбулската конвенция да не бъде приета"}
{"url": "http://www.mediapool.bg/bulgargaz-be-zamesen-v-targovski-spor-chrez-zapor-na-plashtaniya-news274613.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tДържавният газов доставчик \"Булгаргаз\" се оказа замесен в търговски спор между търговец на природен газ и добивното предприятие \"Петрокелтик\", което експлоатира находището \"Галата\" в Черно море, стана ясно във вторник. Макар дружеството да не е страна в този спор, негови плащания към \"Петрокелтик\" са запорирани заради претенция на газов търговец по договор за доставка, стана ясно от обяснения на \"Булгаргаз\", след като в медиите излязоха съобщения, че има запор върху негови сметки.\r\n\tВсъщност запорът е върху вземания за 405 хил. лв., които газовото дружество е трябвало да плати на \"Петрокелтик\" за доставени количества природен газ. На 2 ноември 2017 г. обаче \"Булгаргаз\" е получил съобщение от частен съдия-изпълнител, с което се иска запор върху бъдещите му плащания към добивното предприятие заради бъдещи искове на търговец на газ срещу \"Петрокелтик\".\r\n\tПрактиката една фирма, когато смята да съди друга за неплатени суми по договори, да иска запор по нейни вземания от трети юридически лица, за да си гарантира получаването на претендираните пари, е често срещана. Вероятно са запорирани и други вземания на \"Петрокелтик\" от други фирми за обезпечаване на залога по търговския спор.\r\n\tТака на практика \"Булгаргаз\" няма право да плаща на \"Петрокелтик\" и се явява пазач на въпросната сума, с която евентуално да се удовлетворят претенциите на газовия търговец, чието име не се посочва.\r\n\tСамата \"Петроклетик\" също уведомява \"Булгаргаз\" за въпросния запор и дори отправя молба към държавното дружество запорираната сума да остане по негова сметка до друго нареждане от страна на съдебен изпълнител, съответно вдигане на запора, поради отпадане на основанието за блокиране на сумата\".\n\n\r\n\tВ същото време обаче добивното предприятие спира доставките си за \"Булгаргаз\", позовавайки се на форсмажорни обстоятелства, и така на практика избягва увеличаване на запорираните му плащания.\r\n\tНа 5 януари 2018 г. \"Булгаргаз\" получава нотариална покана от името на три офшорки, които искат те да получат запорираните плащания към \"Петрокелтик\", тъй като те били негови заложни кредитори. Регистрираните на Каймановите острови фирми \"Уърлдвю И Ейч Ес Интернешанъл Мастър Фънд\", \"Уърлдвю Икономик Риковери Фънд\" и \"Плутос Ейджънси ЛЛС\" искат от държавното газово дружество да им плати парите за \"Петрокелтик\" по банковата сметка на посочен депозитар.\r\n\tТъй като \"Булгаргаз\" все още не е получил информация за отпадане на основанието за вдигане на запора върху вземанията на \"Петрокелтик\", отказва да изпълни нотариалната покана за плащанията към сметката, посочена от трите офшорки.\r\n\t\"Позицията на \"Булгаргаз\" ЕАД е, че се касае за спор между местни търговски дружества и компетентен за неговото разрешаване е българският съд, съгласно действащото в страната законодателство. С оглед на това считаме, че изнесената в пресата информация би могла да създаде излишно напрежение, свързано със сигурността и непрекъснатостта на доставките за страната\", пише в позицията на държавното газово дружество.", "date": "2018.01.23", "title": "\"Булгаргаз\" бе замесен в търговски спор чрез запор на плащания"}
{"url": "http://www.mediapool.bg/spetssadat-otlozhi-nachaloto-na-deloto-sreshtu-rumyana-chenalova-news274620.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСпецсъдът отложи във вторник разпоредителното си заседание по делото срещу бившата съдийка Румяна Ченалова.\r\n\tПричината бе, че един от адвокатите ѝ не е получил в срок материалите по делото и не е могъл да се запознае с тях.\r\n\tВъпреки че нито защитата, нито спецпрокуратурата имаха против процесът да продължи по същество, съдиите все пак отложиха заседанието за 12 февруари.\r\n\tРумяна Ченалова бе обвинена в престъпление по служба и документно престъпление, докато е разглеждала дело между фирмата \"ОЕТ – Обединени Енергийни търговци\" и Националната електрическа компания (НЕК).\r\n\tСпоред прокуратурата бившата съдийка и основен участник в записите от \"Яневагейт\", е ощетила държавната компания.\r\n\tВ обвинителния акт бяха описани 14 отделни деяния, сочени като продължавано престъпление по служба, тъй като били в нарушение на Закона за съдебната власт и Гражданския процесуален кодекс.\r\n\tПрокуратурата твърди, че Ченалова не е видяла нередностите в исковата молба на ОЕТ, а по нея не били платени дължими държавни такси за над 434 000 лв.\r\n\tКато щети за НЕК бяха посочени направените впоследствие запори, а като облага за ОЕТ – неплатените такси. Документното престъпление на Ченалова пък е свързано с поправка на протокол от заседание по същото дело, смята обвинението.", "date": "2018.01.23", "title": "Спецсъдът отложи началото на делото срещу Румяна Ченалова"}
{"url": "http://www.mediapool.bg/milosh-zeman-izostava-predi-vtoriya-tur-na-prezidentskite-izbori-v-chehiya-news274622.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНезависимият кандидат за президент на Чехия Иржи Драхош има лека преднина пред държавния глава Милош Земан преди изборите през уикенда, но колебаещите се избиратели все още могат да променят резултата, сочи допитване, цитирано във вторник от Ройтерс.\r\n\t \r\n\tБившият председател на Чешката академия на науките се надява да обедини либералните прозападни чехи, които са отблъснати от откровените и понякога груби изказвания на Земан и предпочитанията му към Русия и Китай.\r\n\t \r\n\tПосланието на сегашния президент против имиграцията и елитите обаче остава популярно. Дългият му политически опит като бивш лидер на левоцентристките социалдемократи и като премиер от 1998 до 2002 г. също е предимство, отбелязва Ройтерс.\r\n\t \r\n\tДопитването сред 1078 души на института СТЕМ/МАРК за в. \"Млада фронта Днес\" показва, че 47 процента от анкетираните подкрепят Драхош, а 43 процента - Земан. Оставащите 10 процента колебаещи се, но решени да гласуват избиратели ще са решаващият фактор.\r\n\t \r\n\tВторият тур на президентските избори в Чехия на 26 и 27 януари отразява разделенията в други подобни избори в съседните Австрия и Словакия, както и битката между президента на САЩ Доналд Тръмп и бившия държавен секретар Хилари Клинтън за Белия дом през 2016 г.\r\n\t \n\n\r\n\t73-годишният Земан ухажва крайната десница и комунистите с отхвърлянето си на мигранти от мюсюлмански страни, поддържа топли отношения с Русия и Китай и критикува медиите. Той спечели първия тур с 38,6 процента от гласовете.\r\n\t \r\n\t68-годишният Драхош завърши втори с 26,6 процента с подкрепата на либералните избиратели, привлечени от платформата му за по-тясна интеграция в ЕС.\r\n\t \r\n\tПовечето загубили на първия тур кандидати подкрепиха Драхош.\r\n\t \r\n\tВ Чехия президентът има ограничени правомощия, но все пак назначава премиери и управители на централната банка, представлява страната в чужбина и може да оказва голямо влияние на общественото мнение, отбелязва Ройтерс.\r\n\t \r\n\tЗеман вече предупреди, че независимо от резултата на втория тур той ще назначи отново Андрей Бабиш за премиер, премахвайки възможността нов президент да назначи свой кандидат.\r\n\t \r\n\tБизнесменът милиардер Бабиш подаде оставка миналата седмица, след като загуби вот на доверие в парламента, където няма мнозинство.\r\n\t \r\n\tМиграцията е в центъра на заключителния етап от надпреварата\r\n\t\r\n\tДосегашният президент е враждебно настроен към мигрантите, а съперникът му призовава за солидарност с хората в беда и критикува \"нетърпимостта\" - сблъсъкът по въпроса за миграцията е в центъра на втория тур на президентските избори в Чехия този петък и събота, обобщава агенция Франс прес.\r\n\t \r\n\tТова ще е \"твърде важна, дори основна тема\" през последната фаза от кампанията, казва пред агенцията аналитикът Иржи Пехе: \"Очаква се поредица от атаки и контраатаки\".\r\n\t \r\n\tВ унисон с голяма част от общественото мнение президентът Милош Земан нарича притока на мигранти в Европа \"организирано нашествие\" и се обявява против приемането им, пораждащо според него \"хранителна среда за терористични нападения\".\r\n\t \r\n\tКогато Земан \"иска да мобилизира симпатизантите си, той се представя за безрезервен защитник на страната, почти готов сам да замине да брани границата с оръжие в ръка\", отбелязва Пехе.\r\n\t \r\n\tА противникът му Иржи Драхош, проевропеец и бивш председател на Чешката академия на науките, напротив, предупреждава колко са опасни \"страхът, истерията и нетърпимостта, разпалвани от популистите и екстремистите\". Според него мигрантите трябва приоритетно да бъдат подпомагани в страните на произход, за да бъдат насърчени да си останат там.\r\n\tСпоред анкета на социологическия институт CVVM най-малко 81 на сто от чехите са против приемането на мигранти мюсюлмани, а две трети от тях критикуват квотите за разселване.\r\n\tВъпросът внася разделение дори в семействата. Петдесетгодишната Мартина Хоранкова от северозападния град Усти над Лабем казва например, че харесва \"твърдата позиция\" на сегашния президент. \"Искам страната ми да остане сигурно място. Страх ме е, че Драхош ще изпълнява всичко, каквото ни заповяда Брюксел\", твърди тя.\r\n\t \r\n\tСъпругът й Станислав обаче смята, че \"Драхош ще знае да прави разлика между бежанците и тия мошеници, икономическите мигранти\".\r\n\t \r\n\tИ двамата кандидати отхвърлят принципа за задължителни квоти, както и премиерът Андрей Бабиш, макар Чешката република да е приела до момента само 12 мигранти.\r\n\t \r\n\tПри все това Драхош заяви през юни 2017 г., че \"приемането на около 2600 бежанци или мигранти, след като бъдат проверени от гледище на сигурността, не би трябвало да представлява проблем\". \"Питам се естествено колко от тях биха останали у нас\" (вместо да продължат към Западна Европа - бел. АФП), добави той.\r\n\t \r\n\t\"Спрете имигрантите и Драхош. Тази страна е наша! Гласувайте за Земан!\", зове обява, публикувана в два пражки вестника от сдружение, нарекло се \"Приятели на Милош Земан\".\r\n\tСъщият лозунг се появи през уикенда на гигантски плакати из цялата страна.\r\n\t \r\n\t\"Досега в кампанията имаше феърплей. Това обаче е мръсотия\", коментира лекарят и граждански активист Марек Хилшер, заел пето място сред деветимата участници в първия тур.\r\n\t \r\n\t\"Драхош е свързан с миграцията\", настоя същия ден Земан. По думите му \"е логично и оправдано да се прокарват връзки между Драхош и миграцията\".\r\n\tМнозина привърженици на Земан наричат неговия противник с думата \"vitac\": чешки неологизъм, означаващ човек, който кани - в случая кани мигранти.\r\n\t \r\n\tТе го упрекват, че е подписал през август 2015 г. \"Призив на учените срещу страха и безразличието\", в който съзират апел за приемане на мигранти. Драхош оспорва това, като изтъква, че в споменатия призив \"няма нито дума\" по въпроса.\r\n\t \r\n\tСпоред съперника на сегашния президент Чешката република \"трябва да избира\" измежду мигрантите \"онези, които наистина имат нужда\" от помощ - и то \"чрез процедурата за убежище, а не чрез квоти\", подчертава той.\r\n\t \r\n\tПрез последните дни от кампанията Иржи Драхош \"вероятно ще бъде притискан\" с проблема за миграцията, но може и да спечели от офанзивата на своя опонент в тази насока, разсъждава Иржи Пехе. \"Не е съвсем ясно например откъде идват парите за обявите срещу Драхош в печата\", посочва той.", "date": "2018.01.23", "title": "Милош Земан изостава преди втория тур на президентските избори в Чехия"}
{"url": "http://www.mediapool.bg/sofiya-sas-svoya-sistema-za-sledene-na-vazduha-do-esenta-news274621.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tДо началото на следващия отоплителен сезон Столичната община планира да е изградила собствена система за следене на замърсяването на въздуха. В момента за официална информация за замърсяването се разчита на петте градски станции на Изпълнителната агенция по околна среда (ИАОС). Според граждани, неправителствени организации, а и част от общинските съветници в София, те не са поставени на най-подходящите места и са прекалено малко.\r\n\tМного хора разчитат повече на системата airsofia.info, която се поддържа от неправителствена организация и данните в нея се събират от датчици, закупени от домакинствата и синхронизирани. Нейната достоверност обаче се оспорва от властите и данните й не се приемат за официален източник заради съмнения за достоверност на всички уреди, включени в нея.\r\n\tИзграждането на новата система за контрол на въздуха е част от общинската програма за подобряване на качеството му, приета през май миналата година, в която има основно мерки за ограничаване на фините прахови частици. Предстояло да се направи проучване какви точно уреди са нужни, колко и къде да бъдат сложени, а след това и да бъдат купени, обясни зам.-кметът по екологията Йоана Христова.\r\n\tНа реплика на общинаря от БСП Иван Таков, че за това няма заложен и лев в бюджета за 2018 г., който предстои да се гласува в четвъртък, Христова отговори, че той е достатъчно гъвкав, а ако се наложи, ще се осигурят пари и с актуализация.\r\n\t\n\n\r\n\tВ момента Столичната община предоставя данни за замърсяването на въздуха в реално време, но те са от станциите на ИАОС. Освен това информацията е индикативна, тъй като е почасова, а норми за почасово замърсяване няма. Има изискване за средна концентрация на денонощие. Данните дали тя е превишена се получават около 10 часа на следващия ден. Именно това е един от проблемите при прилагането на обсъжданите в момента мерките на общината при замърсяване на въздуха. В последната редакция на текстовете беше записано, че всякакви действия при замърсяване ще се прилагат при два дни с отчетени наднормени нива или при прогноза за запрашаване в следващите два дни.\r\n\tТака обсъжданите мерки като забрана за паркиране в синя или зелена зона, или по-евтин градски транспорт на практика ще влизат в сила с ден закъснение. В хипотезата на два дни с концентрации на фини прахови частици от над 200 микрограма на куб. метър (при норма от 50 микрограма на куб. метър) в поне две градски станции, официалните данни за превишението ще се получават от ИАОС в общината около 10 часа на третия ден.\r\n\tСпоред плановете на местната власт в такава ситуация трябва да се задействат най-сериозните мерки срещу замърсяването - забрана за паркиране в синя и зелена зона и въвеждане на т. нар. \"зелен билет\" за градски транспорт, който дава възможност да се пътува за 1 лев цял ден. Те обаче ще се прилагат с един ден закъснение, тъй като в 10 часа време за реакция в същия ден няма, стана ясно от думите на председателя на общинската екокомисия Лорита Радева.\r\n\t\r\n\tИначе общинарите продължиха да прекрояват предложените от администрацията спешни мерки срещу мръсния въздух. Дни преди окончателното им гласуване в четвъртък, те решиха да се откажат от предложената преди седмица забрана за движение в града на коли с четни или нечетни номера. Контролът на тази мярка и без това беше спорен, тъй като идеята беше тя да се прилага освен за целия град, за части от него, а не е ясно как точно колите със съответните номера ще бъдат спирани да навлязат в забранената зона.\r\n\tЗа сметка на това в механизма за действие влиза възможността за паркиране в десните ленти на основни входно-изходни пътни артерии в града. Къде ще е разрешено това ще решава администрацията, а за целта ще бъде направена схема. Целта била хората да могат да оставят автомобилите си до спирки на градския транспорт и да ползват него за придвижване към центъра. Не е ясно дали това паркиране няма да затрудни допълнително трафика, включително и движението на колите от градския транспорт.\r\n\t\r\n\tОбщинарите от екокомисията решиха още при въвеждане на \"зелен билет\" да се пускат повече коли на градския транспорт, за да се поеме напливът от пътници. Допълнителните разходи за осигуряването на повече транспортни средства на по-ниска цена ще се компенсират от общински бюджет. Според председателя на общинската транспортна комисия Екатерина Йорданова евентуалното прилагане на \"зеления билет\" е включено в транспортната задача на фирмите, които извършват превозите.\r\n\tТя е на обща стойност 258.7 млн. лева, като парите идват от Центъра за градска мобилност, в който постъпват приходите от карти и билети, от бюджета на общината и от държавния бюджет. Най-много от тях - 90.5 млн. лева, са предвидени за \"Столичен автотранспорт\", 68.6 млн. лева са за \"Столичен електротранспорт\" и 64.3 млн. лева за \"Метрополитен\". Частните оператори, които обслужват градски линии - \"Карат С\", \"МТК Груп\" и \"Еридантранс\", ще вземат общо 35.4 млн. лева.", "date": "2018.01.23", "title": "София със своя система за следене на въздуха до есента"}
{"url": "http://www.mediapool.bg/sofiya-vavezhda-pravila-za-depozitite-na-obshtinskite-firmi-news274624.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЛимити за депозитите на част от общинските дружества в търговски банки ще въведе Столичният общински съвет. Те ще важат за 57-те фирми, които са 100% общинска собственост и имат балансова стойност на паричните средства от поне 1 млн. лева.\r\n\tНетната експозиция (разликата между кредити и депозити) на тези дружества към една банка не трябва да превишава половината от общия размер на паричните им средства, предвиждат правилата, които трябва да бъдат гласувани в четвъртък от Столичния общински съвет. Ако ограничението бъде нарушено, то фирмата трябва да премести парите си, концентрирани в една банка, за срок от един месец.\r\n\tПравилата няма да се прилагат, ако противоречат на договори за финансиране, одобрени от общинския съвет.\r\n\tКъм момента няма правила за депозитите на общинските фирми и на практика едно дружество може да държи всичките си пари в една банка, което според вносителите на предложението създава рискове. Причината е, че по закон са гарантирани депозитите до 100 000 евро. Така общинското дружество \"Топлофикация - София\" се оказа един от най-големите кредитори на фалиралата Корпоративна търговска банка (КТБ), в която потънаха над 90 млн. лв. от парите на компанията.\r\n\tОт 2013 г. действат правила за депозитите на държавните фирми в банките, които не позволяват нетната експозиция към една финансова институция да надхвърля 25% от паричните средства на дружеството. Правилата бяха приети, след като години наред средствата на държавните дружества бяха концентрирани в няколко банки и основно в КТБ. Година по-късно банката беше поставена под специален надзор, спря да работи и по-късно бе обявена в несъстоятелност.", "date": "2018.01.23", "title": "София въвежда правила за депозитите на общинските фирми"}
{"url": "http://www.mediapool.bg/borisov-govori-s-ruskiya-poslanik-za-energetika-i-turizam-news274614.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПремиерът Бойко Борисов и посланикът на Русия Анатолий Макаров са имали работна среща, на която са обсъдили развитието на двустранните отношения. Като области от взаимен интерес са били посочени енергетиката и туризма, съобщи правителствената информационна служба.\r\n\tРуският дипломат е поздравил Борисов за началото на ротационното председателство на Съвета на Европейския съюз и убедителната защита на приоритетите му пред Европейския парламент. Макаров е изразил надежда, че България ще работи за подобряване на диалога между държавите-членки и Русия, се казва в правителственото съобщение.\r\n\tЕвропейският съюз наложи санкции срещу Русия заради анексирането на Крим, които периодично се удължават и към момента са до края на юли 2018 г. В началото на годината обаче руски медии излязоха със съобщения, че по време на българското председателство страната ни може да постави въпроса с отпадането на санкциите, което беше опровергано от \r\n\t\r\n\tВ същото време Бойко Борисов разчита газопроводът \"Турски поток\", който се строи в момента, да има отклонение към газовия хъб \"Балкан\" във Варна. На 15 януари  заяви, че \"втора тръба ще се строи, само ако ние получим железобетонна гаранция от Еврокомисията за това, че те няма да ни извъртят съшия номер, както се случи с \"Южен поток\" относно България\".", "date": "2018.01.23", "title": "Борисов говори с руския посланик за енергетика и туризъм"}
{"url": "http://www.mediapool.bg/zdravnata-kasa-pak-e-pred-dilema-dali-da-vavede-limiti-v-onkologiyata-news274623.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНадзорният съвет на Националната здравноосигурителна каса отново е изправен пред дилемата дали да въведе ограничения в някои дейности, за които сега болниците работят без лимити като химиотерапията, интензивните грижи, ражданията и хемодиализата. Това става ясно от стенограмата от последното заседание на надзора на здравния фонд. Миналата година касата въведе индикативни стойности, с които да следи разходите за тези дейности, но без да налага ограничения в плащането. Сега обаче председателят на надзора и зам.-здравен министър Жени Начева предлага да се помисли за въвеждането на задължителни стойности, в рамките на които болниците да са длъжни да вместват дейността си.\r\n\t, посочва Начева.\r\n\tТя припомня, че разходите за онкологично лечение са нараснали от 26 млн. лева месечно до 32 млн. лева месечно през миналата година.\r\n\t, допълва тя.\r\n\tТемата отново излиза на дневен ред, след като през миналата година НЗОК отчете  в бюджета си за онкомедикаменти и плати на болниците 327.6 млн. лева за химиотерапия – с над 100 млн. лева над заложеното. На този фон през годината излязоха и смущаващи данни, че онкоболниците лекуват пациенти с около  и при средна стойност за лечение на онкоболен на година от 8384 лева, някои лечебни заведения като “Сердика“ и “Надежда“  средна стойност от 16 273 лева и 14 535 лева, което е почти двойно.\n\n\r\n\t\r\n\tПредставителя на синдикатите в надзора на касата д-р Иван Кокалов обаче съветва Начева да се подхожда предпазливо, особено по темата за лечението на онкоболните пациенти.\r\n\t, посочва той.\r\n\t, коментира той.\r\n\tПредставителят на Националната пациентска организация Андрей Дамянов също заявява, че не може да приеме ограничаване на разходите за онкоболни и деца. , коментира той.\r\n\tНачева коментира, че откъм последващ контрол болниците са изрядни и се обръща към останалите членове на надзора да кажат какъв е полезният ход на касата при това положение.\r\n\t\r\n\tТака отново на дневен ред по предложение на Кокалов се оказва идеята за  за приготвяне на лекарствата за химиотерапия, от която касата миналата година се отказа под натиск. Сега Начева декларира, че касата отново има намерение да я реализира.\r\n\tМярката беше планирана да влезе в сила от тази година, за да предотврати сегашната практика между 25% и 30% от скъпите медикаменти да се изхвърлят от болниците, но НЗОК се отказа от нея заради съпротивата на лечебни заведения срещу разходите, които трябваше да инвестират в системите от порядъка на 200 000 – 300 000 лева. Инвестицията в подобни системи обаче намалява разходите и на самите болници за медикаменти от порядъка на 20% след въвеждането им.\r\n\tСпоред Кокалов друго възможно решение е химиотерапевтиците да бъдат вкарани в онкологичните пътеки, като идеята се одобрява и от Начева. Кокалов обаче предполага, че срещу нея ще има отпор: .\r\n\t\r\n\tНачева обръща внимание и на това, че преразходите при безлимитните пера, свиват бюджета за останалите дейности в болничната помощ, поради което касата може да не успее да изпълни ангажиментите си към болниците.\r\n\t, посочва тя.", "date": "2018.01.23", "title": "Здравната каса пак е пред дилема дали да въведе лимити в онкологията"}
{"url": "http://www.mediapool.bg/sem-shte-sledi-dva-mesetsa-ima-li-pluralizam-v-bnt-news274625.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСъветът за електронни медии ще направи наблюдение на плурализма в програмите на БНТ. Решението е било взето на заседание във вторник, а предложението е направено от председателя на съвета София Владимира.\r\n\tНа това заседание СЕМ трябваше да изслуша тригодишната програма за развитие на националната телевизия, обещана в концепцията на Константин Каменаров по време на конкурса за шеф на БНТ.\r\n\tСлед края на тази рутинна точка от дневния ред СЕМ обсъдил с Управителния съвет на БНТ казуса с предаването \"Денят започва с култура\".\r\n\t\"Ние не можем да се месим в програмата на телевизията - както на националната, така и на нито една друга. По тази причина единственото, което можем да направим, е мониторинг\", обясни Владимирова пред Mediapool.\r\n\tЩе бъде наблюдавана цялата програма на БНТ един месец назад и един месец напред спрямо днешна дата. \"Целта ще бъде да имаме някакви обективни данни за това спазва ли се плурализмът и многообразието на гледните точки от обществения оператор, което е тяхно основно задължение, а наше е да го следим\", коментира Владимирова.\r\n\tТя уточни, че Съветът за електронни медии така или иначе прави мониторинг, но този ще бъде \"по-задълбочен и подробен\".\n\n\r\n\tПред Mediapool тя уточни още, че до момента в СЕМ няма постъпила жалба или сигнал от екипа на предаването \"Денят започва с култура\". В понеделник гражданин е подал нещо между \"сигнал и заявление\", че се солидаризира с декларацията на предаването.\r\n\tПред СЕМ генералният директор на БНТ Константин Каменаров е заяви, че става въпрос за комуникационен проблем между програмния директор на БНТ 1 Емил Кошлуков и екипа на предаването.\r\n\tОт думите му стана ясно, че в  петък, 19 януари, когато скандалът назрял, той разговарял над 2 часа с екипа на \"Денят започва с култура\". Вместо това да потуши напрежението, историята се разчула и гръмнаол публичният скандал.\r\n\tТова е едно от нещата, които оставили горчив вкус у Каменаров. Според него скандалът е \"семеен\" и не бивало да става достояние на публиката.\r\n\t\"Така или иначе, колегите поискаха гаранции с декларацията си и ги получиха\", каза Каменаров. Той подчерта, че подкрепя с две ръце позицията на новинарите в БНТ.\r\n\t\"Всичко е добре, поне към момента. Може би трябва да ви съобщя известен комуникационен проблем, но не са фатални нещата, няма да променят хода на историята. БНТ е по-голяма от нас и не можем да си позволим да сме непрофесионалисти\", каза Каменаров.\r\n\tМеждувременно Съюзът на художниците, \"Музикаутор\", Асоциацията на европейските журналисти и Съюзът на българските журналисти изразиха подкрепа за предаването \"Денят започва с култура\" по БНТ, след като екипът му обяви, че е обект на натиск от страна на програмния директор Емил Кошлуков.\r\n\tВ последните дни сме свидетели на тревожни сигнали в пресата, свързани със съдбата и бъдещето на едно уважавано от нас предаване, знаково за Българската национална телевизия. В тази връзка ръководството на Съюза на българските художници (СБХ) се обявява в подкрепа на екипа, концепцията и мисията на \"Денят започва с култура\". Предаването е уникално по рода си в телевизионния ефир на нашата страна и в дълбочина отразява явленията, процесите и тенденциите във всички сфери на изкуствата и културата. Широкият му фокус обхваща ключови събития от национално и международно значение, но наред с това популяризира прояви с по-камерен или регионален характер, експериментални форми и артистични дебюти\", заявяват от Съюза на художниците (СБХ) и отправят призив и други творчески съюзи и организации да подкрепят предаването.\r\n\tСъюзът на българските журналисти призовава генералния директор на БНТ Константин Каменаров да защити свободата на словото и плурализма на мненията, а Съветът за електронни медии (СЕМ) да се произнесе по реда на Закона за радиото и телевизията.\r\n\tОрганизацията за колективно управление на права \"Музикаутор\", която има съвместна рубрика с предаването, посветена на авторското право, също изразиха подкрепа. Като организация, представляваща близо 3000 български творци, \"Музикаутор\" изразява подкрепата си към мисията на \"Денят започва с култура\".\r\n\t\"За нас е от ключово значение в България да има ефир, чрез който да бъдат промотирани идеите и ценностите на културните и обществените ни дейци. Мисията, заради която съществува предаването, обаче е важна не само за културата, а за цялото общество. Запазването на този остров в националния ни ефир гарантира, че българските ценности няма да се размият в комерсиалното, а напротив – че \"Денят започва с култура\" ще продължи да показва достиженията и истинските проблеми пред българската култура, независимо колко са популярни те за обществото\", се казва в позицията на „Музикаутор“.\r\n\tПонеделник, 22 януари, бе драматичен ден за БНТ. Месец след назначението на Емил Кошлуков за програмен директор на БНТ 1, журналисти от телевизията надигнаха глас за опитите да им бъде налагана цензура. Екипът на \"Денят започва с култура\" обяви в ефир декларация за оказвания натиск върху предаването, след което журналисти и граждани се събраха на протест с искане за оставката на Кошлуков.\r\n\tМалко по-късно пък с позиция излезе и продуцентският съвет на дирекция \"Информация\" в телевизията. В нея се казва, че освен рейтингът в обществената медия има значение и доверието. \"Тук досега БНТ водеше\", пишат многозначително продуцентите на новините. И настояват за \"ясни гаранции от ръководството на БНТ, че принципите ще бъдат спазвани, а стандартите – защитени\".\r\n\tКакто стана ясно, бившият депутат от \"Новото време\" Емил Кошлуков, чиято кариера в управлението на медии минава през фалиралите тв канали ТВ 7 и Нюз 7 (финансирани от КТБ), както и в партийния тв канал на \"Атака\" – \"Алфа\", е решил да се справи с по-независимите гласове в БНТ, като ползва претекста, че иска да повиши рейтинга. Така например на \"Денят започва с култура\" било препоръчано да се преориентира към лайфстайл тематика.\r\n\tВ реакция на журналистическите брожения Кошлуков заяви пред БНР, че от \"Денят започва с култура\" трябва да представят доказателства, че ги е подложил на натиск.\r\n\tГенералният директор на БНТ Константин Каменаров, който назначи Кошлуков на поста, се опита да омаловажи конфликта в телевизията като комуникационен.\r\n\t\"Няма да навлизам в детайли, защото никого не мога да задължа да харесва някой друг\", посочи Каменаров и уточни, че според него нито едната, нито другата страна е нарушила журналистическата етика или Закона за радио и телевизия.", "date": "2018.01.23", "title": "СЕМ ще следи два месеца има ли плурализъм в БНТ"}
{"url": "http://www.mediapool.bg/dobrovolnata-kazarma-obarnete-pokrivkata-za-da-ne-se-vizhdat-dupkite-news274580.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБългарската армия няма войници, съвременно въоръжение и визия за развитие. И едва ли отговаря на конституционното изискване да гарантира суверенитета и териториалната цялост на страната. Това вече не е тайна за никого.\r\n\tДотук се стигна след години лошо управление, сбъркани приоритети, спорни реформи и злоупотреби. Вицепремиерът и военен министър Красимир Каракачанов не е виновен за бедстващото положение, но и въобще не помага за намиране на изход от него.\r\n\tТой не спира да генерира идеи, които отдалечават сектора още повече от нормалността. С тях отговаря на \"патриотичните\" очаквания на част от избирателите си, но не и на останалите данъкоплатци, които очакват средствата им да бъдат влагани в една модерна армия, която може да гарантира сигурността им.\r\n\tПоредната идея на Каракачанов е въвеждане на доброволна военна служба от шест до девет месеца. Както обикновено, предложението му не е придружено от ясни разчети и анализи, но вече обсеби дебата за сектора и отклони общественото внимание от търсенето на конкретни решения за излизане от тежката ситуация.\r\n\tЗамитането на реалните проблеми чрез хвърлянето на популистки бомби се вписва изцяло в стилистиката на стария казармен лаф \"Обърнете покривката, за да не се виждат дупките\", и не носи полза за никого.\n\n\r\n\tДоброволната казарма изпълни новинарски емисии най-вече под формата на любопитна новина, която вероятно дори Каракачанов не очаква да се реализира. Той обаче периодично подгрява темата, като дори обяви, че миналите през доброволна казарма, ще имат предимства при постъпването на държавна работа или университет, което допълнително ще изкриви системата. \r\n\tТова предложение гласоподавателите на \"патриотите\" трябва да приемат като първа крачка към изпълнението на основното им предизборно обещание – връщане на наборната казарма, което резонно бе отхвърлено от ГЕРБ.\r\n\tНяма значение, че то може да се реализира много трудно и само на цената на преформатиране на целия сектор.\r\n\tДоброволната казарма за 6 до 9 месеца ще изисква значителни финансови средства, които няма откъде да дойдат, тъй като бюджетът на МО отива почти изцяло за заплати и текуща поддръжка.\r\n\tСпоред изчисленията на Каракачанов от миналата година месечната издръжка на наборен войник (досега не е представил разчети за доброволната служба) е 400 лева, докато на професионалния е 1200 лв. Изчисленията му обаче се разминават силно със сметката на МО отпреди две години, според която издръжката на наборният войник е над 2200 лв, а на професионалният - 1400 лв.\r\n\tМО много трудно може да се справи и с организацията на един подобен прием на доброволци. Проблеми ще има и с осигуряването на качествено обучение заради скъпите муниции, липсата на съвременно оборудване и липсата на достатъчно подготвени кадри.\r\n\tПоказателни са последните години на наборната служба, която бе отменена през 2008 година.\r\n\tТя се бе превърнала в истинска агония както за войниците, така и за Министерството на отбраната. МО нямаше възможност да осигури навременното влизане на всички подлежащи на военна служба, а \"късметлиите\" да се доредят до нея не получаваха качествена военна подготовка и прекарваха по-голямата част от службата си в даването на наряди, основно по опазването огромното армейско имущество, останало от времето на соца.\r\n\tНай-сериозен обаче е въпросът дали има смисъл държавата да инвестира средства за подготовката на хора, които след половин година ще са извън армията, вместо да бъдат насочени към професионалната армия, на която разчитаме да гарантира суверенитета и независимостта на България.\r\n\tВ момента незаетите длъжности в нея са повече от 5500 и няма изгледи скоро ситуацията да се промени въпреки символичното увеличение на заплатите тази година. Всичко това се случва и в момент, в който модернизацията на армията, която би могла да направи военната служба по-привлекателна, е в задънена улица.\r\n\tДоброволната казарма обаче е много удобна тема за Каракачанов, която се вписва изцяло в \"патриотичната\" стилистика на соцносталгията, и едва ли скоро ще слезе от дневния му ред.\r\n\tВ съучастници на \"патриотите\" се превръщат и двете най-големи партии – ГЕРБ и БСП, които нямат скрупули да участват в подобни популистки вълни.\r\n\tПремиерът Бойко Борисов пази дистанция от все по-затъващата армия, а депутатите от ГЕРБ не показват капацитет, за да са коректив на политическото ръководство на армията.\r\n\tАналогично е и положението в БСП.\r\n\tСлед като бившият военен министър Ангел Найденов не попадна в парламента, левицата няма подготвени депутати дори, за да задават смислени въпроси по време на парламентарния контрол и заседанията на ресорната комисия в НС.\r\n\tТака докато институциите и обществото предъвкват поредната дъвка, надувайки балон от несъществуващи проблеми, парашутът на професионалната армия отдавна издиша и е въпрос на време тя да се сгромоляса с пълна сила.", "date": "2018.01.23", "title": "Доброволната казарма: Обърнете покривката, за да не се виждат дупките"}
{"url": "http://www.mediapool.bg/evrozonata-odobri-poredniya-finansov-transh-za-gartsiya-news274587.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tФинансовите министри от еврозоната отпуснаха на Гърция 6,7 милиарда евро, съобщи Франс прес, цитирана от БНР. Траншът бе одобрен в отговор на поредните реформи, предприети по препоръка на кредиторите.\r\n\tЕдна от тях - ограничаването на правото на стачка, предизвика масов протест в Атина преди седмица.\r\n\tОдобрената сума ще бъде използвана за изплащане на част от огромния държавен дълг и като финансов буфер на Гърция. Страната получи три многомилиардни спасителни пакета през последните седем години. Правителството на Алексис Ципрас се надява да се върне на свободния кредитен пазар през август, припомня Националното радио.", "date": "2018.01.23", "title": "Еврозоната одобри поредния финансов транш за Гърция"}
{"url": "http://www.mediapool.bg/kak-gubeshtata-vaglishtna-imperiya-na-kovachki-protsaftyava-s-darzhavna-pomosht-news274585.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСенчести и сложни икономически, финансови и политически интереси се преплитат дълбоко под структурираната от години и оцеляваща при редица различни правителства \"въглищна\" империя, за която се смята, че е на бизнесмена Христо Ковачки. Собствеността на различните звена на тази империя остава дълбоко заровена във фиктивни фирми, регистрирани в редица офшорни зони, сред които \"разположена\" в необитаема къща в Лондон или виртуален адрес, управлявани от подставени лица. Генерираща огромни приходи, но изкарвана на счетоводна загуба, тази империя дължи над милиард лева, от които милиони на бюджета, но в същото време получава държавна помощ под формат на високи цени на произвежданата от нейните топлофикации електроенергия и плащания да държи част от въглищните си мощности в \"студен\" резерв. Силно замърсяващ околната среда, плащащ ниски заплати и извършващ машинации с пенсионните вноски на работниците си, т. нар. бизнес на Ковачки процъфтява от години.\r\n\tТова сочи  на \"Грийнпийс България\", разкриващ генезиса на \"въглищната\" империя, подкрепяна от държавата в ущърб на обществения интерес. Няма и година по-рано международната екоорганизация за правна помощ \"КлайънтЪрт\" (ClientEarth)  срещу четири електроцентрали на Ковачки, че използват безплатни парникови квоти от държавата, а не извършват обещаните инвестиции в екологизацията на съоръженията си. Месеци по-късно същото организация алармира Брюксел и за това, че над 50 български топлофикационни дружества, оранжерии и въглищни централи, след които и такива на Ковачки, са получили 1.3 млрд. евро  в периода 2007-2016 г. чрез законодателните изисквания за задължително изкупуване на преференциални цени на тока, произвеждан по високо ефективен начин.\r\n\t\r\n\tСегашният доклад, наречен \". Сенчести банкови интереси в българския въгледобив източват публични фондове, унищожават хиляди човешки съдби и замърсяват тежко околната среда\" има за цел да хвърли частична светлина върху т. нар. бизнес на Ковачки. В документа се твърди, че неговата собственост в тази \"въглищна империя\" по всяка вероятност е двоен блъф.\r\n\t\"Като отрича очевидната си съпричастност, Ковачки фокусира върху себе си общественото внимание. Така действителните интереси, които стоят зад неговата икономическа група, остават в сянка. В известен смисъл твърденията на Ковачки са верни – надали той е крайният собственик на този бизнес. Той е по-скоро негов представител, \"гръмоотвод\" за медийния интерес\", пише в анализа.\n\n\r\n\tСпоред него \"сложната бизнес структура от мини за въглища и електроцентрали не би могла да се осъществи без протекцията на ключови фигури в институциите, обвързани с интересите на банковите капитали.\r\n\tВ доклада се посочва още, че \"бизнесменът Ковачки\" е връх на огромен айсберг, а под повърхността остават скришните отношения между енергетика, финансов капитал и държавно управление – неизменен спътник на мъчните демократични промени в България. Според финансови анализи на авторите му разглежданата \"империя\" е в дълбок упадък, със задължения за над 1.1 млрд. лв. и амортизирани производствени мощности, чиято ликвидация предстои, но протекциите над този бизнес, които съществуват от самото му създаване, няма да защитят обществения интерес при разпада му.\r\n\tАнализирана е \"потайната бизнес структура\", интегрирала около 20 български компании, заети с въгледобив и производство на топлинна и електрическа енергия, чиито собственици на хартия са чужди компании, но има доказателства за техни тесни връзки с български банки. Според авторите на доклада товане би било възможно без протекцията на ключови фигури в институциите, обвързани с интересите на банковите капитали.\r\n\t\r\n\tФирмите на Ковачки са оплетени в сложна мрежа: мините доставят продукция чрез собствено дружество за товарни жп превози до котлите на собствени ТЕЦ и топлофикации. Поне още толкова фирми се \"въртят наоколо\": на изхода стои свой търговец на електричество, свързани фирми осигуряват ремонт, шосеен транспорт, доставки на горива и материали, дори храната във ведомствени магазини. Интеграцията е не само производствена, а съдържа и сложни схеми за взаимно \"масажиране\" на финансовите показатели, включително с парите от пенсионните партиди на служителите. Но на книга, тези компании са абсолютно самостоятелни, пише в анализа.\r\n\tНачалото е поставено от порочна приватизация на ниски цени в периода 2001-2008 г., което е станало с участието на Ковачки, но той обяви, че излиза от бизнеса, след като стартира политическия си проект ЛИДЕР, станал част от парламента 20014-2017 г.. Предприятията вече са \"изпрани\" в офшорни зони (Сейшелите, Белиз, Британските Вирджински острови и др.) и \"препродадени\" на кухи фирми, регистрирани във Великобритания и Кипър. Техни кредитори са единствено български банки: най-вече Първа инвестиционна банка (ПИБ), също така \"Инвестбанк\" и фалиралата \"Корпоративна търговска банка\" (КТБ). Днес обаче подпомаганата от държавата \"въглищна\" империя е пред колапс заради новите европейски изисквания за тавана на замърсяване на въздуха от електроцентралите и върху обществото могат да легнат задължения за стотици милиони, свързани със закриването на старите мини и електроцентрали, предупреждават от \"Грийнпийс\".\r\n\t\r\n\t\"Източникът на богатството на Ковачки е мистерия\",  на посолството на САЩ в България от 2009 г., изтекъл в \"Уикилийкс\" и цитиран в сегашния документ. Доклад,  на конференция в Калифорнийския университет, изследва връзките на българските олигарси с бившата Държавна сигурност. От 23-ма проучени играчи, единствено за Христо Ковачки не са открити \"документирани връзки\".\r\n\tОрганизацията припомня, че \"хипотезите за корените на \"империята\" на Ковачки са много: от наследството на застреляния през 2003 г. мафиот Константин Димитров – Самоковеца (съгражданин на Ковачки), до руската или сръбската мафия и обръчите от фирми на ДПС и Ахмед Доган. \"Версиите са разнопосочни, но ги обединява наративът за \"талантливото лошо момче\". Ковачки е защитил докторат по физика в Ленинград (Санкт Петербург) и е автор на патенти, но после се заема с износ на консерви за Русия – и с нечия помощ бизнесът му прераства в енергийна империя. Ковачки влиза в енергетиката благодарение на качествата си, каквито и да са те. Това е общоприетата версия.Но ако проследим приватизационния процес, в който Христо Ковачки неизменно печели, ще достигнем до подробности, които дават друга насока на предположенията\", пишат авторите.\r\n\tТе обръщат внимание, че по 16 приватизационни сделки за фирми, които сега са в бизнесана Ковачки, държавата получава общо 357 млн. лв. в налични пари, плюс 75 млн. лв. в непарични инструменти (с пазарна стойност около 15 млн. лв.), докато само дълготрайните материални активи (ДМА) – земи, машини и съоръжения на приватизираните предприятия към 2007 г. са оценени над 620 млн. лв. Дават се примери за странно проведени приватизационни търгове, такива с необичайни пречки през чуждия бизнес и нереално ниски цени на активите, оспорвани в съда сделки - и накрая всички печелени от фирми на Ковачки. Според анализа всичко това става със сериозни банкови и институционални протекции. \"Такива не се предоставят на независим играч – новак в енергетиката и без връзки в коридорите на властта. Това налага извода, че Ковачки е само представител на скрити, близки до властта и финансово обезпечени интереси\", посочва се в документа.\r\n\t\r\n\tТой повдига част от завесите пред т.нар. бизнес на Ковачки, белязан от редица стачки на миньори заради неплатени заплати. След последната от май 2017 г. 84-ма служители на мина \"Въгледобив Бобов дол\" са дадени на съд от работодателя си заради отказа да влязат в забоите, тъй като два месеца не са им плащани възнагражденията.\r\n\tКапиталът на тази по-рано държавна мина, дадена за 1 лев и препродадена за 35 млн. лв. на фирма със сметка във фалиралата КТБ, е преминал през компания с регистрация на Британските Вирджински острови. В момента дяловете се държат от учредената през 2015 г. \"Карлингтън ЛТД\" (Karlington Ltd.) от Уейкфилд, Великобритания. Неин директор е 70–годишен британец, който според местния фирмен регистър https://www.gov.uk/government/organisations/companies-house) ръководи половин дузина фирми с неуточнен предмет на дейност.\r\n\tКъм края на 2016 г. \"Въгледобив Бобов дол\" има над 43 млн. лв. данъчни задължения към държавата и над 50 млн. лв. неизплатени социални осигуровки, освен това 80 млн. лв. висящи търговски задължения. В същото време, компанията декларира, че е отпуснала 90 млн. лв. заеми на други търговски дружества и събира лихви от тях.\r\n\tТова не е единственото предприятие от империята, което се използва като посредник, за да предоставят заеми и събират лихви за чужда сметка. По този начин, натрупалата 55 млн. лв. загуби \"Топлофикация Перник\" събира милиони от лихви, същото се вижда и при \"Топлофикация Русе\" и др.\r\n\tМакар и не извън закона, тази практика е противоречива, предвид неразплатените задължения на групата към персонала, социалното осигуряване и държавния бюджет в размер на 232 млн. лв.\r\n\tНо друга схема буди по-големи притеснения: пенсионната компания \"Топлина\", в която работниците \"доброволно\" се осигуряват за допълнителна пенсия. Регистрираната на адреса на седалището на Ковачки, с негова фирма мажоритарен акционер. инвестира в акции и облигации на дружествата от въглищната група, заобикаляйки забраната да прави това като с пенсионна компания на друга икономическа структура си преливат инвестиции в съюзната група.\r\n\tКъм 30 септември 2017 г., активите на Пенсионноосигурително дружество \"Топлина\" възлизат на близо 173 млн. лв. От тях, 24.5 млн. лв., или над 14%, са инвестирани по описания начин вътре в групата, което се забранява от Кодекса за социалното осигуряване. Освен това пенсионен фонд няма право да влага над 10% от активите си в дружества от една група или с тесни връзки помежду си.\r\n\t\r\n\t\"Първа инвестиционна банка\" има пряко отношение към създаването на тази империя с документирани връзки с поне 3/4 от фирмите. ПИБ е официален акционер в \"ТЕЦ Марица 3\" и е декларирала пред енергийния регулатор, че гарантира финансирането на ТЕЦ \"Брикел\", посочват от \"Грийнпийс\" и цитират , според които ПИБ е отпуснала на предприятия на \"Ковачки\" кредити за общо 300 млн. лв. в 17 заема с различен размер и формален получател.\r\n\t\r\n\tЗа целите на доклада са били анализирани годишните финансови отчети на 19 предприятия, включително 8 мини, 8 топлофикации и 3 ТЕЦ, в периода от 2007 до 2016 г. Проследени са били основни показатели като продажби, загуби, краткотрайни и дълготрайни пасиви, парични потоци от финансова дейност и ред други.\r\n\tПроучените мини са \"Чукурово\", \"Бели брег\", \"Станянци\", \"Черно море – Бургас\", \"Мини Открит въгледобив – Перник\", \"Балкан 2000\", \"Въгледобив Бобов дол\", \"Фундаментал\". Изследваните топлофикации са тези в Бургас, Перник, Плевен, Русе, Велико Търново, Габрово, Враца, Сливен. Останалите дружества са ТЕЦ \"Марица 3\", ТЕЦ \"Бобов дол\" и \"Брикел\", което съчетава фабрика за брикети, малка топлофикация, ТЕЦ и обогатителна фабрика за въглища.\r\n\tТези компании не изчерпват обхвата на тази структура, но са \"сърцето\" на бизнеса свързан с добив на въглища и производство на топло- и електроенергия. Около тях, многобройни компании осигуряват доставките и логистиката, като помагат да се \"оптимизират\" финансовите резултати. Отделно от това, десетки свързани с тази група фирми работят в отрасли, различни от енергетика, обясняват авторите.\r\n\tВ изследвания десетгодишен период тези 19 фирми са реализирали общо 7.21 млрд. лв. приходи от продажби, но според финансовите им отчети, дейността им дългосрочно като цяло е губеща. Към края на 2016 г. групата е натрупала загуби от общо 360 млн. лв, но към тях трябва да се причислят неразплатени данъчни задължения за 114 млн. лв.\r\n\tИнтересно е, че този бизнес работи предимно на загуба, и тъй като компаниите имат право да приспадат загубите от данъчната печалба в следващи периоди, то общата сума на платените данъци е негативна. Тоест, от счетоводна гледна точка данъците не са разход, а приход за тези дружества. Общо за 19-те фирми в разглеждания 10-годишен период, данъчният приход е над 9 млн. лв.\r\n\tВ същото време неизплатени задължения към персонала и социалното осигуряване са за 109 млн. лв и реалните борчове към края на 2016 г. са за общо 1.122 млрд. лв.\r\n\tЗа изминалите десет години, пасивите на тези дружества са нараснали с над 40%. ДМА са се обезценили с 28% до под 500 млн. лв., което означава, че в дружествата не се инвестира. При въглищните мини ДМА се свиват с почти 80% до под 22 млн. лв. При ТЕЦ и някои топлофикации, монтирането на очистващи инсталации води до ръст на счетоводните активи, но останалите производствени мощности по правило са морално остарели.\r\n\tАктивите на предприятията от групата като цяло нарастват, но заради ръст на декларираните вземания от клиенти. Висящите вземания надхвърлят 537 млн. лв. към 2016 г. В една тясно интегрирана структура, реалният характер на вземанията буди съмнение. Впрочем одиторите на някои от предприятията повдигат този въпрос в докладите си към годишните отчети, което е рядкост в българската практика.\r\n\tФирмите в тази структура използват широко външни услуги, като разходите за тях достигат до 835 млн. лв. за целия период – това съответства на близо три четвърти от разходите, платени на персонала. От друга страна, сумата на финансовите разходи (изплащане на заеми, лихви и други, според отчетите за паричните потоци) надхвърля 1 млрд. лв. в десетгодишен период. Тоест тази структура изнася от предприятията, които притежава, дейности и значителни финансови потоци.\r\n\t\r\n\tТъй като предприятията се обявяват за \"губещи\" и \"потънали в дълг\", работниците трудно могат да преговарят за по-добро заплащане и условия на труд. Институциите не смеят да търсят дължими данъци и осигуровки, за да не причинят \"фалит и масова безработица в регионите\". Компромиси се правят и с екологията, сочи още докладът.\r\n\tТой стига до заключението, че \"тази бизнес структура е възприела стратегията \"дойна крава\": като цяло липсват инвестиции за разширяване и модернизация, производствените мощности се експлоатират до физическия им край. В някои случаи бизнес моделът се превръща в \"лешояден\": предприятията нарочно се ликвидират и разпродават – на части, за да няма бунтове заради работни места.\r\n\tДокладът смята, че групата нарочно се държи на загуба, за да не се пращат данъци, да се бавят плащания към партньори и концесионните такси за държавата, да не се разпределят прозрачно дивиденти и да няма претенции за увеличаване на заплатите. \"В разглеждания случай, \"губещият\" бизнес е печеливша бизнес стратегия\", посочват авторите.\r\n\t\r\n\tСпоред тях всичко това не просто се позволява от държавните институции, а те дори предоставят финансови облаги на групата и дават като такъв пример определената от енергийния регулатор по-висока цена на тока от топлофикациите.\r\n\t\"Въпросът е още по-проблематичен, тъй като публични субсидии с високи цени за \"ефективна\" енергия се предоставят на компании, които изгарят милиони тонове въглища и са сред големите замърсители на атмосферата не само в България, но и в Европа\", посочват те и припомня множество преференции през годините, предоставяни на дружествата на Ковачки\r\n\tТази зле прикрита държавна помощ не изчерпва облагите, които предприятията извличат от публичните фондове, смятат авторите на документа. Те дават за пример как и трите ТЕЦ - \"Брикел\", \"Бобов дол\" и \"Марица 3\", участват в схемата за поддържане на студен резерв от мощности, на които се плаща да са в готовност за включване при нужда в енергийната система на страната, но когато това се налиже през януари 2017 г., и трите централи не направиха това. Макар нарушителите да бяха глобени с 3.6 млн. лв., задето не спазиха договорите си, централите на Ковачки са получили близо 16.4 млн. лв. по контрактите си.\r\n\t\r\n\tДокладът обръща внимание и върху подземните стачки като запазена марка на \"въглищната\" империя. Служителите се държат с месеци без заплати и изплащането им неведнъж се е обвързвало с даването на глас за определена партия. Корпоративен вот се практикува още от 2007 г., тогава в миньорските селища за партията на Ковачки на местните избори гласуват приблизително толкова души, колкото е персоналът на мините. Преди изборите за Европейски парламент през май 2014 г.  инструктаж с миньори в Бобов дол: \"В неделя ще има избори. Тази седмица ще се дават и заплати. Значи, добре се работи с (Българската социалистическа партия), има постъпления\". Хората са мотивирани с 50 лв. по-висок аванс. Въпреки общественото недоволство след репортажа, Централната избирателна комисия отказва да търси отговорност за контролирания вот.\r\n\tЧаст от тях миньорските стачки са използвани за оказване на груб натиск върху институциите, посочват авторите и дават пример как това се е случило при запориране на сметките на Ковачки в разследването срещу него за укриване на данъци от 2008 г., което в последствие бе прекратено, при забавяне на разплащанията от страна на НЕК, както и при надвисналата опасност от спиране на мощности заради неизпълнени екологични изисквания.\r\n\tПрипомнят се и редица протести в мините на Ковачки. През септември 2014 г. 60 миньори от \"Черно море – Бургас\", които остават две денонощия 300 метра под земята с искане да им се дадат забавените с два месеца заплати. Същата ситуация се повтаря през декември 2014 г. с 43-ма миньори след нощна смяна. В крайна сметка мината е закрита през април 2016 г. и 280 мъже остават на улицата. Част от тях са наети в \"Бобов дол\", други отиват в мина \"Оброчище\". Три денонощия под земята остават в края на октомври 2016 г. и 115 миньори от \"Въгледобив Бобов дол\" – отново заради неизплатени заплати. Те са подложени на огромен психически и физически натиск да спрат протеста си.\r\n\tСпоред анализа тези миньорски стачки само загатват колко опасен е българският въгледобив. В периода от 2007 г. до първото полугодие на 2017 г. Националният осигурителен институт е регистрирал 693 трудови злополуки с 23 смъртни случая и 17 инвалидизирани във въгледобива, където служби липсват или са непълноценни, отсъства и текущо наблюдение на здравето на миньорите.\r\n\tАвторите на изследването посочват, че умишлено не са разглеждани всички активи, асоциирани с \"Ковачки\", като например Общинска банка, приватизираната застрахователна компания, провалената експанзия в Сърбия с 15 източени компании и много други. Също и обръчът от фирми около въглищните активи не е описан в детайли – например \"Хийт енерджи\", \"Траш енерджи\", \"Дайнинг енерджи\" и \"Тибиел\", които осъществяват логистичните връзки. Интерес крие и търговецът на електричество \"Гранд Енерджи Дистрибюшън\", който е с материални активи от едва 122 хил. лв., но осъществява продажби за 218 млн. лв. Не е разгледан в детайли и политическият проект на Ковачки.\r\n\tСпоред тях обаче тази империя е пред разпад, чиито последици могат да бъдат много тежки както за регионите, в които работят нейните структура, така и за самата държава.\r\n\t\"Алтернативата се нарича \"законност\" и включва зачитане на публичния финансов интерес, опазване на околната среда и съпричастност към положението на работниците. В България това е задача, която ще изисква много усилия в следващите десетилетия, но работата може да започне още днес с преустановяване на незаконната ценова субсидия, с подкрепа за човешките права на миньорите и с адекватни мерки срещу замърсителите\", заключава докладът.", "date": "2018.01.23", "title": "Как \"губещата\" въглищна империя на Ковачки процъфтява с държавна помощ"}
{"url": "http://www.mediapool.bg/priklyuchi-krizata-s-finansiraneto-na-amerikanskoto-pravitelstvo-news274588.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПриключи тридневната криза с финансирането на американското правителство. Край на парализата в американската администрация бе сложен след като Сенатът най-после подписа закона за временното финансиране на федералното правителство до 8 февруари.\r\n\tПробивът дойде, след като демократите в сената получиха обещание от републиканците да продължат дебатите за имиграционната реформа и, преди всичко, за съдбата на стотици хиляди нелегални имигранти, влезли в страната още като деца.\r\n\tПрезидентът Доналд Тръмп, който по-късно подписа документа, разкритикува демократите заради тридневното забавяне.\r\n\tСделката обаче е временна - само до 8-и февруари. Ако в следващите 15 дни Конгресът не постигне постоянна договорка, отново ще се стигне до спиране на федералните служби.\r\n\tЗа да гласуват \"За\", Демократите искат да бъдат предпазени от депортация 700 000 имигранти, заведени нелегално в Съединените щати като деца. Републиканците не са съгласни и търсят финансиране на стената, която обеща Доналд Тръмп.\r\n\tКогато правителството няма финансиране, както в последните 3 дни, поетапно спира работата на федералните агенции. Хиляди техни служители излизат в принудителен отпуск, без да е ясно кога ще подновят работа и дали ще им се плати.\r\n\tОдобреният закон ще позволи на федералните служители да бъде платено за трите дни принудително отсъствие от работа.", "date": "2018.01.23", "title": "Приключи кризата с финансирането на американското правителство"}
{"url": "http://www.mediapool.bg/grigor-dimitrov-zagubi-ot-kail-edmand-i-sprya-uchastieto-si-v-melbarn-news274589.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tГригор Димитров приключи похода си към титлата на Откритото първенство на Австралия. Във вторник сутринта, българско време най-добрият ни тенисист загуби с 1:3 сета (4:6, 6:3, 3:6, 4:6) от световния номер 49 Кайл Едмънд. Срещата на \"Род Лейвър Арина\" продължи 2 часа и 52 минути.\r\n\tТака Едмънд за първи път се класира за полуфиналите на турнир от Големия шлем, като освен това ще стане първа ракета на Великобритания.\r\n\t23-годишният Едмънд за първи път записа успех срещу тенисист от топ 10 на света.\r\n\tНегов съперник за място на финала в Мелбърн ще бъде победителят от двубоя между Рафаел Надал и Марин Чилич.\r\n\tСрещата не започна по вкуса на първата ни ракета. Григор допусна пробив още в откриващия сервис гейм, а Едмънд изглеждаше солидно на начален удар. При 3:2 британецът се пропука, а Димитров не изпусна шанса си и върна брейка - 3:3. 49-ият в света направи нов решителен пробив, за да поведе с 5:4, след което на свой начален удар сложи край на първата част – 6:4.\r\n\tВтория сет стартира далеч по-добре за световния номер 3. Той поведе с пробив в началото и бързо излезе напред с 3:0. До края на частта 26-годишният роден тенисист не изпусна инициативата и изравни резултата в сетовете след 6:3.\r\n\tТретата част се движеше равностойно до 4:4. Тогава обаче хасковлията допусна пробив във възможно най-неподходящия момент и така при свой сервис Едмънд взе частта с 6:3 - 2:1 сета.\r\n\tВ четвъртия сет отново британецът първи стигна до пробив за 3:2. Той обаче бе моментално върнат от най-добрия ни тенисист. Отново както в третата част, Димитров загуби подаването си при 4:4 и улесни Едмънд. Британецът довърши започнатото и със 6:4 сложи точка на спора в мача.", "date": "2018.01.23", "title": "Григор Димитров загуби от Кайл Едмънд и спря участието си в Мелбърн"}
{"url": "http://www.mediapool.bg/noviyat-katalunski-parlament-zapochva-rabota-news274590.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tВъв вторник в Барселона ще се проведе учредителното заседание на новия каталунски парламент. На предсрочните избори на 21 декември националиститите получиха най-много гласове и отново искат да издигнат Карлес Пучдемон за премиер на провинцията.\r\n\tОчаква се днес той да направи официално изявление. В понеделник Пучдемон беше в Дания, за да участва в конференция за бъдещето на Каталуния. От Копенхаген живеещият в изгнание лидер заяви, че ще състави ново правителство въпреки забраната на испанските власти.\r\n\tИспанското правосъдие обвинява Пучдемон в опит за бунт, подривна дейност и финансови злоупотреби с обществени средства за организиране на референдума за независимост.\r\n\tВчера обаче прокуратурата в Мадрид не успя да получи съдийско разрешение за нова международна заповед за арест на бившия премиер.", "date": "2018.01.23", "title": "Новият каталунски парламент започва работа"}
{"url": "http://www.mediapool.bg/bivshiyat-shef-na-razuznavaneto-poluchi-vtora-tezhka-prisada-za-prisvoyavane-news274592.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБившият шеф на Националната разузнавателна служба (НРС) ген. Кирчо Киров е осъден на 15 години затвор за присвояване на 5.1 млн. лева от бюджета на службата, съобщиха от прокуратурата във вторник.\r\n\tТова е втора тежка присъда за Киров, след като през май 2016 г. получи 10 години затвор по друго идентично обвинение – за присвояване на близо 5 млн. лева от НРС. Освен това Софийският военен съд е постановил и конфискация на част от имуществото на подсъдимия, но конкретният му размер не се уточнява.\r\n\tОбвинителният акт по второто дело срещу Киров бе внесен в съда през миналата пролет. Според разследващите между 2007 и 2011 г. в съучастие със свой бивш подчинен Киров е присвоил от бюджета на службата евро и щатски долари в особено големи размери на обща стойност 5.1 млн. лв.\r\n\tКато негов съучастник бе обвинен полковникът от резерва и бивш служител на НРС Димитър Лидарев, който е осъден на 3 години условно с 5 години изпитателен срок. Според обвинението в изпълнение на заповед на Киров, Лидарев е изготвял фалшиви документи за теглене и отчитане на сумите и е получавал парите от касата на службата. Решението на военните съдии обаче не е окончателно и подлежи на обжалване пред Военноапелативния съд.\r\n\t\"Мисля, че този процес има политически характер. Очевидно трябва да се отвлече вниманието от дебатите за корупция – да бъдат омаловажени. Очевидно е, че трябва да покажем пред международните фактори, пред нашите европейски партньори, че има осъдена знакова фигура\", коментира Кирчо Киров, цитиран от \"Фокус\".\n\n\r\n\tПо думите му той е бил осъден \"единствено и само по показанията на един свидетел\". Затова и бившият шеф на разузнаването ще обжалва решението на Софийския военен съд пред втората инстанция.\r\n\tДругото дело срещу Киров също не е приключило, след като през ноември 2016 г. Върховният касационен съд (ВКС) го върна за ново разглеждане от друг състав на Военноапелативния съд заради допуснати процесуални нарушения при оценката на доказателствата, които са рефлектирали върху правото на защита на подсъдимия.\r\n\tСрещу ген, Кирчо Киров се води и трето наказателно дело – зa издaвaнe нa дъpжaвнa тaйнa пpeз 2014 г. Тогава той дава телевизионно интepвю, в което paзĸaзвa ĸaĸ бългapcĸи шoфьop e бил cпaceн oт cмъpтнo нaĸaзaниe в Иpaн.", "date": "2018.01.23", "title": "Бившият шеф на разузнаването получи втора тежка присъда за присвояване"}
{"url": "http://www.mediapool.bg/valyo-toploto-izliza-ot-zatvora-news274593.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБившият шеф на столичната \"Топлофикация\" Валентин Димитров, станал известен с прозвището си Вальо Топлото, ще излезе от затвора на 9 февруари, съобщава в. \"Сега\", позовавайки се на информация от Софийския градски съд.\r\n\tТой беше осъден за безстопанственост за това, че между 2003 и 2006 г. е харчил пари на дружеството за луксозни стоки, отчитайки ги неправомерно като \"представителни разходи\".\r\n\tИнформацията за предстоящото освобождаване на Димитров съвпадна с новината, че той окончателно е оправдан по повдигнатите му обвинения за валутни престъпления.\r\n\tВъпросното дело продължи 10 години, като в крайна сметка градските съдии са се съгласили с районните, че извършените от подсъдимия деяния вече са декриминализирани.\r\n\tОбвинението твърдеше, че от 20 октомври 1999 г. до 25 юни 2003 г. в Австрия Димитров е извършил забранени финансови сделки за близо 6 млн. лв., както и че не е декларирал пред БНБ множество сделки за над 16 млн. лв.\n\n\r\n\tСрещу бившия шеф на \"Топлофикация\" има и две висящи дела за пране на пари и за длъжностно присвояване на близо 4.5 млн. лв.", "date": "2018.01.23", "title": "Вальо Топлото излиза от затвора"}
{"url": "http://www.mediapool.bg/potresavashto-nasilie-v-dom-za-detsa-i-mladezhi-s-uvrezhdaniya-v-gabrovo-news274594.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tДеца и младежи с увреждания от дома за деца “Хризантема“ в Габрово са били жертва на брутално насилие от страна на персонала. Това става ясно от видеоклипове, правени от социален работник между 2016 и 2017 година, които обаче излязоха наяве едва преди ден и то заради междуличностен конфликт.\r\n\tВидеоклиповете показват как служители в дома за деца и младежи с увреждания заплашват и удрят настанените с крясъци и обидни думи.\r\n\tВ жилището в квартал \"Трендафил“ се отглеждат десет деца, повечето непълнолетни. Грижата за тях е 24 часа, седем дни в седмицата и е поверена на 13 души персонал.\r\n\tШанай Мустафа, която е част от неправителствена организация и самата е майка на дете с увреждане, разказа пред бТВ, че при посещение в центъра с лекар е видяла дете с луксация и церебрална парализа, чийто крак бил “вързан за врата с колан“. По думите ѝ медицинският преглед е показал, че голяма част от децата имат нужда от операция, но такава още не е направена. “Децата имат потенциал, но не получават адекватна медицинска грижа. При деца с увреждания грижата се състои в това да получават адекватна терапия. Мисля, че тези записи не показват всичко, което се случва“, каза още тя.\r\n\tСпоред Йорданка Милчева – социалния работник, който е направил записите, клиповете са малка част от случващото се. Пред бТВ тя обясни, че ги е направила, за да послужат за доказателство пред компетентните органи.\n\n\r\n\tОт обясненията на работника, ръководителя на центъра, кмета и социално подпомагане става ясно, че за насилието са подавани сигнали и все пак никой отговорен не е знаел за него. Наказани също още няма.\r\n\tМилчева посочи, че е показала клипа на ръководителя на центъра Маринела Лазарова, която от своя страна е поискала среща с Даниела Василева – директор дирекция “Образование и социални дейности“, която през 2014 – 2015 г. е била ръководител на проекта, по който е започнала услугата. На срещата Лазарова показала на Василева нагледно за какво става въпрос. “През времето до 2016 г. винаги е била информирана за каквито и да е нередности в центъра, не са били вземани абсолютно никакво мерки. От 2015 до 2017 г. отговорно мога да кажа, че Даниела Василева не е идвала в центъра на посещение да види как вървят нещата“, каза Милчева.\r\n\tТя самата не работи в центъра от два месеца. Посочи обаче, че не всички служители се държали зле с децата.\r\n\tРъководителят на център “Хризантема“ Маринела Лазарова обясни, че през декември е изпратила сигнал до омбудсмана, а на 11 януари официално е сигнализирала прокуратурата.\r\n\tКогато видяла първия запис, го показала на Василева и нямало абсолютно никаква реакция, тя дори не дошла на обикновен разговор със служителите. „В момента удобната позиция е да казва, че не е знаела, но не е така“, заяви Лазарова. Тя предположи, че Василева не е предавала нагоре по веригата тези сигнали.\r\n\tКметът на Община Габрово Таня Христова заяви, че е „потресена и шокирана от това, което се е случвало в центъра“ и че е „недопустимо, неразбираемо и неоправдаемо поведението, което екипът и ръководителят на центъра са си позволили да проявяват“. По думите ѝ тя разбрала за насилието на 15 януари, когато, при поискани от нейна страна обяснения по повод междуличностния конфликт, получила отговорите на Лазарова.\r\n\t“В информацията се съдържаше материал със сигнал за проявено насилие. Още същия ден изпратих сигнала на прокуратурата и Държавната агенция за закрила на детето. До тогава до мен не е достигал сигнал за насилие, а само за междуличностните конфликти“, заяви Христова.\r\n\tОт Даниела Василева получила обяснение, че не е получавала сигнали нито устно, нито официално.\r\n\tКметът се закани да е безкомпромисна към всеки, проявил грубо отношение към децата или укрил информация. Самата тя била влизала в центъра и виждала добро отношение към децата.\r\n\tДиректорът на Териториална дирекция за социално подпомагане Радостина Братованова посочи, че децата са буфер в междуличностен конфликт.\r\n\t“Управителката на заведението много добре познава Закона за закрила на детето и знае, че е длъжна незабавно да сезира компетентните органи, ако разбере за упражнено насилие върху дете или за дете в риск“, коментира Братованова и попита Лазарова защо не е сезирала Отдела за закрила на детето.\r\n\t“Сметнах, че г-жа Василева, знаейки това и не предприемайки никакви мерки, общо взето е искала потулване на случая. Тогава работодател на всички нас беше кметът на общината и тя е представител на доставчика на социалната услуга в онзи период – до април 2017 г.“, отговори Лазарова. Тя самата отрече да е имала интерес от потулване. \r\n\tНадежда Денева, независим експерт по социални услуги за деца и възрастни, коментира, че ако нямаше междуличностен конфликт, никой нямаше да разбере за случая.\r\n\tХората си разменят едни и същи обвинения, което означава, че най-вероятно имат една и съща вина. Но по линията нагоре всеки се прави на ощипан – че нищо никога не е знаел, вкл. и хора на много високо ниво.\r\n\t“В случая прокуратурата трябва да си свърши работата, служителят, упражнил насилие, трябва да получи наказателна отговорност, но това не означава, че няма друг проблем и е крайно време той да бъде сложен на масата. Целият процес на деинституционализация тръгна много добре, но не се случи добре, добави тя.  \r\n\tПо-късно от Комисията за защита от дискриминация обявиха, че са се самосезирали по сигнала за насилие над деца с увреждания в дома.", "date": "2018.01.23", "title": "Потресаващо насилие в дом за деца и младежи с увреждания в Габрово"}
{"url": "http://www.mediapool.bg/obshtini-shte-poluchat-nad-4-mln-lv-za-obshti-ustroistveni-planove-news274595.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tМинистерството на регионалното развитие и благоустройството (МРРБ) ще отпусне над 4.1 млн. лв. за изработване на общи устройствени планове на общините през 2018 г.\r\n\tРедът и условията за достъп до този ресурс са утвърдени от министъра на регионалното развитие Николай Нанков.\r\n\tСъгласно Закона за устройство на територията на министъра на регионалното развитие е възложено разпределянето на средствата от държавния бюджет, които се предвиждат за финансово подпомагане изработването на общи устройствени планове.\r\n\tВ съответствие с одобрените ред и условия МРРБ ще предприеме действия за финансово подпомагане на общините, които са кандидатствали след 2016 г. за подпомагане изработването на задания и проекти на общи устройствени планове.\r\n\tДопуска се финансиране по сключени договори с избран изпълнител след 2014 г., чието изпълнение не е приключило, е посочено в съобщението.", "date": "2018.01.23", "title": "Общини ще получат над 4 млн. лв. за общи устройствени планове"}
{"url": "http://www.mediapool.bg/borisov-obsadi-s-turskiya-poslanik-predstoyashtata-sreshta-es-turtsiya-news274596.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПремиерът Бойко Борисов се е срещнал с посланика на Турция Хасан Улусой, съобщиха във вторник от правителствената пресслужба. \r\n\tПо време на разговора Улусой е поздравил българския премиер с поемането на ротационното председателство на Съвета на ЕС и изразил очакване, че това ще бъде успешен период не само за страната ни, но и за цяла Европа.\r\n\tДвамата са единодушни, че диалогът между държавите-членки на ЕС и Турция трябва да бъде нормализиран в контекста на разбирателство и разумни решения, се посочва в съобщението.\r\n\tПремиерът Борисов и посланик Улусой са обсъдили и подготовката и организацията на предстоящата среща между ръководителите на водещите европейски институции и Турция. \r\n\tНа срещата е било дискутирано и продължаващото сътрудничество и партньорство между България и Турция в областта на културата. Възстановяването на духовни сгради на територията на двете страни беше заявено още при срещата на премиера Борисов с турския президент Реджеп Тайип Ердоган на 7 януари в Истанбул, когато двамата откриха реставрирания български храм \"Свети Стефан\", се отбелязва в съобщението.\r\n\tБорисов и посланикът на Турция са обобщили на срещата си, че България и Турция ще продължат да поддържат активно двустранно сътрудничество, защото освен непосредствен наш съсед, турската държава е и важен партньор в областта на миграцията, борбата с тероризма, земеделието и енергетиката.", "date": "2018.01.23", "title": "Борисов обсъди с турския посланик предстоящата среща ЕС-Турция"}
{"url": "http://www.mediapool.bg/spetssadat-otnovo-ne-uspya-da-dade-hod-na-deloto-ktb-news274591.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСпецсъдът направи във вторник втори неуспешен опит да даде ход на делото за източването на КТБ срещу Цветан Василев и още 17 подсъдими.\r\n\tОсновната причина отново бе, че липсват данни банкерът, който е в изгнание в Белград от 2014 г., да е получил копие от обвинителния акт, тъй като няма отговор на направената съдебна поръчка до Сърбия.\r\n\tОсвен това на заседанието не присъстваше и бившият изпълнителен директор на КТБ Георги Христов, който според защитата му е болен.\r\n\tТака съдия Виржиния Петрова бе принудена да отложи заседанието за февруари, като отмени насроченото миналия път заседание за сряда. Тя определи още няколко дати до края на годината. Спецпрокуратурата отново поиска адвокатите на Василев да съдействат за връчването на материалите по делото, но те обясниха, че не разполагат с негов телефон, имейл или номер на факс за връзка с него. \r\n\tОсвен Цветан Василев, задочно обвинен за създаване и ръководене на престъпната група, отговорна за присвояване на 2.559 млрд. лв, както и за общо 146 престъпления, пред спецсъда ще отговарят още 17 души.\r\n\tСред тях са бившата шефка на вътрешния одит на КТБ Снежана Стефанова, която е обвинена за участие в престъпната група и за участие в 138 длъжностни присвоявания. Одиторката от \"Кей Пи Ем Джи\" (KPMG) Маргарита Голева също е посочена от спецпрокуратурата като участник в групата. Тя ще отговаря за 69 длъжностни присвоявания.\r\n\tБившият изпълнителен директор на КТБ Александър Пантелеев е подсъдим за 130 присвоявания. Одиторът от KPMG Красимир Хаджидинев е в списъка с 68 присвоявания. Бившият изпълнителен директор Георги Христов е с 99 присвоявания.\n\n\r\n\tБившият изпълнителен директор на банката Илиан Зафиров също е участник в групата и ще бъде съден за 38 присвоявания. Бившият шеф на управление \"Кредитиране\" в КТБ Георги Зяпков ще бъде съден за 130 присвоявания. Главен експерт в Дирекция \"Анализ и обработка на кредитни сделки\" Елка Стойкова също е посочена като участник в групата и ще отговаря за шест длъжностни присвоявания.\r\n\tГлавната счетоводителка на КТБ Мария Димова ще бъде съдена само за участие в организираната престъпна група. По същия начин стоят нещата със заместник-главната счетоводителка Борислава Тренева-Кючукова, както и с главната касиерка Маргарита Петрова.\r\n\tЗамесени в делото са и трима бивши високопоставени служители в БНБ. Това са двамата бивши подуправители и шефове на управление \"Банков надзор\" Цветан Гунев и Румен Симеонов. Те са обвинени в престъпление по служба, защото не са упражнили контрол върху банката. Наред с тях подсъдима е и шефката на екип в \"Надзорно наблюдение на кредитните институции\" Славияна Данаилова.\r\n\tОстаналите трима изправени пред спецсъда са Светлана Георгиева, Елена Инджева и Рангел Стойчев, за които обаче все още не е ясно каква роля са имали в източването на КТБ според държавното обвинение.\r\n\tОбвинителният акт и копията му по делото са с общ обем от над 210 000 страници. През лятото спецрокуратурата обяви, че са разпитани над 400 свидетели, сред които обаче така и не бе попаднал бившият съдружник на Цветан Василев – Делян Пеевски. Разследването продължи повече от 3 години, а държавното обвинение твърди, че нанесената щета на банката е около 2.5 млрд. лв. Данни за участието на Пеевски в източването обаче липсват, обяви нееднократно шефът на спецпрокуратурата и наблюдаващ прокурор по делото Иван Гешев.", "date": "2018.01.23", "title": "Спецсъдът отново не успя да даде ход на делото \"КТБ\""}
{"url": "http://www.mediapool.bg/fashizma-da-osadim-li-news274598.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПривет, култураджии,\r\n\tЕдно лице, студент ми бил някога, но чието име не ще спомена, написал следното под публикация на момчето Рошкев:\r\n\t\"...Кьосев навремето ми преподаваше и беше по-друг, някак културологично ориентиран...Днес гледам, че го е ударил на джендърство, пък и стана политик..Моделира евро съзнание, а преди моделираше българско. Няма да се учудя да се осоросоиди до там, че, ако стане министър, да забрани \"вторичната българска държавност след Освобождението\", за която ми преподаваше и да постанови еврохунвейнбинска културна революция...Голям скок- от националното към интернационалното...Незнам защо, ама мяза на Коминтерн някакси, Брюкселски Коминтерн...\"\r\n\tЦитирам го тук заради речника - \"вторичната българска държавност\", \"брюкселски коминтерн\", \"осоросоиди се\", \"еврохуъвенбински\",\"ударил го на джендърство\". На този език не съм го учил, държа да отбележа, сам си го е научил. А той сам говори за себе си. Защото е брутален, нахален и ... напълно празен, кух, пълен с плюнка, жестов, но ... просто нищо не значи. Освен че е фашизоиден, напомня ми за \"юдео-болшевизма\", \"подчовеците\" и \"паразитите\" на Третия райх. И както в оня случай, и сега подобен език има една-единствена функция - да даде възможност на ресантимана да избликне, да се стовари, да се разрази в яростно все-оплюване без съдържание, във вековна злоба на роба без ясен адресат... Като яхне и вълната на национал-популизма, разбира се... Ресантиман на власт.\r\n\tОтдолу, в коментарите под същото писание на момчето, все такива жалки опити за бай-ганьовски \"смъдвания под лъжичката\" (ама де тоя ганьовски талант!) - \"култураджии\", \"блудкави соросоиди\", \"джендър-бендъри\"...\n\n\r\n\tОх бендъри, бендъри, остап бендъри, пеевски бендъри,.... моя родино и пламнало родно небе!\r\n\tКой наистина ви е преподавал, аз ли, друг ли? Криво ли се молихме, боже, или ти криво разбра даскалите? През празните им глави коне са минали, коне и конници, конници, конници.... и са фучали в пустото поле, дето Пеевски пее сега....\r\n\tОбаче \"култураджии\" ми става любимо, от днес вече само култураджии ще бъдем: \"Денят започва с култураджийство\", предложение за ново заглавие, радващо патриотичните маси, задоволяващо ръководството, вдигащо рейтинга. :)\r\n\tКакво ще кажете, приятели скъпи, грантаджии нелепи, еврохуйвенбини, кхмери на литературата, трансексуални кинаджии, извънземни художници, шпиц-командаджии на театъра, еврогейове на танца, американолезбийки на философията, какво ще кажете, меки китки на стила, уроди, швестъри, четяща третополова паплач? Да отговорим ли на ресантимана? Фашизма да осъдим ли?\r\n\tИли да замълчим навеки? Да се върнем към здравите патриотични традиции, идентичност да придобием, родна форма да имаме, мъжки да мълчим, православно да ръмжим, прабългарски да псуваме?\r\n\tЧе идат конници, конници, с конски опашки, с ниски чела, конници, конници, конници ...\r\n\tХайде, дайте съвет.", "date": "2018.01.23", "title": "Фашизма да осъдим ли?*"}
{"url": "http://www.mediapool.bg/silen-snegovalezh-i-izrignal-vulkan-predizvika-haos-v-yaponiya-news274599.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСтотици автомобили се оказаха блокирани в нощта на понеделник срещу вторник в токийския тунел \"Ямате\" заради обилен снеговалеж. Някои пътници бяха принудени да вървят пеша, за да стигнат до аварийните стълби и да излязат на повърхността, предадоха осведомителните агенции.\r\n\t \r\n\tТунелът, дълъг около 18 километра и минаващ под земята в центъра на Токио, се смята за най-дългия в Япония. В понеделник вечерта заради снега движението в много отсечки от скоростните шосета в града бе спряно. Както съобщи телевизия Ен Ейч Кей на един от изходите на тунел \"Ямате\" заради снега колите не са могли да се изкачат по по-стръмното платно.\r\n\t \r\n\tВ продължение на няколко часа се е образувало задръстване, дълго около десет километра. Градските служби чистели шосетата, но автомобилите в тунела престояли около десет часа. След известно време някои пътници решили да зарежат колите и пеша да стигнат до аварийните стълби, за да излязат навън. Движението бе подновено чак в шест сутринта местно време.\r\n\t \r\n\tПрез изминалото денонощие в Токио натрупа над 20 сантиметра сняг, температурите са ниски и пътищата са хлъзгави. В японската столица често вали сняг, но рядко се задържа, отбелязва Ройтерс. Снегът вече спря и градските служби продължават да разчистват улиците, а с чистенето на тротоарите се захващат местните жители, собствениците на магазини и ресторанти. Движението обаче още е нарушено, някои влакове потеглят със закъснение.\r\n\t \n\n\r\n\tХиляди бяха принудени да прекарат нощта на летище \"Нарита\", защото заради снега бяха затворени пистите и отменени около 150 полета. След полунощ летището постепенно поднови работа.\r\n\t \r\n\tОколо 70 души са пострадали в Токио заради снега, главно от падане. Съобщава се за около 740 катастрофи.\r\n\tЯпонски войник пък загина във вторник, а други бяха ранени след изригване на вулкан, причинило свличане на лавина край ски станция северозападно от Токио, предаде Франс прес.\r\n\t \r\n\tВоеннослужещ от японските сили за самоотбрана, както се нарича официално армията, загина, повлечен от лавина, докато тренираше, заяви за АФП говорител на министерството на отбраната. Петима други войници са ранени.\r\n\t \r\n\tМалко по-рано представител на спасителната служба съобщи за починал 49-годишен мъж, без да добави подробности. Според спасителите след изригването на вулкана Кусацу-Ширане в центъра на главния японски остров Хоншу са ранени още 10 души, петима от които - тежко.\r\n\t \r\n\tСред тях са четирима ранени от пръсналото се стъкло в кабинка на лифт, ударен от вулканичен камък.\r\n\t \r\n\tЛифтът е спрял поради прекъсване на захранването и според местните власти горе са останали 78 души, а телевизия Ен Ейч Кей съобщи, че 8 от тях са получили помощ.", "date": "2018.01.23", "title": "Силен снеговалеж и изригнал вулкан предизвика хаос в Япония"}
{"url": "http://www.mediapool.bg/germaniya-i-frantsiya-prieha-rezolyutsiya-za-nov-dogovor-za-priyatelstvo-news274600.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tГерманските и френските законодатели приеха обща резолюция, в която се подчертава необходимостта от по-тясно сътрудничество между двете страни. Приемането на документа е по повод 55-ата годишнина от подписването на Елисейския договор за приятелство, предаде Асошиейтед прес.\r\n\t \r\n\tНа специално заседание на Бундестага председателят на френското Национално събрание Франсоа дьо Рюжи заяви, че мултилатерализмът е \"тайната на успеха на Европа\". Укрепването на сътрудничеството между нашите две страни е предпоставка за укрепването на Европа, каза той.\r\n\t \r\n\tПодписаният през 1963 година Елисейски договор бележи помирението между Франция и Германия след Втората световна война.\r\n\t \r\n\tОдобрявайки общата резолюция и признавайки важността на договора, германските законодатели призоваха за ново споразумение за задълбочаване на сътрудничеството.\r\n\t \r\n\tПо-късно снощи делегация от германски депутати, водена от председателя на Бундестага Волфганг Шойбле, участва в Париж в специално заседание на френския парламент. В реч, произнесена на френски, Шойбле заяви, че френско-германското сътрудничество е история на един успех и подчерта, че нито едната, нито другата страна няма бъдеще без Европа.\r\n\t \n\n\r\n\tВ общата резолюция, гласувана от парламентите на двете страни, техните правителства се призовават да \"адаптират основополагащите принципи на Елисейския договор\", така че той да отговаря на новите предизвикателства на глобализацията. Сред тях Шойбле посочи световната миграция, опасността от международен тероризъм, въоръжените конфликти край външните граници на Европа, натиска от страна на авторитарни режими и еволюцията на международните финансови пазари.\r\n\t \r\n\tФренският парламент прие със 133 гласа срещу 12 против и двама въздържали се резолюцията, одобрена преди това от Бундестага.", "date": "2018.01.23", "title": "Германия и Франция приеха резолюция за нов договор за приятелство"}
{"url": "http://www.mediapool.bg/amerikanskiyat-shtat-varmont-legalizira-marihuanata-news274601.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tВърмонт стана деветият американски щат, който легализира употребата на марихуана за развлечение, съобщи Ройтерс.\r\n\t \r\n\tГубернаторът на щата, републиканецът Фил Скот подписа закона, приет този месец от щатския парламент. От 1 юли той разрешава на лица, навършили 21 години, да притежават до една унция (28,3 г) от наркотика и да отглеждат до шест растения. Търговията с марихуана не се легализира.\r\n\t \r\n\tСъседният щат Масачузетс, близкият Мейн и още шест щата легализираха употребата на марихуана.", "date": "2018.01.23", "title": "Американският щат Върмонт легализира марихуаната"}
{"url": "http://www.mediapool.bg/forumat-v-davos-se-sabira-pod-mototo-da-sazdadem-obshto-badeshte-v-edin-razedinen-svyat-news274602.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПолитици, бизнес лидери, банкери и знаменитости се събират тази седмица в Швейцарските Алпи под мотото \"Да създадем общо бъдеще в един разединен свят\" за четиридневния форум в Давос (от 23 до 26 януари) на фона на обезпокоителната обстановка в света, пише Ройтер\r\n\tДокладът за глобалните рискове, публикуван от Световния икономически форум (СИФ) миналата седмица, показа, че мнозина отчитат засилване на риска от политическа и икономическа конфронтация между водещите сили тази година, припомня агенцията.\r\n\tСпоред в. \"Ню Йорк таймс\" обаче на сегашния форум опасенията от популизма са отслабнали и глобалната икономика изглежда най-стабилна от години.\r\n\tДоналд Тръмп, който ще бъде първият действащ американски президент, който ще посети Давос след Бил Клинтън през 2000 година, е източник на голяма част от безпокойствта след изпълнената му със сътресения първа година на власт, пише по-нататък Ройтерс.\r\n\tФорумът започва с реч на индийския премиер Нарендра Моди и ще приключи в петък. Очаква се тогава Тръмп да говори пред голямата аудитория, пред която миналата година китайският президент Си Цзинпин предложи да запълни празнината в световното лидерство, създадена от отдръпването на САЩ.\n\n\r\n\tФренският президент Еманюел Макрон ще говори пред форума в сряда (24 януари), като ще предложи собствената си \"диагноза\" за глобализацията и ще представи идеите си за борба с нарастващото неравенство, глобалното затопляне и засилването на национализма.\r\n\r\n\r\n\r\n\tКъм Макрон ще се присъединят германският канцлер Ангела Меркел, която се връща на международната сцена след месеци на политическа безизходица у дома, и италианският премиер Паоло Джентилони.\r\n\tПредседателят на Европейската комисия Жан-Клод Юнкер също ще се обърне към участниците, завръщайки се в Давос след 20-годишно отсъствие.\r\n\tФорумът тази година ще включва и няколко панела, посветени на сексуалното насилие като знак на уважение към движението #MeToo.\r\n\tСлед критиките през предходни години, че не представлява жените, СИФ тази година определи седем жени за съпредседатели, сред които са ръководителката на Международния валутен фонд Кристин Лагард и Джини Ромети, шефката на Ай Би Ем (IBM)\r\n\tСред другите присъстващи лидери са премиерът на Великобритания Тереза Мей, израелският премиер Бенямин Нетаняху, няколко африкански лидери, включително новият президент на Зимбабве Емерсон Мнангагва.\r\n\t\r\n\tШампанското може да се лее още по-свободно на Световния икономически форум в швейцарския курорт Давос поради промяната в глобалната ситуация, пише от своя страна вестник \"Ню Йорк таймс\"\r\n\tСъбралите се на предишния форум се оказаха в необичайната позиция да са на прицела на глобален бунт - Великобритания наскоро беше гласувала да напусне ЕС, голяма част от французите се вслушваха в Марин льо Пен и заплахите й за бунт срещу европейските лидери, а Доналд Тръмп, дни преди встъпването си в длъжност, обещаваше да използва Белия дом за действия срещу глобални институции като Световната търговска организация, НАТО и климатичното споразумение от Париж. За събралите се на предишния Световен икономически форум тези събития изглеждаха част от същата буря, подсилена от недоволството заради растящото неравенство в доходите\r\n\tНа сегашния форум опасенията от популизма са отслабнали и глобалната икономика изглежда най-стабилна от години. Вашингтон даде щедри данъчни бонуси на богатите домакинства и корпорациите - и човекът, постигнал това, президентът на САЩ Доналд Тръмп, се кани да посети Давос, продължава американският вестник\r\n\tСъбралите се в Давос имаха много причини да се чувстват късметлии и преди. Сега имат още повече. Льо Пен беше победена от открит поддръжник на глобализацията и бивш инвестиционен банкер на \"Ротшилд\" - Еманюел Макрон, който също е посещавал Давос.\r\n\tОфициално Великобритания все още върви към напускане на Европа, но при условия, които няма да променят нищо значимо, докато политиците се преструват, че извършват революция.\r\n\tАнтиглобалистките заплахи на Тръмп доведоха до минимални промени в международния ред - НАТО и СТО все още съществуват, а обещаната търговска война с Китай не е започнала, смята \"Ню Йорк таймс\"\r\n\tЗа първи път от началото на глобалната икономическа криза, започнала преди десетилетие, световните икономики растат в унисон. Европа, отдавна смятана за тежкия случай на глобалната икономика, сега е лидер в растежа.\r\n\tПобедата на Макрон във Франция доведе до промени в трудовото законодателство, пословично с липсата на гъвкавост, което хареса на бизнес лидерите, докато в същото време обещава защита на работещите, подобна на тази в северните страни. Испания също показва подобрение с нарастването на износа и дори драмата със заплахата за отделяне на Каталуния не попречи на растежа. В САЩ икономиката получи импулс от активния фондов пазар.\r\n\tКитай успокои страховете за дестабилизиращо забавяне на икономиката, Бразилия излезе от икономическата депресия, а икономиката на Мексико продължава да расте въпреки съмненията за бъдещето на Северноамериканското споразумение за свободна търговия.\r\n\tДори Япония отбеляза траен икономически растеж. Глобалният растеж през тази година обещава да бъде най-бързият от 2011 г. насам\r\n\tТова не означава, че участниците в Давос нямат поводи за притеснение - между тях са Северна Корея, потенциална търговска война между САЩ и Китай, НАФТА, предстоящите избори в Италия, нестабилната коалиция в Германия и Брекзита. Не на последно място, причините за недоволството, довело до популистката вълна, все още съществуват\r\n\tНо за посетителите на Давос нещата изглеждат много добре. Може би са дори по-розови от всякога. Така че партито в Давос тази година ще бъде особено грандиозно. А всички, които не са на форума в швейцарския курорт, ще се чудят какво общо имат с тях тези разговори, отбелязва \"Ню Йорк таймс\".", "date": "2018.01.23", "title": "Форумът в Давос се събира под мотото \"Да създадем общо бъдеще в един разединен свят\""}
{"url": "http://www.mediapool.bg/samo-edna-ot-chetiri-bolnitsi-predostavya-kompleksno-lechenie-na-onkopatsientite-news274603.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЕдва 25% от всички болници и диспансери, където се лекуват пациентите с онкологични заболявания, предоставят комплексно лечение, включващо и четирите дейности по химиотерапия, лъчелечение, диспансерно наблюдение и палиативни грижи. Това показват данни на здравната каса, публикувани от специализирания сайт .\r\n\tПри 40 болници и диспансери, в които са се лекували пациентите през миналата година, едва в 11 от тях се извършват и четирите дейности по лечението на онкологичните заболявания. Tочно проследяването на пациентите обаче е изключително важно след приключване на активното им лечение.\r\n\tВ България съпоставката между различните дейности говори за пълна липса на адекватно наблюдение. През 2017 г. пациентите на химиотерапия са били 31 878. В същото време броят на диспансерните прегледи, които са извършени на хора с онкологични заболявания в страната, са едва 11 005. Въпреки че лечебните заведения, където се извършва химиотерапия са 40, тези, в които се правят диспансерни прегледи са 30. Реално обаче бройката е по-малка, защото в 12 от тях за цяла година са извършени по-малко от стотина прегледи, отбелязва изданието.\r\n\tПо закон клиниките, които извършват активно лечение на пациенти с онкологични заболявания, са длъжни, ако не предоставят сами дадена услуга, да сключат договор за осъществяването й с друго лечебно заведение. Цифрите обаче недвусмислено говорят, че има проблем осигуряването на комплексното лечение по този начин.\r\n\tОще по-малък е броят на болниците, които осигуряват възможност за палиативни грижи за пациентите им, чието състояние се е влошило. Онкоклиниките с договор с касата по тази пътека са 20, а броят на пациентите, които са преминали по нея 2181. При това те са в провинцията. На фона на най-много болници, извършващи онколечение в София, палиативни грижи са били положени само за 23 пациенти в три клиники - “Сердика“, ВМА и онкодиспансера на София-област.\n\n\r\n\tПоказателно е също така, че някои болници извършват приоритетно само и единствено добре остойностените дейности по химиотерапия, като годишно броят на пациентите им е около 1000, а броят на диспансерните прегледи 100-200, без да осъществяват лъчетерапия и палиативни грижи.\r\n\tПричината, поради която лечебните заведения не желаят да сключват договор с касата по двете дейности за диспансерни прегледи и палиативни грижи е липсата на голяма печалба за тях. Цената на амбулаторната процедура за диспансеризация при онкологични заболявания е 130 лв. За пациент с нужда от палиативни грижи пък касата дава по 51 лв. на ден.\r\n\tСпоред клиниките обаче тази сума не може да покрие разходите им, затова и до ден днешен те не искат да се занимават с хора в подобно положение. Безспорно повечето пътеки за активно лечение са с доста по-високи цени – за лъчелечение касата дава от 5.4 хил. лв. или 3.7 хил. за 20 процедури, до 1850 лв. за три дни престой, цената за брахитерапия пък е 1100 лв. Цената на пътеката за лекарствено лечение е 470 лв., а на амбулаторната процедура - 150 лв. Още по-големи са самите разходи за медикаменти, които плаща касата. През миналата година те достигнаха 327.6 млн. лв.", "date": "2018.01.23", "title": "Само една от четири болници предоставя комплексно лечение на онкопациентите"}
{"url": "http://www.mediapool.bg/yuzhnokoreiska-delegatsiya-na-poseshtenie-v-severna-koreya-za-prav-pat-ot-blizo-2-godini-news274604.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЮжнокорейска делегация прекоси в сряда границата със Севера за пръв път от близо две години, за да инспектира обекти, където са насрочени прояви, свързани с предстоящите зимни олимпийски игри, предаде Франс прес.\r\n\t \r\n\tОлимпиадата в южнокорейския курорт Пьончан стана повод за зрелищно сближаване между враждуващите държави след двугодишно напрежение на полуострова поради ускоряването на балистичната и ядрената програма на Пхенян.\r\n\t \r\n\tДвете Кореи решиха неотдавна, че Северът ще участва в игрите, двата лагера ще дефилират съвместно под знамето на единна Корея и ще се представят с общ женски отбор по хокей на лед.\r\n\t \r\n\tСеул ще изпрати освен това скиори в севернокорейски планински център, където да тренират заедно със спортистите от КНДР. Южна Корея ще участва и в обща културна проява със Севера в северната туристическа зона Кумган.\r\n\t \r\n\tОткакто севернокорейският лидер Ким Чен-ун изненадващо обяви на 1 януари, че КНДР може да участва в игрите, на полуострова закипя интензивна дипломатическа дейност. И днес 12 южнокорейски представители влязоха в земите на Севера за тридневно посещение - първото от около две години според сеулската агенция Йонхап.\r\n\t \n\n\r\n\tСеул отдавна представя своята олмпиада като \"игри на мира\", включително за да намали междукорейското напрежение.\r\n\t \r\n\tНо мирните усилия на южнокорейския президент Мун Дже-ин, обявил се за диалог със Севера, не срещат единодушна подкрепа на Юг, където някои се опасяват олимпиадата да не бъде обсебена от Пхенян.\r\n\t \r\n\tСпоред тях президентът левоцентрист е стигнал твърде далеч в стремеж да угоди на непредсказуемата съседна страна. Те дори обвиняват държавния глава, че е принесъл олимпийската мечта на спортистите от Юга в жертва на политическия олтар.\r\n\t \r\n\tВчера протестиращи изгориха на демонстрация в Сеул южнокорейско знаме и портрет на Ким Чен-ун. Това е посегателство срещу достойнството на върховния лидер, извършено от предатели и психопати, възмути се Ри Мион от севернокорейското движение Демократичен фронт за обединение на Корея, цитиран от официалната агенция КЦТА.", "date": "2018.01.23", "title": "Южнокорейска делегация на посещение в Северна Корея за пръв път от близо 2 години"}
{"url": "http://www.mediapool.bg/koi-sa-buntovnitsite-uchastvashti-v-turskata-operatsiya-v-siriya-news274605.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tТурската армия и съюзени с тях групи сред сирийските бунтовници предприеха в събота офанзива, наречена \"Маслинова клонка\", срещу окръг Африн в северната част на Сирия, контролирана от влиятелна кюрдска милиция.\r\n\t \r\n\tКои са протурските сирийски бунтовници и какви са целите им? Агенция Франс прес отговаря във вторник на този въпрос.Фронтовете\r\n\tОкръг Африн се намира в северозападната част на провинция Алепо. Той граничи с Турция на запад и север, и с контролираните от протурските сирийски бунтовници райони на юг и изток.\r\n\t \r\n\tИзточно от Африн бунтовници са разположени на позиция по протежение на автомагистрала между градовете Азаз и Мареа - двата им бастиона в района.\r\n\t \r\n\tДруги сили - бунтовници от съседната провинция Идлиб - са разположени южно от анклава.\r\n\tСтотици бунтовници междувременно напреднаха заедно с войските на Анкара откъм турска територия, където бяха изпратени в подготовка на настъплението.Силите\r\n\tПодкрепяните от Турция и участващи в настъплението бунтовници наброяват около 25 000, казва Ясер Абделрахим, член на центъра за съвместни операции в офанзивата.\r\n\t \r\n\tСред тях има групи, участвали през 2016 г. в предишната турска военна операция на сирийска територия, наречена \"Ефратски щит\" - срещу джихадистката групировка \"Ислямска държава\" и кюрдската милиция \"Сили за защита на народа\" (СЗН), която Анкара смята за терористична организация.\r\n\t \n\n\r\n\tТогавашната офанзива събра шепа неджихадистки групировки, поддържани едновременно от Анкара и Вашингтон, като Бригадите \"Султан Мурад\" или \"Мутасем\".\r\n\t \r\n\tТези сили отново се бият рамо до рамо в новото турско настъпление.\r\n\t \r\n\tВ него участват и бойци от \"Джабха Шамия\" и \"Файлак аш Шам\" - бунтовнически коалиции, действащи в Северна Сирия от 2014 г.\r\n\t \r\n\tНяколко от тези групировки вече са имали напрегнати отношения със Силите за защита на народа, вариращи от заплахи до сблъсъци.Целта на настъплението \r\n\tУчастващите в турската операция бунтовнически сили казват, че са против СЗН и тяхното политическо крило Партия на демократичния съюз (ПДС), определяйки ги като \"терористични\" и \"сепаратистки\" групировки.\r\n\t \r\n\t\"Операцията има за цел да освободи района от всякакъв вид тероризъм и да защити цивилните, араби и кюрди\", казва Ясер Абделрахим, който е и водач на \"Файлак аш Шам\".\r\n\t \r\n\t\"Не атакуваме, за да стигнем до град Африн. Целта ни не са жилищните райони, а единствено военните бази и позиции на ПДС и СЗН\", уверява той.\r\n\t \r\n\tБунтовниците обвиняват СЗН също, че не воюват срещу силите на сирийския режим и работят в полза на етническото разделение, изселвайки арабското население.\r\n\t \r\n\t\"Целта на офанзивата е, на първо време, да прогони сепаратистките групировки от арабските села в нашите райони\", твърди Абу Меслем, командир от бунтовническата коалиция \"Джабха Шамия\".\r\n\t \r\n\tОперация \"Маслинова клонка\" няма за цел да прокуди цялата кюрдска общност, подчертава той.\r\n\t \r\n\t\"Наш дълг е да прогоним сепаратистките партии и да върнем изселените семейства, прекарали цялата зима в палатки\", отбеляза пред АФП Меслем .Операцията\r\n\tДокато настъплението навлизаше в третия си ден вчера протурските бунтовници твърдяха, че са завзели няколко села и стратегически позиции по възвишенията в района на Африн.\r\n\t \r\n\tСпоред държавната Анадолска агенция сирийските бунтовници и турските войски са навлезли на 5 км навътре в територията на Сирия.\r\n\t \r\n\tТурската операция включва въздушни и артилерийски удари срещу кюрдски позиции.", "date": "2018.01.23", "title": "Кои са бунтовниците, участващи в турската операция в Сирия"}
{"url": "http://www.mediapool.bg/amerika-za-bulgaria-e-investirala-u-nas-202-mln-dolara-za-9-godini-news274607.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНай-голямата благотворителна организация у нас - \"Америка за България\", е инвестирала в България 202 млн. долара за последните девет години. Само през 2017 г. фондацията е вложила в страната 17 млн. долара, като със средствата са финансирани 62 проекта и инициативи. Това стана ясно по време на годишния форум на фондацията, който събра в София над 500 нейни партньори от цялата страна.\r\n\tИсторията на фондацията тръгва от приетия през 1989 г. в САЩ Закон за Източно-европейската демокрация, който може да се оприличи на източноевропейски \"План Маршал\". Благодарение на него се създават 10 инвестиционни фонда в 17 централно- и източноевропейски държави.\r\n\tБългаро-американският инвестиционен фонд (БАИФ) тръгва с капитал от 55 млн. долара, поясни Десислава Тальокова, изпълнителен директор на фондацията. С възвръщаемост от над 800% БАИФ става най-успешният измежду всички 10 инвестиционни фонда, създадени през 90-те години. От разпродажбата на активите на фонда през 2009 г. се формира капиталът на \"Америка за България\" в размер на около 400 млн. долара.\r\n\tВсяка година фондацията дарява около 20 милиона долара от общия си капитал, който се реинвестира, за да не прекъсва дейността на фондацията.\r\n\t\"Няма директна връзка между фондацията и американското правителство, а посланикът на САЩ е само наблюдаващ и няма глас при вземането на решенията от борда на директорите\", обясни Нанси Шилър, президент и главен изпълнителен директор на \"Америка за България\".\n\n\r\n\t\"България има по-голям късмет от много други държави, защото на Балканите има много малко организации като нашата. Подобни фондове има в Полша, Унгария, Румъния, Албания, Словакия, но те не правят същото и нямат такъв голям обем на финансиране\", посочи Шилър.\r\n\tИ занапред фондацията ще продължава да се фокусира върху шестте си приоритета – гражданско общество и демократични институции, образование, изкуства и култура, културно наследство и туризъм, развитие на частния сектор и социална сфера, подчерта Шилър.\r\n\tТя уточни, че фондацията ще полага все повече усилия за осигуряване на устойчивост на подкрепата за неправителствения сектор чрез насърчаване на финансирането от различни донори и партньори. Целта е НПО у нас да опознаят повече възможности за финансиране. \"Това е труден и дълъг процес. Ще стартираме пилотни проекти на регионални фондове, т. нар. community funds, в Разград, Враца и Габрово\", каза Десислава Тальокова.\r\n\tНай-големият акцент на фондацията е образованието, като в него са инвестирани над 100 млн. долара. \"Америка за България\" е особено доволна от проектите си за училища на бъдещето, от създадената Академия за лидери в образованието, от детския научен център \"Музейко\", от Тръста за социална алтернатива, от проекта за Епископската базилика в Пловдив, от реновирането на детската клиника на \"Пирогов\", от подкрепата на Български донорски форум, от работата на 26 неправителствени организации за прозрачност и реформа на съдебната система и др.\r\n\tИ през 2018 г. \"Америка за България\" ще продължи да подкрепя гражданското общество. \"И занапред много внимателно ще следим медиите, проблемите със собствеността им и това, че са контролирани от една група\", посочи Нанси Шилър. \"Затова ние ще продължим нашето сътрудничество с прозрачните медии, за да разширим тяхната аудитория\", добави тя.\r\n\tОсвен подкрепата на независимите медии фондацията ще продължи да поддържа акцента си върху съдебната реформа и борбата с корупцията. Ще продължи подкрепата за създадения \"Антикорупционен фонд\". Ще се подпомага също гражданското участие и традиционната филантропия.\r\n\t\"Няма да се откажем от нито едно от нещата, които сме подкрепяли в сферата на гражданското общество досега\", посочи Шилър.\r\n\t\"Устойчивостта на гражданското общество е ключова за демокрацията. Продължавайте да вярвате в България и нейния потенциал\", заяви по време на форума посланикът на САЩ Ерик Рубин.", "date": "2018.01.23", "title": "\"Америка за България\" е инвестирала у нас 202 млн. долара за 9 години"}
{"url": "http://www.mediapool.bg/ek-podgotvya-test-za-nezavisimo-pravosadie-kato-uslovie-za-evrofondovete-news274608.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЕврокомисарят по правосъдието Вера Йоурова предлага страните от ЕС да преминават тест за независимостта на правосъдието си като условие за достъп от еврофондовете,  \"Ройтерс\" във вторник.\r\n\tЕвропейските институции са в началото на преговорите за новия бюджет на ЕС, който възлиза на близо 1 трилион евро годишно. Проектът трябва да бъде публикуван през май.\r\n\tСпоред \"Ройтерс\" идеята на Йоурова адресира основно проблемите с Полша, където правителството прави сериозни опити да придобие контрол над съдебната система. Този процес доведе до конфликт с Еврокомисията и Европарламента. Срещу Варшава започна процедура за задействане на член 7 от Договора за ЕС, което може да доведе до лишаване от глас на най-голямата източноевропейска страна при взимането на решения в европейските институции.\r\n\tКомисар Вера Йоурова казва, че в Европейската комисия има консенсус за това, че трябва да се работи по идеи за подсилване на правораздавателните системи, докато се планира новият бюджет на ЕС.\r\n\t\"Един от начините да се случи това е като се настоява, че независимото правосъдие е необходимо за ефективен контрол над използването на еврофондовете. Бих искала да предложа едно подобно обвързване между двете\", коментира Йоурова.\n\n\r\n\tПреди ден Европейската комисия потвърди, че еврокомисарят по правосъдието участва в подготовката на новия бюджет.\r\n\tЙоурова коментира, че през втората половина на 2018 г. е възможно да бъде изработен и прегледът на политиката на ЕС за налагане на общи стандарти в правосъдието. Една от възможностите е всяка година да се прави ревизия на представянето на националните правораздавателни системи. Този процес вероятно ще се обвърже със задължителния анализ на националните икономически политики по сближаването и общите цели, за които са се договорили държавите от ЕС.\r\n\tЙоурова смята, че ако новите правила бъдат одобрени, те ще са в сила за всички страни членки и за всички еврофондове.\r\n\t\"Това не бива да се възприема като наказателна мярка, а като механизъм за подкрепа на добри практики. Дискусията по предложенията може да помогне за преодоляване на някои от пречките за достъп до еврофондовете\", смята еврокомисарят.\r\n\tВера Йоурова е работила по управлението на фондовете за регионално развитие в Чехия.\r\n\t\"Ройтерс\" коментира, че някои от правителствата на богатите западноевропейски държави, които са основни донори в ЕС, са раздразнени от проблемите в част от източноевропейските членове на съюза.\r\n\tЗападноевропейските държави трябва да запълнят дупката, която се отваря от напускането на Великобритания, а техните партньори в Източна Европа създават постоянно нови проблеми. Затова се засилва и натискът да има ясна връзка между получаването на субсидии и спазването на стандартите на ЕС.", "date": "2018.01.23", "title": "ЕК подготвя тест за независимо правосъдие като условие за еврофондовете"}
{"url": "http://www.mediapool.bg/prodalzhavat-protestite-na-frenskite-nadzirateli-za-po-dobri-usloviya-na-rabota-news274609.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНадзирателите в десетки затвори във Франция днес нарушиха работата им с искане за по-добри условия на труд, във втора поредна седмица протести, предизвикани от нападения на затворници срещу надзиратели, предаде Асошиейтед прес.\r\n\t \r\n\tМинистерството на правосъдието съобщи, че има протести в най-малко 98 затвора из цялата страна. Надзирателите са започнали работа по-късно или са блокирали входове на затвори.\r\n\tСиндикати на надзирателите призоваха за \"пълно блокиране\" преди насрочения за вторник следобед нов кръг преговори с министерството.\r\n\t \r\n\tНадзирателите искат по-добро заплащане и засилени охранителни мерки, в добавка към предложените от правителството нови щатни длъжности.\r\n\t \r\n\tПротестите бяха предизвикани от няколко нападения срещу надзиратели в различни френски затвори в последно време.", "date": "2018.01.23", "title": "Продължават протестите на френските надзиратели за по-добри условия на работа"}
{"url": "http://www.mediapool.bg/ep-shte-obsadi-namalyavane-na-evrodeputatite-zaradi-napuskaneto-na-velikobritaniya-news274610.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tКомисията по конституционни въпроси на Европейския парламент подкрепи във вторник предложението броят на евродепутатите да бъде намален от 751 на 705 заради напускането на Великобритания, съобщи ЕП, цитиран от БТА.\r\n\t\r\n\tПредвижда се предложението да бъде гласувано на пленарна сесия през февруари. За да влезе в сила, предложението следва да бъде подкрепено единодушно в Европейския съвет. Ако бъде приложена, промяната ще важи от следващите избори за ЕП догодина.\r\n\t \r\n\tПредвижда се България и още 12 държави да запазят броя на евродепутатите си, а 14 държави да получат допълнителни места. Най-облагодетелствани от промените биха били Испания и Франция, които биха получили по пет допълнителни места в ЕП. Предвижда се Холандия и Италия да имат трима евродепутати повече, а с по един биха се увеличили мандатите на Румъния, Полша, Швеция, Австрия, Дания, Словакия, Финландия, Хърватия и Естония. Ирландия би получила още две места.\r\n\t \r\n\tМиналата есен в комисията по конституционни въпроси на ЕП постъпи предложение броят на евродепутатите да бъде намален на 700, като се отбелязваше, че според договора за ЕС броят на мандатите е до 751 и всяка държава трябва да има поне шестима и най-много 96 евродепутати. В сегашния състав на ЕП Великобритания разполага със 73 евродепутати.\r\n\t \r\n\tПарламентарната комисия днес реши 16 от британските мандати да бъдат оставени в запас за държави, които може да се присъединят към Общността занапред. Предложението осигурява места и за евродепутати, избрани от общоевропейска листа и чийто брой следва да съответства на броя на държавите в ЕС (по един на държава).", "date": "2018.01.23", "title": "ЕП ще обсъди намаляване на евродепутатите заради напускането на Великобритания"}
{"url": "http://www.mediapool.bg/osem-raneni-i-nad-130-sgradi-sa-postradali-pri-zemetresenie-v-indoneziya-news274611.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tОсем души бяха ранени при земетресението с магнитуд 6 в Индонезия, предадоха световните агенции.\r\n\t \r\n\tРанените са ученици в гимназия в град Сияджур, който е близо до епицентъра на труса. Те пострадали, когато таванът на училището им рухнал. Шестима от ранените са в тежко състояние.\r\n\t \r\n\tТрусът нанесе щети на над 130 сгради, сред които една джамия в провинциите Западна Ява и Бантен. Земетресението не предизвика цунами.\r\n\t \r\n\tТрусът стана в океана край Западна Ява, на дълбочина 44 километра и на около 130 километра от столицата Джакарта.\r\n\t\r\n\tСпоред индонезийската служба по метеорология, климат и геофизика, трусът не е имал потенциал да предизвика цунами. Не е издадено предупреждение за цунами, отбелязва АП.\r\n\t \n\n\r\n\tСгради в Джакарта се разлюляха в продължение на 10 до 20 секунди. В някои от тях бе разпоредена евакуация, което доведе до стичане на хора по улиците.\r\n\t \r\n\tИндонезия е най-големият архипелаг в света. Тя е разположена над Тихоокеанския \"Огнен пръстен\", район със засилена земетръсна и вулканична активност.", "date": "2018.01.23", "title": "Осем ранени и над 130 сгради са пострадали при земетресение в Индонезия"}
{"url": "http://www.mediapool.bg/finansovoto-ministerstvo-otkaza-da-prodade-dtsk-za-100-mln-lv-zaradi-lihvata-news274626.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tМинистерството на финансите не е одобрило заявените поръчки на инвеститорите в държавни ценни книжа (ДЦК) на аукциона, проведен на 22 януари, съобщиха от ведомството.\r\n\tТогава фискът пусна за продажба 25-годишни ДЦК, деноминирани в лева, с падеж 24 януари 2043 г. и с обем от 100 млн. лв.\r\n\t\"Участниците на пазара проявиха засилен интерес към емисията, като подадоха поръчки със съвкупна номинална стойност от 139.9 млн. лв.\", посочиха от ведомството. \r\n\tМинистерството обаче не е одобрило заявените поръчки, \"отчитайки състоянието на фиска, както и целта за финансиране при оптимално възможна цена\", посочиха оттам. Ведомството не коментира каква е постигнатата лихва, но от съобщението се разбира, че то не е останало доволно от нея.\r\n\t\"МФ ще продължи балансираната си и гъвкава политика по управление на държавния дълг, който е един от най-ниските в ЕС, имайки предвид както пазарното състоянието, така и необходимостта от дългово финансиране\", коментираха още оттам.", "date": "2018.01.23", "title": "Финансовото министерство отказа да продаде ДЦК за 100 млн. лв. заради лихвата"}
{"url": "http://www.mediapool.bg/kabinetat-redaktira-speshnite-si-merki-za-noviya-lift-v-bansko-news274627.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПравителството е решило да редактира  по казуса с втория кабинков лифт в Банско, взето на 28 декември 2017 г. заедно с промяната на плана за управление на парк \"Пирин\", позволяващо ски строежи в буферната му зона. Това става ясно от изпратен от електронната поща на Министерския съвет до екокоалицията \"За да остане природа в България\" проект за промяна на решение 823, което е за предприемане на спешни мерки по реда на екозаконодателството при наличие на инвестиционно намерение за строеж на нова кабинкова линия в Банско.\r\n\tВ , без обяснения, мотиви и информация защо е изпратен, се допълва, че решението е и за налагане на забрана за одобряване и съгласуване на строителство в границите на зоната за туризъм и зоната на сградите и съоръженията в парка.\r\n\tЗаписано е още, че се възлагана екоминистъра при наличие на инвестиционен интерес за изграждане на нова туристическа кабинкова линия в Ски зона \"Банско\" и на включените в нейната цялостна система подсистеми и инфраструктура да предприеме спешни действия за съгласуване по реда на екологичното законодателство на всички необходими устройствени планове и инвестиционни предложения.\r\n\tДопълнена е и точка, според която \"до влизане в сила на нов план за управление на Национален парк \"Пирин“ министърът на околната среда и водите да не одобрява и да не дава съгласие за извършване на каквото и да е строителство в границите на зона ІІІ – Зона за туризъм и в затворената от външните й граници зона ІV – Зона на сгради и съоръжения съгласно Плана за управление на Национален парк „Пирин“, с изключение на строителство на обектите по т. 1\" (тоест кабинковия лифт и съпътстващата го инфраструктура като тоалетни, чайни и др. заведения).\r\n\tЯвно редакцията и допълването на приетото на 28 декември 2017 г. решение 823, което все още не е публикувано в Държавен вестник, цели легитимиране на заявленията на Бойко Борисов пред партията на Зелените в Европарламента, а по-късно и в София, че в парка , дори тоалетна не може, макар сега да става ясно, че все пак тоалетни трябва да има.\n\n\r\n\tОт \"За да остане природа в България\" коментират по повод изпратеното им проекторешение, че то \"не може да реши проблемите от нарушаването на българските закони и европейските директиви, не само защото не е обвързано с отмяна на решение 821 (за промяната на плана на парка – б.ред.), но и защото в него съществуват термини без ясни определения и значение като \"включените в нейната цялостна система подсистеми и инфраструктура\" или \"и в затворената от външните й граници зона ІV – Зона на сгради и съоръжения\".\r\n\tЕкоорганизацията допълва, че би могла да участва в диалог за намиране на законосъобразно решение, както и за спиране на разделението сред българските граждани, породено от решението на Министерски съвет, само ако той е публичен.\r\n\tПриродозащитниците припомнят, че досега са изпратени редица сигнали до различни институции по казуса. Сред тях са сигнали до Европейската служба ОЛАФ за евентуален конфликт на интереси във връзка с изказвания на комисаря по регионално развитие Корина Крецу, че подкрепя развитието на Банско, и до ЮНЕСКО за неспазване на решенията му за Пирин. Внесен е и сигнал до Главна дирекция \"Околна среда\" на Европейската комисия за хоризонтален проблем с практиката за екологични оценки на плановете за управление на националните и природните паркове в България. Министерският съвет е получил писмо с исканията на протестиращите почти месец екозащитници.\r\n\tДосега повече от 20 български града и над 10 в чужбина от 3 континента се включиха в започналите още на 28 декември протести срещу решението на правителството за промяна на плана за управление на парк \"Пирин\". Следващите демонстрации са , но ден по-рано от екокоалицията ще внесе символично още веднъж в Министерския съвет исканията си за Банско. Те са за отмяна на решението за отварянето на Пирин за застрояване, за оставка на екоминистъра Нено Димов и разкриване на реалния собственик на ски зона Банско.\r\n\t\"За да остане природа в България\" допълва, че премиерът и кабинетът са информирани как взетото от тях решение 821 от 28 декември за промяната на плана за управление на \"Пирин\" нарушава европейските директиви и българските закони и посочва, че \"всяко тяхно действие и бездействие и публично разпространение на невярна информация остава тяхна лична гражданска отговорност и хвърля сянка върху авторитета на институцията\" Министерски съвет.", "date": "2018.01.23", "title": "Кабинетът редактира спешните си мерки за новия лифт в Банско"}
{"url": "http://www.mediapool.bg/es-skorostno-izvadi-8-darzhavi-ot-cherniya-spisak-na-ofshorkite-news274628.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЕдва около месец след като ЕС обяви черен списък на държавите - данъчни убежища, Съветът на министрите реши да извади от него 8 страни, сред които Панама и Южна Корея. Това стана ясно от изказване на финансовия министър Владислав Горанов в Брюксел, който във вторник за пръв път председателстваше Съвета по икономическите и финансовите въпроси (ЕКОФИН).\r\n\tФинансовите министри на блока извадиха от списъка също така Обединените арабски емирства, Тунис, Монголия, Макао, Гренада и Барбадос. Това стана само седмици, след като в началото на декември ЕС огласи списъка със 17 държави, които не са кооперативни с евроизискванията за данъчна прозрачност.\r\n\tСлед днешното решение черният списък вече обхваща само девет юрисдикции - Американска Самоа, Бахрейн, Гуам, Маршаловите острови, Намибия, Палау, Сейнт Лусия, Самоа и Тринидад и Тобаго.\r\n\t\"Осем юрисдикции са премахнати от списъка на юрисдикциите извън ЕС, които не сътрудничат за данъчни цели вследствие на ангажименти, поети на високо политическо равнище за преодоляване на тревогите на ЕС\", се казва в изявление на съвета.\r\n\tПо думите на Горанов осемте държави са изключени от списъка заради поетите ангажименти на високо равнище, които на този етап били достатъчни.\n\n\r\n\t\"Работата не спира дотук. Ще следим дали тези държави изпълняват ангажиментите си. Те ще бъдат наблюдавани отблизо. Днешното решение показва, че въвеждането на списъка вече работи. Нашата цел е данъчните и офшорните убежища скоро да станат въпрос от миналото“, посочи Горанов.\r\n\tВъпреки това решението на министрите беше критикувано от анализатори, според които решимостта на ЕС да се справи с избягването на данъци, предизвикана от скандала \"Досиетата Панама“, започва да отслабва.\r\n\tВ отговор на журналистически въпрос Горанов призна, че по време на заседанието комисар Пиер Московиси е заявил, че изваждането на държави от списъка с такава скорост може да навреди на доверието в процеса. \"Да, много бързо част от държавите, които бяха \"притиснати“ от съвета, реагираха с ангажименти. На вас ви изглежда, че малко лековато ги местим, но ви уверявам, че това е плод на много сериозен дебат и анализ от страна на държавите членки“, посочи Горанов.\r\n\tИзвадените осем държави все пак ще влязат в \"сив списък\" на страните, които са поели ангажименти към ЕС за реформа на данъчните си закони и са под наблюдение, заяви комисар Валдис Домбровскис.\r\n\tСпоред него писмата с поетите ангажименти от офшорките трябва да са публични. Горанов обаче коментира, че писмата не може да се разкрият автоматично, а първо трябва да се влезе в комуникация със съответните страни, за да се потърси тяхното съгласие. В противен случай разкриването на поетите от тях ангажименти би било нечестно.Горанов каза още, че министрите във вторник не са дискутирали въвеждането на евентуални санкции за държавите от черния офшорен списък, но има такова предложение и ще се търси консенсус по него в работната група към съвета. Личното мнение на министъра е, че такива рестрикции трябва да бъдат въведени.\r\n\tМинистрите на финансите са разгледали и напредъка на държавите членки по плана за действие за намаляване на лошите кредити. Преди дни Европейската комисия публикува доклад, от който става ясно, че само четири закъсали държави – Гърция, Кипър, Италия и Португалия, имат по-високо ниво на  в сравнение с България.\r\n\tВалдис Домбровскис коментира, че комисията е доволна, че общото ниво на лошите кредити в съюза намалява до 4.6% през 2017 г. По думите му има окуражителен напредък в някои държави с високо ниво на лошите кредити като Испания, Португалия и Словения. Домбровскис не спомена България в тази категория страни. Комисарят заяви още, че през март ЕК ще предложи пакет от предложения за намаляване на нивото на лошите кредити в съюза и предотвратяване на натрупването им в бъдеще.\r\n\tМинистрите са обсъдили и криптовалутите, така че те да не се превръщат в инструмент за закононарушения и пране на пари.\r\n\tНа журналистически въпрос кога България ще кандидатства за банковия съюз, Горанов отговори, че това ще стане, когато страната е готова. Той повтори, че България води разговори с Европейската централна банка и някои евролидери относно желанието си да кандидатства за включване на лева във Валутно-курсовия механизъм II, което е условие за членство в еврозоната.", "date": "2018.01.23", "title": "ЕС скоростно извади 8 държави от черния списък на офшорките"}
{"url": "http://www.mediapool.bg/povecheto-balgari-smyatat-demokratsiyata-v-stranata-za-zastrashena-news274629.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\tОбщо 51% от участниците в експресно проучване на \"Галъп интернешънъл\" са съгласни с твърдението, че \"демокрацията в България в момента е застрашена“. Общо 40% са на обратното мнение, а останалите се колебаят. Коментарът на \"\"Галъп\" е, че данните са важна \"сигнална лампа\".\r\n\tТелефонният сондаж на агенцията по актуални теми е проведен сред 801 души на 15 и 16 януари по специалната панелна методика, която осигурява възможно най-висока представителност на данните. Абсолютна максимална грешка е ± 3.5 при 50% дялове. Един процент от извадката е равен на около 55 хиляди души. Подобни сондажи служат най-вече за отразяване на най-общата моментна картина на нагласите.\r\n\tНа този фон обаче близо 60% от българите не са солидарни с нито една от темите, заради които техни сънародници протестираха през последните няколко седмици. По-сериозни протестни прояви имаше срещу възможността за застрояването на Пирин, а властта се включи в контрапротеста. Протести \"за\" и \"против\" имаше и около Истанбулската конвенция. Протестираха учени от БАН и преподаватели от Софийския университет. Полицаите получиха увеличение на заплатите, след като заплашиха с протест в деня на официалното откриване на европредседателството. Мащабни протести имаше и в десетки общински болници заради липсата на пари.\r\n\tВъпреки тежките обществени проблеми и констатацията, че \"демокрацията е застрашена\", едва 38% от българите са готови да се солидаризират пряко с някаква форма на протест.\r\n\t\"Тези 38% са около 2 милиона българи, които споделят сериозна критика към статуквото. Макар и да са малцинство, те са ясно свидетелство, че общественото напрежение остава валидно, дори и на фона на тържественото откриване на европредседателството.\n\n\r\n\tНапрежението се сгъстява и от факта, че 50% възприемат мнението, че убийствата от последните седмици са по-скоро свързани с политиката, а 37% подкрепят становището, че по-скоро не са\", коментира \"Галъп интернешнъл\".\r\n\tСпоред агенцията подобни въпроси проверяват по-скоро обществения инстинкт по деликатни теми, а не толкова обществената информираност, но отговорите ясно показват \"дълбокото и трайно недоверие към политическия процес в страната\".\r\n\tОбщо 65% от участниците в изследването са чули за публикациите в западни медии, които представяха България като бедна и корумпирана страна. От тях 82% са съгласни с тези мнения.\r\n\tВъпреки това мнозинството българи (67%) са съгласни, че по време на европредседателството партийните различия трябва да се загърбят.\r\n\tПосредническата ни роля по отношение на Турция се приема нееднозначно - 49% са съгласни България да помага на Турция да подобри отношенията с ЕС. Общо 42% са на обратното мнение, а останалите се колебаят.\r\n\tСлед последните изявления за кандидатстването на България за \"чакалнята\" на еврозоната - 46% принципно одобряват въвеждането на еврото, но 48% не одобряват. Колебаят се едва 6% от участниците в изследването. В предишни сондажи на \"Галъп\" нежеланието за приемането на еврото бе по-високо.\r\n\t\"Възможно е сега да са повлияли изказвания на представители на властта. Но явно следва да се положат още повече усилия в поясняването на потенциалните ползи от въвеждането на единната валута\", коментира социологическата агенция.", "date": "2018.01.23", "title": "Повечето българи смятат демокрацията в страната за застрашена"}
{"url": "http://www.mediapool.bg/avstriyskiyat-biznes-u-nas-e-optimist-za-razvitieto-si-news274606.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЛек оптимизъм за развитието на българската икономика през 2018 г., породен от постигнатия  ръст на БВП през миналата година и увеличените поръчки, изразяват австрийските компании, работещи в България. Те обаче запазват притесненията си относно съдебната реформа у нас и остават на мнение, че ключовото за превръщането на България в по-привлекателно място за инвестиции е борбата с корупцията. Но към проблемите се присъединява изострящия се недостиг на работна ръка – не квалифицирана, а въобще работна ръка, както и \"ужасната\" пътна инфраструктура.\r\n\tТова сочи изследване сред 35 австрийски фирми, работещи на българския пазар, проведено онлайн през октомври 2017 г. и представено във вторник от търговското представителство към австрийското посолство в София.\r\n\tПодобряване на икономическия климат в предходните 12 месеца отчитат 40 процента от анкетираните, а 43 на сто очакват тази тенденция да продължи и през 2018 г. Докато 23 на сто от австрийските фирми смятат, че през 2017 г. бизнес средата се е влошила, на същото мнение за сегашната година остават 11 процента, а очакващите нищо да не се промени нарастват от 37 на 46 на сто.\r\n\tРъст в оборотите през миналата година са отчели 22 процента, а 25 на сто очакват същото и през тази година.\r\n\tБорбата с корупцията и престъпността се смята за ключова за превръщането на България в по-атрактивно място за бизнес от 23 на сто от австрийския бизнес. Фирмите желаят да бъдат третирани по честен начин от българските институции и съдилища и това е най-добрият маркетинг за бъдещи инвеститори, посочиха от търговското представителство пред Mediapool.\r\n\tАвстрийските инвеститори искат и повече правна сигурност в България. 19 на сто поставят като важно условие за правенето на бизнес зачитането на законите, непроменянето им със задна сила, прилагането на едни и същи правила за всички, както и изискването законите да са достатъчни, за да се избегне произвол. \"За това е нужна независима съдебна система, а тя зависи в голяма степен от процедурата по избиране на съдии\", казаха от търговското представителство. Според неговите представители ревизията на държавни решения 10 години назад – за което има примери – поражда съмнения относно върховенството на закона.\r\n\tСъщо 19 процента от австрийския бизнес искат предвидима икономическа политика, 17% смятат, че трябва да намалее бюрокрацията, а 10 на сто считат за изключително важна политическата стабилност.\r\n\tКвалификацията на кадрите също се поставя на първо място по важност от 19 процента от австрийските фирми, работещи у нас, а за 15 процента проблем е въобще наличието на работна ръка. \"Често проблемът е намирането на работна ръка въобще, а не само на квалифицирани кадри\", заяви търговският съветник на австрийското посолство Улрике Щрака при представянето на данните.\r\n\tТя все пак отбелязва, че нещата в тази посока тръгват на подобряване след въвеждането на дуалната система на образование в редица гимназии в страната.  Този подход се разширява и нарастват паралелките, учещи по програми, разработени съвместно в бизнеса за неговите нужди, със стажове и дори стипендии за учениците, допълни София Дамянова, мениджър на проект за дуалното обучение към търговия отдел на австрийското посолство у нас.\r\n\tУправителят на строителната \"Баумит\" Николай Бъчваров даде пример как неговата фирма дава стипендии на ученици, за да бъдат задържани в България като кадри, като финансовата помощ не е обвързана със задължение на ученика да работи за австрийското дружество. \"Все повече хора осъзнават, че покупателната способност на един лев надхвърля тази на едно евро\", заяви той.\r\n\tЩрака посочи, че близо 60 процента от австрийските фирми са готови да наемат на работа преминали дуално обучение, а 5.7 на сто вече участват в тази програма. Близо 86 на сто от австрийския бизнес е заявил, че плащаните от тях заплати са над средните за бранша или планират увеличението им. Бъчваров даде за пример как неговата компания е вдигнала трудовите възнаграждения, които средно са 1500 лв., с 10 на сто от 2018 г., но в същото време посочи, че малко са работниците  реално си изработват заплатите, тъй като общата производителност е неадекватна на получаваните възнаграждения.\r\n\tБъчваров също така смята, че страната ни има огромен проблем с регионалната пътна инфраструктура и даде за пример района на фирмената производствена база, където пътят се кърпел ежегодно и \"същите дупки после пак се отварят\" вместо да се направи сериозен ремонт.\r\n\tАлекс Хайрабедян, управител на друга фирма с австрийски капитал - за тръби \"Пайплайф\", се оплака от това, че качеството на продуктите се проверява само по документи, но не и физически, което създава проблеми на неговата фирма при изпълнение на поръчки.\r\n\tВъпреки проблемите, австрийският бизнес вярва, че икономическото положение пазарите у нас ще се подобрят, става ясно от думите на Щрака. \"Все още е необходима сериозна работа в областта на съдебната реформа\", допълни обаче тя\r\n\tЩрака посочи още, че през 2017  г. търговският оборот между двете държани е нараснал до 2 млрд. евро като за пръв път износът на български услуги в Австрия надхвърля вносът на австрийски такива у нас. По думите й това се дължи на предоставянето на услуги от дъщерните компании в България на компаниите майки в Австрия.\r\n\tСтраната е вторият по-големина чуждестранен инвеститор в България с вложените 4.214 млн. евро през 2017 г., по данни на БНБ. Най-големите австрийски фирми в България са телекомът Мтел, енергийната ЕВН, петролно-газовата \"О Ем Ви\", банката \"Райфайзен\"\"Била\", \"Кроношпан\", \"Кнауф\" и други.  \r\n\tИзследвания за нагласите на австрийския бизнес са били направени и в Румъния, Сърбия и Унгария, където оценките са сходни на тези на българската страна, но приоритетите са по-различни.\r\n\tВ Сърбия са дори още по-оптимистично настроени отколкото в България – там 45 процента от австрийските фирми очакват подобряване на икономическия климат, докато 35 са дали положителна оценка за миналата година. В Унгария обаче подобряване на икономиката чакат 51 процента, докато такава тенденция през 2017 г. са отчели 38% от австрийските инвеститори. Румъния се запазва 25-процентният дял на положително настроените фирми от Австрия, но намалява негативизмът от 44% на 32%.\r\n\tВ Румъния и Унгария се очаква спад на оборотите, макар и с малко, но дори и така процентът на фирмите с нагласи за ръст на приходите са повече от присъстващите в България. В Румъния такива са прогнозите на 70 процента от фирмите, в Унгария – 67%. Работещите в Сърбия австрийски фирми също увеличават надеждите си за повече приходи през 2018 г.\r\n\tВ Унгария, също като у нас, посочват като най-сериозен пазарен проблем наемането на работна ръка, докато в Сърбия най ги  мъчат ненавремените плащания, а в Румъния най-страдат заради инфраструктурата.", "date": "2018.01.23", "title": "Австрийският бизнес у нас е оптимист за развитието си"}
{"url": "http://www.mediapool.bg/votat-na-nedoverie-debat-na-prazni-oboroti-chiya-koruptsiya-e-po-golyama-news274586.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\tПървият вот на недоверие срещу кабинета \"Борисов 3\" започна със скандал заради отсъствието на премиера от пленарната зала, което даде основание на вносителите на вота от БСП да нарекат Бойко Борисов страхливец и за пореден път да поискат оставката му. Отсъствието бе извинено от председателя на парламента Цвета Караянчева с \"международни ангажименти\". След всеки от петте призива заседанието да бъде прекъснато, докато Борисов не се яви в залата, Караянчева обясняваше, че той \"ще бъде уведомен за желанието на колегите от БСП\". В крайна сметка премиерът така и не дойде в парламента.\r\n\t\"Оглушителното отсъствието на Борисов е самопризнание за вина за корупцията\", каза лидерът на БСП Корнелия Нинова. По думите й така вотът по темата за корупцията в държавата е приключил преди да е започнал.\r\n\tДругото оглушително отсъствие – и от пленарната зала, и от дебата, бе това на депутата от ДПС Делян Пеевски.\r\n\t\r\n\tДокато вървяха разправите в НС, правителствената информационна служба съобщи, че Борисов се срещнал с посланика на Руската федерация у нас Анатолий Макаров. Съобщението бе разпространено малко преди 14.30 ч., тоест, в разгара на дебатите по вота на недоверие.\n\n\r\n\tДругият международен ангажимент на Борисов този вторник бе среща с посланика на Турция Хасан Улусой, която обаче се беше състояла още преди Народното събрание да се събере. След това пък бе оповестено, че Борисов е провел телефонни разговори с премиерите на Сърбия и Македония.\r\n\tРазпространените кратки протоколни съобщения не дават основание да се сметне, че който и да било от тези \"международни ангажименти\" на премиера е бил толкова неотложен и съдбовен, че да му попречи да присъства на дебатите в Народното събрание.\r\n\tОт друга страна самите дебати протекоха в добре познатия стил на селска свада: размяна на обвинения кой е по-корумпиран, патетични декларации и обидни квалификации.\r\n\t\r\n\tМотивите на БСП да иска оставката на кабинета, представени от зам.-председателя на парламентарната група на \"БСП за България\" Крум Зарков, са примери като  на приходните агенции, подкупи за печелене на обществени поръчки, , влизането на бежанци през  с Турция, скандали като ,  и др.\r\n\t\"Уважаеми български граждани, правим този вот на недоверие за вас\", обяви от трибуната Корнелия Нинова и продължи: \"Всеки от вас е свободен да подкрепя БСП, ГЕРБ, ОП, \"Воля\", ДПС, но всеки от вас е срещал в живота си корупцията. Този вот не е само на БСП. Той е на майките на децата в София, които не са си платили и не са в онзи списък за детските градини с предимство. Той е за работниците, които не са си получили заплатите, но работодателите ще се измъкнат от отговорност, защото са си платили, на когото трябва или са близки до властта. Той е на собствениците на малки и семейни фирми, които няма да получат обществена поръчка\".\r\n\tНинова обеща, че рано или късно, който краде от хората ще лежи в затвора, и че България ще стане нормална държава.\r\n\t\"Краде се, купува се послушание и мълчание. Ако не искаш да бъдеш купен - бият. Усъвършенстват се, модернизират се, защото светът се модернизира. Помните ли как Бойко Борисов управляваше митниците преди години? Простичко – с телефони\", каза Нинова и припомни случая \"Ало, Ваньо\". След което обясни, че сега директно и \"модерно\" се манипулира електронната система на митниците.\r\n\t\r\n\t\"Уважаеми българи, след малко ще чуете от трибуната едно изречение, което не би трябвало никога да се изрича в демократична държава член на ЕС. А то ще бъде \"БСП няма право да говори за корупция\". Не, има, защото зад тези 80 социалисти, стоят 1 млн. българи. Вие не можете да кажете на 1 млн. българи: \"Няма да говорите\", продължи Нинова.\r\n\tПо думите й управляващите ще се опитат да отнемат на социалистите правото да бъдат водач на борбата с корупцията, но те няма да го позволят.\r\n\t\"Ние имахме възможност да станем част от корупцията - ние не искаме да споделяме с тях трапезата. Искаме да сменим модела, 28-годишния модел на управление на България\", обяви Нинова.\r\n\t\r\n\tСлед нея думата взе правосъдният министър Цецка Цачева: \"Да се твърди, че няма воля за борба с корупцията, че нищо не се прави, че няма политики, е дълбоко невярно твърдение\".\r\n\tЦачева цитира последното изследване на \"Евробарометър\", според което гражданите на много други европейски държи също сочат, че при тях има корупция.\r\n\t\"Вие спекулативно извеждате определени данни, за да повтаряте една спекулативна теза\", обърна се тя към БСП. По думите й правителството полагало големи усилия, пример за което били антикорупционният закон и променените в НПК. Друг пример били предизборните платформи на ГЕРБ и БСП – там социалистите не споменавали нито един път системната борба с корупцията.\r\n\t\r\n\tЛъчезар Иванов от ГЕРБ се включи в дебата с възхвала на премиера, който по думите му е държавник, превърнал се в международен фактор. \"Силата на нашата партия е в лидера Бойко Борисов, който без страх разкрива всички корупционни схеми и ги предава на прокуратурата\", заяви депутатът в дълго слово.\r\n\tТова накара Йордан Цонев от ДПС да се обърне към депутатите от БСП с припомнянето, че затова движението е било против общата формулировка за искане на оставка на правителството. По думите му именно заради нея са възможни подобни \"есета\" от парламентарната трибуна, а толкова важна тема като корупцията се принизява.\r\n\t\r\n\tОчаквано няколкомесечната  между депутатите Делян Добрев (ГЕРБ) и Елена Йончева (БСП) се пренесе и в този дебат. От трибуната Добрев уличи Йончева в преки връзки – чрез офшорна фирма - с фалиралата КТБ и нейния бивш собственик и днешен обвиняем и изгнаник в Сърбия Цветан Василев.\r\n\t\r\n\tПо-нататък дебатът продължи предимно с взаимни нападки и обиди. От ГЕРБ обвиняваха БСП в комунизъм, а социалистите изчетоха имената на депутатите от партията на Борисов, които са били членове на БКП.\r\n\tКулминация на т.нар. дебат стана изказването на вицепремиера от \"Обединени патриоти\" Валери Симеонов. \"Това, което извършвате в момента, е поредната свинска опашка, с която унищожавате всичко здраво в БСП. И вместо в една българска Тереза Мей, вие се превръщате в една политическа Анита Мейзер\", обърна се той към Нинова и взриви залата.\r\n\t по непредпазливост на съпруга си, когото вързала със свински опашки по време на сексуална игра.\r\n\tСимеонов определи вота като \"фалшив, жалък и унизителен\". Страх ви е от загуба на политически идеи, обърна се той към левицата, след което подхвана и ДПС: \"Когато става дума за управление, в главите ви винаги фигурират схеми и сделки и не можете да допуснете, че има хора, за които тези неща не важат\". Нека бъдем по-сдържани, докато мине председателството - после ще си разчистваме сметките, допълни Симеонов.\r\n\tОт БСП веднага поискаха той да бъде наказан заради обидните квалификации, но от ГЕРБ отвърнаха, че според правилника на НС може да бъдат санкционирани само депутатите.\r\n\t\"Щом не можете да го изгоните, можехте поне да му направите забележка за тази цинична обида\", взе думата Йордан Цонев (ДПС). И поиска Симеонов да бъде порицан и за \"менторския тон, с който говори това недоразумение към една партия, която има заслуги за спасяването на етническия мир, за стабилността в България, за членството ни в ЕС и НАТО\".\r\n\t\r\n\tЛидерът на ДПС Мустафа Карадйъ обяви, че подкрепят вота на недоверие.\r\n\tПо думите му ГЕРБ се стреми да бъде типична демократична партия, а националистите са сбор от стремящи се към властта популистки организации.\r\n\t\"При тази ситуация ние не просто подкрепяме вота на недоверие за корупцията, а посочваме първопричината – средата, която генерира корупция и некомпетентността на управляващите да управляват в съвременните условия\", каза Карадайъ. След което повтори позицията на ДПС за необходимостта от ускорени реформи и програмно правителство.\r\n\t\r\n\tНакрая председателят на групата на ГЕРБ Цветан Цветанов констатира, че днес страната ни стои много по-добре, отколкото при управлението на БСП, че сега тук идват европейски лидери.\r\n\tТой напомни за разкритията на колегата му Делян Добрев, че депутати от БСП са били посетители в КТБ. И допълни, че на този фон социалистите упрекват ГЕРБ, че са подкрепили промените, внесени от ДПС, в закона за банковата несъстоятелност.\r\n\t\r\n\tЗам.-председателят на ГЕРБ показа и данни на Центъра за изследване на демокрацията, свързана с корупционните усещания от 1999 г. до 2016 г. , обобщавайки: \"вие сте най-добри в корупцията\".\r\n\tКогато на власт е БСП, контрабандата е с най-високи нива, при ГЕРБ данните падат веднага надолу, отбеляза той.\r\n\t\"Вие твърдите, че България има 83% корупция, а по време на вашето управление са били 96%, което пропуснахте. Уважаеми колеги, когато искате да черните държавата, просто се съобразявайте с това, което се полага като усилия, за да се вижда какви са резултатите в борбата с организираната престъпност\", каза още Цветанов.Гласуването на вота на недоверие ще бъде в четвъртък сутринта. Засега само БСП и ДПС са обявили, че го подкрепят, което значи, че той ще е неуспешен, тъй като двете партии имат общо 105 депутати, а за да падне правителството, са нужни 121 гласа. ГЕРБ и \"Обединените патриоти\" очаквано ще подкрепят правителството си, а против вота ще гласуват и депутатите на \"Воля\".", "date": "2018.01.23", "title": "Вотът на недоверие: Дебат на празни обороти чия корупция е по-голяма"}
{"url": "http://www.mediapool.bg/vlastta-v-rusiya-otmeni-ruskata-premiera-na-britanskiya-film-smartta-na-stalin-news274630.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tОфициалната премиера в Русия на филма \"Смъртта на Сталин\" - черна сатира от британския режисьор Армандо Янучи, бе отменена във вторник по решение на руското министерство на културата, предадоха Ройтерс и Асошиейтед прес.\r\n\t \r\n\tСпоред руски медии вчера се е състояла предварителна прожекция на филма, на която са присъствали държавни дейци, депутати, историци и общественици. След това министерството е отменило лиценза за разпространение на филма, вече предоставен на компанията \"Волга\". Засега не е ясно дали филмът изобщо ще бъде прожектиран в руските киносалони.\r\n\t\r\n\t\"Смъртта на Сталин\" се занимава с борбата за власт сред най-близкото обкръжение на диктатора, започнала веднага след смъртта му.\r\n\t \r\n\t\"Това е слаб филм, скучен филм, той е подъл, противен и обиден\", каза Надежда Усманова от Руското историческо дружество, съорганизатор на предварителната прожекция. А Елена Драпеко, заместник-председател на комисията по култура в Държавната дума, заяви, че във филма има \"екстремизъм\" и той би внесъл \"лоша кръв в социалната хармония, която вече е постигната в руското общество\".\r\n\t \n\n\r\n\tАП припомня, че според социологически проучвания Йосиф Сталин, управлявал СССР от 1924 до смъртта си през 1953 г., все още се ползва с голямо уважение сред руснаците. Мнозина смятат, че той е извел страната до победата през Втората световна война и я е направил ядрена свръхсила независимо от извършените от него репресии, отнели живота на милиони.\r\n\t \r\n\tТАСС цитира писателя Юрий Поляков от обществения съвет на министерството на културата, според когото всички присъствали на предварителната прожекция са били единодушни, че въпросният филм е \"много слаб\" и \"съвършено лъжлив\", а също \"образец на идеологическата борба\" срещу Русия.\r\n\t \r\n\tСветовната премиера на заснетия по комикси \"Смъртта на Сталин\", е била през септември м.г. В главните роли са Стив Бушеми (Хрушчов), Саймън Ръсел Бийл (Берия), Джейсън Айзъкс (маршал Жуков) и Олга Куриленко (пианистката Мария Юдина).", "date": "2018.01.23", "title": "Властта в Русия отмени руската премиера на британския филм \"Смъртта на Сталин\""}
{"url": "http://www.mediapool.bg/navodneniya-i-risk-ot-lavini-v-zapadna-evropa-news274632.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНаводнения, придошли реки, обилни снеговалежи, риск от лавини и откъснати от света населени места имаше днес в няколко страни от Западна Европа, предадоха Франс прес и Асошиейтед прес.\r\n\t \r\n\tНа места във Франция има наводнени полета и къщи. Тридесет департамента в страната са под оранжева тревога заради лошото време и наводненията. Оранжев код означава хората да внимават заради опасни природни феномени.\r\n\t \r\n\tВ Париж река Сена преля по бреговете и се очаква максималното й ниво да бъде отчетено в петък. Очаква се то да достигне пика от 6,10 метра, регистриран през юни 2016 г. Тогава експертите казаха, че това е било най-високото ниво на реката в Париж от 30 години насам.\r\n\t \r\n\tЗаради очакваното сега покачване на водите на Сена бяха закрити няколко станции на влака, свързващ центъра с предградията и преминаващ покрай бреговете на реката.\r\n\t \n\n\r\n\tВ град Сошо заради покачване на водното ниво бе затворен автомобилният завод на Пе Ес А /PSA/ и 1800 работници се озоваха в принудителен отпуск.\r\n\t \r\n\tЮжно от Страсбург бяха взети мерки за овладяване на покачването на водите на река Рейн.\r\n\tНа германска територия точно срещу Страсбург, нивото на реката днес достигна 4,73 метра.\r\n\t \r\n\tВъв френските Алпи има обилни валежи, съчетани с топенето на падналия вече сняг на някои места. Поради риск от наводнения в много общини училищата останаха затворени. В Шамони в подножието на Монблан вчера имаше максимален риск от лавини и хората бяха призовани да не напускат домовете си. Днес обстановката се нормализира.\r\n\t \r\n\tОколо 75 туристи и работници бяха евакуирани от четиризвезден планински хотел в Северна Италия близо до границата с Австрия след лавина, паднала през нощта, предаде Асошиейтед прес. Заедно с гостите и персонала на хотел \"Лантаухерер хоф\", намиращ се на височина 1870 метра и на около 100 километра северозападно от италианския град Болцано, бяха евакуирани и местни жители.\r\n\t \r\n\tИталианските власти обявиха риск от пета степен за лавини в долината Веноста, което означава много висока опасност. Около 10 000 туристи са напълно изолирани заради снежната блокада в съседния град Тироло.\r\n\t \r\n\tВ Швейцария обилни снеговалежи затрудниха пристигането на участниците в Световния икономически форум в Давос, започнал днес. Курортите Цермат, Андермат и Зас-Фе пък са откъснати от външния свят зарази риск от лавини.\r\n\t \r\n\tВ австрийската провинция Тирол пък училищата останаха днес затворени в някои села, откъснати от света заради обилния снеговалеж.", "date": "2018.01.23", "title": "Наводнения и риск от лавини в Западна Европа"}
{"url": "http://www.mediapool.bg/nie-sme-vav-vashiya-dom-preduprezhdava-islyamska-darzhava-sled-voennite-porazheniya-news274633.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЧовекът с шал на Ислямска държава (ИД) изглежда играе на нещо като джихадистки вариант на детската игра \"ку-ку\".\r\n\tНа снимката той крие чертите си зад печално известното лого на терористичната група, но показва достатъчно заден фон, така че гледащите да могат да познаят къде се намира: Сентръл парк в Ню Йорк, през зимата.\r\n\t\"Ние сме във вашия дом\", гласи простият текст под снимката, публикувана няколко дни след Коледа и разпространена в известен джихадистки интернет канал.\r\n\tНе е известно точно кога е направена снимката, но посланието е смразяващо ясно. То беше повтаряно в подобни постове през последните седмици. Всички те претендират, че показват бойци на Ислямска държава, оглеждащи ключови обекти в западни градове и призоваващи последователи да извършат нападения, независимо къде се намират. \"Време е да пожънем главите\", казва гласът зад кадър в един подобен запис.\r\n\tТова е типичната програма на пропагандната машина на Ислямска държава, която продължава работа три месеца след падането на столицата на терористичната организация в сирийския град Ракка. Самопровъзгласеният халифат беше свит до шепа селища в сирийската пустиня, но \"виртуалният халифат\" продължава да се бори, представлявайки отслабено, но все още значително присъствие, фокусиращо се върху обединяването на поддръжниците на групата въпреки смазващите военни поражения, смятат американски представители и независими анализатори.\n\n\r\n\tПубликуваните материали се промениха значително след падането на Ракка, където по-рано се намираше официалната медийна дирекция и снимачни студия на групировката. Вече няма лъскави списания на ИД и видеозаписи, възхваляващи достойнствата на живота под ислямистко управление. На тяхно място има постоянен поток от подкани, почти всички насочени към окуражаването на терористични нападения и подробните инструкции за извършването им.\r\n\tНякои от тях са аматьорски и изглежда не произлизат от студия или официални говорители, а от блогъри и други доброволци, които често не са тясно свързани с ИД - онлайн еквивалента на терористите, които действат без \"официални\" напътствия или инструкции. Анализаторите на тероризма казват, че Ислямска държава става все по-зависима от подобни платформи, които могат да разпространяват послания на десетки езици, насочени към определени групи хора и не могат да бъдат спрени лесно с военни удари.\r\n\tВ същото време официалният говорител на групата дава нови признаци на активност. Миналата седмица агенцията на ИД \"Амак\" публикува първото си комюнике на английски от средата на септември, точно преди падането на Ракка. През първите седмици на 2018 г. беше отчетено и рязко повишаване на трафика на подкрепящи ИД акаунти в социални медии, в сравнение с трафика през предишни месеци, показва публикуван в петък анализ на частната фирма за следене на екстремистката дейност в интернет SITE.\r\n\t\"Ислямска държава показва първи признаци на прегрупиране на медийните си операции\", казва Рита Кац, изпълнителен директор на SITE. \"Групата понесе тежки удари от нападенията на коалицията и режима, но вече очевидно предприема големи стъпки за възстановяване на предишните си пропагандни операции, които са сред най-опасните й оръжия\".\r\n\tПоследната засега пропагандна кампания показва трудностите, с които се сблъскват служителите, борещи се с тероризма, когато се опитват да попречат на екстремистите да се свързват с потенциални терористи в САЩ и в западните страни. Дори след унищожаването на бастиона на ИД и последващото блокиране - с помощта на частни компании - на стотици акаунти на групата в социални медии, терористите и техни поддръжници продължават да намират начини да разпространяват посланията си, съобщават анализатори.\r\n\t\"Изтощаването на ИД на бойното поле все още не е довело до поражението й онлайн\", заяви Тара Малер, бивш военен анализатор на ЦРУ и старши политически съветник за \"Каунтър екстремизм проджект\", непартийна група, която пропагандира политики за блокиране на екстремистки онлайн материали. \"Това, което виждаме, са продължаващи усилия за действия онлайн и засилени усилия да се вдъхновяват хора да извършват нападения като вълци единаци\".\r\n\t\r\n\tАмерикански служители и анализатори наблюдават внимателно, за да видят как разпадането на халифата ще се отрази на пропагандната машина на групировката - водещата сила зад възхода на Ислямска държава до глобално влияние. Започвайки от Сирия през 2013 г., лидерите на групата похарчиха милиони долари за създаването на подвижна, технически усъвършенствана медийна структура със силно присъствие в социалните медии.\r\n\tПрез мандатите на президентите на САЩ Барак Обама и Доналд Тръмп, Пентагонът и ЦРУ изпробваха различни мерки, за да прогонят терористите от онлайн пространството. Бойни самолети и безпилотни машини на САЩ бомбардираха центрове за производство на медийни продукти на ИД и преследваха говорителя на организацията. Държавният департамент оказа натиск върху Ютуб и други компании за социални медии да блокират уеб канали и чатове на екстремистите. В отговор терористите промениха тактиките си, придвижвайки се към други платформи за социални медии и създавайки глобална мрежа от съюзници, които да подсилват официални послания на групата и да публикуват собствени материали, подкрепящи Ислямска държава.\r\n\tВъпреки това, падането на Ракка през октомври доведе до рязък спад в официалната медийна продукция на ИД. Водещата онлайн публикация на групата, \"Румия\", изглежда е била спряна изцяло. Броят на рутинните постове и клипове изглежда е спаднал рязко. Анализът на SITE показва, че свързани с ИД сайтове са публикували общо 907 комюникета, съобщения и видеоклипа за периода от ноември 2016 г. до декември същата година. За същия период през миналата година те са успели да създадат едва 211 материала.\r\n\tАнализ, публикуван на 7 януари в блога за национална сигурност \"Лоуфеър\" съобщава за общ спад от около 90 на сто в публикуваните материали, в сравнение с рекордните равнища от 2015 година.\r\n\t\"Това не е просто медиен упадък - това е пълен крах\", пишат в блога авторите на доклада, изследователите в областта на контратероризма Чарли Уинтър и Джейд Паркър.\r\n\tНо доброволци се заеха да запълват липсата, казват аналитици. По-широката мрежа от екстремистки коментатори и автори на клипове - мрежа, която беше насърчена и подкрепена от Ислямска държава по време на нейния апогей - имаше за цел да продължи да функционира, дори ако клонът майка бъде отсечен изцяло.\r\n\tМакар че много от индивидуалните \"кибер воини\" действат от години, ИД разчита все повече на тях, за да изпраща призиви за това, което Паркър и Уинтър наричат \"тероризъм на възмездието\" - прояви на насилие, целящи да отмъстят за загубите на групата и да убедят последователите и враговете й, че тя все още е от значение.\r\n\t\"Преди загубите на територии, успешна терористична операция беше бонус. Сега е стратегическа необходимост\", констатират авторите. \"Онлайн сферата беше променена, за да улеснява тези нападения повече от всякога\".\r\n\t\r\n\tПубликуването на селфито на \"играещият на ку-ку\" джихадист в Ню Йорк беше част от забележителна кампания за подбудителство, започнала в седмиците преди Коледа и продължила до началото на януари. Няколко видеозаписа и снимки, появили се онлайн през този период, се опитваха да създадат впечатление, че бойците на ИД се крият навсякъде. На снимките се виждат известни обекти като Айфеловата кула в Париж, мостът в Сидни и хоризонтът над Лос Анджелис.\r\n\tСнимката в Ню Йорк изглежда е направена пред Музея на изкуството до Сентръл парк, в Ъпър ийст сайд. Не е ясно дали тя е истинска или монтаж, но на нея се виждат метеорологични условия, подобни на изпитаните преди месец от нюйоркчани. Пешеходци в дебели палта и шапки ходят по тротоари, леко покрити със сняг.\r\n\tКоментар към един от записите предупреждава за предстоящи терористични нападения и предлага напътствия на поддръжниците как да създадат хаос по време на коледните празници, когато улиците ще бъдат претъпкани с пазаруващи и празнуващи.\r\n\t\"Пригответе (взривни) устройства и ги поставете там, където празнуват\", се казва в текста. \"Или подпалете домовете и горите им, или премажете възможно най-голям брой неверници с автомобила си, или ги намушкайте многократно с нож\".\r\n\tДруги постове през последните седмици предлагат подробни технически съвети. Поддръжници на ИД публикуваха в приложението за размяна на съобщения \"Телеграм\" серия от наръчници по всички теми, от изработка на взривни устройства до отравяне на храни или води. Серията е наречена \"Рицари на самотния джихад\".\r\n\tЕксперти, които следят отблизо джихадистки канали, казват, че общото впечатление е за действаща пропагандна машина, която не се е забавила особено, нито е започнала да предлага по-умерено съдържание. За да се гарантира достъпа до възможно най-широка аудитория, посланията обикновено се превеждат на множество езици, включително английски, руски, урду и дори китайски.\r\n\t\"Когато погледнете неофициалните материали на ИД, там няма спад\", каза Стивън Сталински, изпълнителен директор на Близкоизточния институт за медийни изследвания, неправителствена организация, базирана във Вашингтон. \"Има толкова много материали - толкова много акаунти, толкова нови чатове - и всеки ден се появяват нови\".\r\n\tПо някаква причина, празничният сезон не даде плодове, макар че най-малко едно нападение се размина на косъм. В средата на декември федерални служители арестуваха 26-годишен калифорниец, обвинен, че планира през коледната седмица да извърши нападение срещу известната търговска зона \"Кей 39\" в Сан Франциско. Представители на САЩ заявиха, че заподозреният бивш морски пехотинец е изразявал подкрепа за Ислямска държава в социалните медии.\r\n\tИ двамата заподозрени за извършените нападения в Ню Йорк през миналата година - узбекският имигрант Сайфуло Саипов, прегазил пешеходци с пикап в Манхатън и бангладешкият имигрант Акайед Уллах, който на 11 декември взриви самоделна бомба в тунел на метрото на Таймс скуеър - също казаха пред властите, че са се вдъхновили от записи на Ислямска държава.\r\n\tВсеки опит за терористично нападение, успешен или не, стимулира, предизвиквайки вълни от силни усещания сред онлайн джихадистите и насърчавайки използването на същата тактика, заяви Сталински, който е автор на книгата \"Американски предател\" - биография на пропагандиста на Ал Каида Адам Гадан.\r\n\t\"Дори и да е малко нападение, то влива кръв в кибертялото на ИД\", заяви той. \"Достатъчно е едно нападение, за да създаде много енергия за онлайн движения\".", "date": "2018.01.23", "title": "\"Ние сме във вашия дом\", предупреждава Ислямска държава след военните поражения"}
{"url": "http://www.mediapool.bg/spored-britanski-regulator-pridobivaneto-na-skai-ot-foks-ne-e-v-interes-na-obshtestvoto-news274634.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБритански регулаторен орган реши, че придобиването на британската телевизия Скай (Sky) от Туенти фърст сенчъри Фокс (21st Century Fox) не е в интерес на обществеността, тъй като ще даде на магната Рупърт Мърдок и семейството му прекалено голямо влияние върху медиите в страната.\r\n\t \r\n\tРегулаторът обаче предлага решение, което поражда надежди, че в крайна сметка ще бъде постигнато споразумение на фона на още по-голямата сделка за придобиването на филмовия, телевизионния и международния бизнес на Туенти фърст сенчъри Фокс от американския развлекателен конгломерат Уолт Дисни (Walt Disney), отбелязва Асошиейтед прес.\r\n\t \r\n\tПредварителното решение Службата по конкуренция и пазари от днес е най-новата пречка в усилията на Фокс да купи 61 процента от Скай, които все още не притежава за 11,7 милиарда британски лири (16,3 милиарда долара). Този опит преди шест години не успя заради скандала с телефоните, подслушвани от британските вестници на Мърдок.\r\n\t \r\n\tРешението ще бъде окончателно оформено до 1 май, когато службата ще изпрати доклада си до правителството, което ще има последната дума по въпроса, отбелязва АП.\r\n\t \r\n\tРегулаторните власти посочват, че предложеното придобиване буди притеснения за влиянието на Мърдок върху британските медии, тъй като семейният тръст вече контролира Нюз корп ( News Corp.), който пък притежава вестници като \"Таймс\" и \"Сън\", а сделката ще увеличи контрола му върху влиятелния телевизионен канал \"Скай Нюз\". Още преди опита за придобиване на Скай либерални политици твърдяха, че Мърдок има прекалено голямо влияние върху обществения дебат, като вестниците му често подкрепят консервативни каузи.\r\n\t \n\n\r\n\tВ изявлението на регулаторния орган се изтъква, че медиите на Мърдок се гледат, четат или слушат от близо една трета от британците, а делът им като потребление на новини е доста по-голям от всички останали медии с изключение на Би Би Си и Ей Ти Ен.\r\n\t \r\n\tЗаради контрола си върху Нюз корп семейство Мърдок вече има значително влияние върху общественото мнение и пълното придобиване на Скай от Фокс ще засили още повече тази тенденция, посочва службата по конкуренция и пазари.\r\n\t \r\n\tЕвентуалните решения за преодоляване на възраженията, които предлага органът, включват отделяне на Скай нюз или \"поведенчески решения на проблема\", които биха намалили способността на семейство Мърдок да управлява новинарското съдържание на Скай.\r\n\t \r\n\tСлужбата отбелязва също така, че приключването на придобиването на Фокс от Уолт Дисни за 52,4 милиарда долара ще отслаби контрола на Мърдок върху Скай и ще намали притесненията за медийния плурализъм. Няма обаче гаранции, че сделката ще бъде завършена.", "date": "2018.01.23", "title": "Според британски регулатор придобиването на Скай от Фокс не е в интерес на обществото"}
{"url": "http://www.mediapool.bg/mazh-e-bil-nabit-pri-spor-za-parkomyasto-v-byala-slatina-news274631.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tДвама мъже са набили трети в спор за паркомясто в двора на болницата в Бяла Слатина, съобщи областната дирекция на полицията в Плевен.\r\n\t \r\n\tТова се е случило на 22 януари (понеделник) сутринта. От полицията са установили, че след спор за паркомясто 32-годишният Г.П. и 55-годишният М.М. са нападнали трети мъж. Двамата нападатели не са задържани по здравословни причини.", "date": "2018.01.23", "title": "Мъж е бил набит при спор за паркомясто в Бяла Слатина"}
