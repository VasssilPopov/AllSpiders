{"url": "http://www.mediapool.bg/pochinal-e-shefat-na-bulgartransgaz-georgi-gegov-news275326.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tВ следствие на влошено здравословно състояние е починал изпълнителният директор на държавния газов оператор \"Булгартрансгаз\" Георги Гегов. Трагичната новина бе съобщена от Министерството на енергетиката в четвъртък. Семейството на 42-годишния Гегов моли да бъде уважена скръбта им и правото им на уединение, допълват от ведомството.\r\n\tГегов пое газовия оператор през януари 2015 г. и бе особено активен в работата по рехабилитацията и модернизацията на газопреносната мрежа, прекарването на концепцията за газовия хъб край Варна и в разговорите с \"Газпром\" за включването на компанията в доставките за бъдещото съоръжение.\r\n\tЮрист по образование, той е завършил и \"Стратегическо икономическо развитие на енергийния пазар\" в Холандия. Беше потомствен енергетик – баща му Кирил Гегов дълги години бе шеф на \"Булгаргаз\". След работата си в управата на общинското дружество \"Софийски имоти\" до февруари 2012 г., Георги Гегов влезе в държавната енергетика. До септември 2013 г. беше директор на смесеното българо-руско дружество за проваления строеж на газопровода \"Южен поток\", бил е и в управата на “Булгаргаз“, работил е и по сочения за конкурентен на “Южен поток“ проект за газопровода “Набуко“, който също не се реализира.", "date": "2018.02.08", "title": "Починал е шефът на \"Булгартрансгаз\" Георги Гегов"}
{"url": "http://www.mediapool.bg/kakvo-sledva-ot-konflikta-na-interesi-pri-peevski-s-mediyniya-mu-zakon-news275309.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tДепутатът от ДПС и медиен издател Делян Пеевски не е декларирал частен интерес при . Това не е основание законопроектът да бъде върнат на вносителите, но Пеевски може да бъде разследван от новия антикорупционен орган, стана ясно от обясненията на шефа на парламентарната комисия за борба за корупцията и конфликт на интереси Борис Ячев (\"Обединени патриоти\").\r\n\tВ стремежа си към \"прозрачност\" на медийния пазар, Пеевски е пропуснал да декларира конфликт на интереси при внасянето на законопроекта. В. \"Сега\" е поискал становище от правния отдел на Народното събрание дали депутатът нарушава правилника. В отговор журналистите са посъветвани да подадат заявление по Закона за достъп до обществена информация. Обяснението е, че юристите не могли да разберат какво точно искат да знаят журналистите.\r\n\tПо закон народният представител е бил длъжен да съобщи писмено за своя конфликт на интереси като медиен издател, коментира по този повод Борис Ячев пред Mediapool. Отговорността на всеки депутат обаче е лична и той би трябвало да понесе санкцията си, но законопроектът не може да бъде върнат на вносителите.\r\n\tЯчев обясни още, че ако неговата комисия бъде сезирана с писмо, тя ще се занимае със случая още идната сряда. По думите му това може да се случи и ако някой от членовете на комисията постави подобни питане.\r\n\tНародният представител от \"Обединените патриоти\" каза още, че за случая може да бъде сезиран и новият антикорупционен орган. \"Още повече, че доколкото знам, за сходен случай вече има сигнал в новата комисия\", допълни Ячев, но отказа да даде подробности.\n\n\r\n\t\r\n\tСпоред депутата има \"хипотеза\", която може да бъде ползвана за оправдание от страна на Пеевски. \"В момента е отменен старият закон за конфликт на интереси, а новият влезе в сила, но по него текат срокове. Един от тези срокове е за утвърждаване на образци на декларации, които публичните длъжности трябва да подават\", каза Ячев.\r\n\tПроверка на Mediapool показа, че новият антикорупцинен орган има време до 23 април да разработи образец на новите декларации за конфликт на интереси.\r\n\tСпоред Ячев юристите не са единодушни дали в момента важат старите декларации, при положение че старият закон бе отменен, а именно в него са регламентираните предходните варианти на документацията.\r\n\tДали борецът за прозрачност и законност Пеевски ще се възползва от \"пролуката\" в закона, ще стане ясно, ако антикорупционният орган, който в момента е КОНПИ (тъй като по закон Комисията за конфискация изпълнява временно функциите), се задейства и разгледа случая.\r\n\tДали парламентарната антикорупционна комисия ще се занимае с казуса за медиен закон, писан от медийния издател Пеевски, предстои да се разбере идната седмица.\r\n\t\r\n\tВъв вторник четирима депутати от ДПС, сред които и Пеевски, внесоха промени в Закона за задължителното депозиране на печатни и други произведения. Те предвиждат всички медии, а не само печатните както досега, да депозират пред Министерството на културата информация за това кои са собствениците им. Предвижда се да декларират и всички приходи извън рекламата и банковите заеми, т.е., финансиране от неправителствени организации, дарения и пр. В мотивите се казва, че това \"ще доведе до максимална прозрачност на медийния пазар в страната, както и до информираност на обществото относно редакционната политика на медиите, които се издържат по непазарен начин, и ще сведе до минимум възможностите за манипулиране на общественото мнение от медии, съществуващи не заради приходите си от дейността, а благодарение на безвъзмездно корпоративно или чуждестранно финансиране\".\r\n\tЗаконът \"Пеевски\" не търси прозрачност по отношение на банково финансиране на медии (какъвто е случаят с медийната група на Пеевски, създадена с пари на фалиралата КТБ) или пък за медии, които не правят редовно дължимите осигурителни вноски към бюджета, както и за медиите, финансирани от правителството, от министерства и агенции.\r\n\tПо този начин промените целят само и единствено да легитимират притежаваните или контролирани от Пеевски медии като \"пазарни\". Не е ясно какво ще произтече за медиите, които и към момента е известно, че получават финансиране от фондации. Нищо чудно в някаква форма да се възкреси оттегленият миналата година законопроект, забраняващ финансирането на магистратски организации от западни фондации, като този път това се приложи за медии.\r\n\tДепутатът от ДПС Хамид Хамид, който съвносител на закона, коментира по-рано пред БНР, че колегата му вече бил обявил в декларациите си за конфликт на интереси, че е собственик на медии, а освен това законът му търсел повече прозрачност, а не лична изгода. В декларациите на депутата фигурира\"Интръст\" ООД, която е собственик на дружествата, издаващи \"Телеграф\" и \"Монитор\".", "date": "2018.02.08", "title": "Какво следва от конфликта на интереси при Пеевски с медийния му закон"}
{"url": "http://www.mediapool.bg/spored-dzhordzh-u-bush-rusiya-se-e-namesila-v-izborite-v-sasht-news275310.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСпоред бившия президент на САЩ Джордж У. Буш \"има доста ясни улики, че руснаците са се намесили\" в американските президентски избори през 2016 г., предаде Асошиейтед прес.\r\n\t \r\n\tБуш заяви това в четвъртак в Абу Даби, категорично опровергавайки твърденията на съпартиеца си републиканец Доналд Тръмп, който отрича Москва да се е опитвала да повлияе на вота.\r\n\t\r\n\tМакар че не спомена името на президента Тръмп, Буш явно отхвърли опитите му за затопляне на отношенията с Русия, както и изявленията му за имиграцията.\r\n\t \r\n\t\"Има доста ясни доказателства, че руснаците са се намесили. Дали са повлияли на резултата е друг въпрос\", каза Буш. \"Проблем е, че чужда държава е намесена в нашата избирателна система. Демокрацията ни е добра само докато хората й вярват\", добави той.\r\n\t \r\n\tБуш критикува и решението на Тръмп да отмени програмата на администрацията на бившия президент Барак Обама, позволяваща на млади имигранти, живеещи в САЩ незаконно, които са били доведени като деца, да останат в Америка.\r\n\t \n\n\r\n\t\"Америка е техният дом. Те имат право да се уреди положението им\", каза 43-ият президент на САЩ. Буш призна, че се е опитал да реформира \"куцащата\" имиграционна система на Америка, но се е провалил.\r\n\t \r\n\t\"Има хора, желаещи да заемат работни места, нежелани от американците. Американците не искат да берат памук на 105 градуса (по Фаренхайт), но има хора, които искат да сложат храна на масата на семейството си и са готови да вършат тази работа. Длъжни сме да им кажем благодаря и добре дошли\", каза той.\r\n\t \r\n\tГоворейки за руския президент Владимир Путин, Буш използва израза \"zero-sum\". Той не мисли \"как и двамата да спечелим\", а само \"как аз да спечеля, а ти да загубиш\", обясни бившият президент на САЩ.\r\n\t \r\n\tС друг идиом Буш описа Путин като човек, който вечно е гневен, понеже смята, че е третиран несправедливо или изпитва чувство за малоценност.\r\n\t \r\n\t\"Причината да се държи така е, че изчезването на Съветския съюз го тревожи. Следователно много от неговите стъпки целят възвръщането на съветската хегемония\", обясни Буш. Той наблегна също на необходимостта да бъдат подкрепени НАТО и другите алианси на САЩ по света. По думите му Путин постоянно \"натиска, изпробвайки слабостта\". \"Затова НАТО е много важна\", каза Буш.", "date": "2018.02.08", "title": "Според Джордж У. Буш Русия се е намесила в изборите в САЩ"}
{"url": "http://www.mediapool.bg/zashtitata-na-salah-abdeslam-go-obyavi-za-nevinen-pred-sada-v-bryuksel-news275311.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЗащитникът на Салах Абдеслам по делото в Брюксел поиска в четвъртък от съда да обяви подсъдимия за невинен и оспори по процедура разследването, предаде БТА от белгийската столица.\r\n\t \r\n\tАдвокат Свен Мари заяви, че делото е пълно с дописки от медиите, но въпреки обществения натиск, съдът е редно да реши по убеждение. По неговите думи най-добрият удар срещу \"Ислямска държава\" (ИД) би бил постановяването на справедлива присъда.\r\n\t \r\n\tМари коментира, че би било по-редно Абдеслам първо да бъде съден във Франция за атентатите в Париж от ноември 2015 г., в които бе единственият оцелял терорист.\r\n\t \r\n\tЗащитникът оспори и оценката на престрелката с полицията в Брюксел от март 2016 г. като терористични действия.\r\n\t \n\n\r\n\tПо-рано в четвъртък защитата на Суфиян Аяри, другия подсъдим в делото в Брюксел, посочи, че клиентът му и Абдеслам очевидно не са шахиди. Той отбеляза, че подсъдимите са избягали от засадата на полицията, без да стрелят и без да се взривяват - следователно не са искали да умрат. Защитникът поясни, че шахидите са терористи, решени да дадат живота си в защита на своите убеждения.\r\n\t \r\n\tС днешното заседание се очаква делото в Брюксел да приключи на първа инстанция.\r\n\t \r\n\tПрокуратурата поиска затвор от 20 години за подсъдимите. Във Франция, където е задържан, Абдеслам предстои да се яви по делото за атентатите в Париж, за които отговорност пое ИД.", "date": "2018.02.08", "title": "Защитата на Салах Абдеслам го обяви за невинен пред съда в Брюксел"}
{"url": "http://www.mediapool.bg/v-razsledvane-za-izmami-s-evrofondove-e-zameseno-imeto-na-zetya-na-viktor-orban-news275313.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПрокуратурата в Унгария е започнала разследване на проекти, финансирани от еврофондове и изпълнени от компания, която е била под контрола на зет на премиера Виктор Орбан.\r\n\t \r\n\tРазследването е предшествано от разследване на Европейската служба за борба с измамите (ОЛАФ), установило \"сериозни нередности\", а също \"конфликт на интереси\", предаде Ройтерс.\r\n\t \r\n\tПрез януари от ОЛАФ съобщиха, че проучват 35 проекта за изграждане на улично осветление в унгарски общини. Службата изпрати до Европейската комисия доклад с финансови препоръки, както и юридически напътствия до унгарската прокуратура.\r\n\t \r\n\tВ отговор на запитване прокуратурата на административната област Пещ заяви, че разследването е започнало на 22 януари по данни на ОЛАФ за \"големи бюджетни измами и други престъпления\". Говорителката на обвинението, прокурор Чила Гуги, каза, че засега не може да се предвиди когато ще приключи следствието. Тя не даде подробности, а от правителствената канцелария потвърдиха, че такова разследване има и декларираха, че \"правилният подход е унгарските власти да проучат всички препоръки на ОЛАФ\".\r\n\t \n\n\r\n\tПроектите за подобряване на уличното осветление в няколко населени места в Унгария са изпълнявани от компанията \"Елиош иноватив\" (Elios Innovativ Zrt) през периода 2011-2015 г. Ищван Тиборц, от 2013 г. съпруг на дъщерята на Орбан - Рахел, е бил член на управителния съвет на компанията от 2009 до 2014 г. През 2015 г. той продава акциите си.\r\n\t \r\n\tВ изявление на фирмата, поместено на уебсайта на тв канал ATV, се казва, че тя е спазвала всички законови изисквания в изпълнението на проектите и че е сътрудничила на властите във \"всички досегашни разследвания\" и ще продължи да го прави. От \"Елиош\" заявиха, че не желаят да коментират медийни публикации, които са \"политически мотивирани\".\r\n\t \r\n\tСамият премиерски зет не бе открит за коментар, посочи Ройтерс. В интервю през октомври м.г. той заявява, че срещу него и семейството му има постоянни атаки, \"основани на предположения\".\r\n\t \r\n\tПартията на Виктор Орбан ФИДЕС, която е на власт от 2010 г., е на път да спечели трети мандат на парламентарните избори на 8 април. Разследването на ОЛАФ стана елемент от предизборната кампания и от \"Йоббик\", главната опозиционна партия, призоваха Орбан да подаде оставка.\r\n\t \r\n\t\"Неприемливо е да живеем в корумпирана система, основана на измамата\", каза снощи депутатът от тази партия Дьорд Силаги.", "date": "2018.02.08", "title": "В разследване за измами с еврофондове е замесено името на зетя на Виктор Орбан"}
{"url": "http://www.mediapool.bg/navalni-obvini-ruski-ministar-vav-vrazki-s-oligarha-deripaska-news275314.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tРуският опозиционен лидер Алексей Навални публикува разследване, в което се твърди, че член на руското правителство е получил разточително гостоприемство от милиардера Олег Дерипаска, който е бил свързван с бившия шеф на предизборния екип на Доналд Тръмп, Пол Манафорт, предаде Асошиейтед прес.\r\n\t \r\n\tПубликуваното в четвъртък разследване на Навални се опира на разказ в социалните мрежи на жена, която твърди, че е имала интимна връзка с Дерипаска. Жената, която се представя като Настя Рибка, е написала книга за работата си като компаньонка.\r\n\t \r\n\tТя заяви в интервю за руската телевизия миналата година, че е била наета от модна агенция да прекара време на яхтата на Дерипаска.\r\n\t \r\n\tПрез 2016 г. Рибка пусна в интернет няколко видеоклипа, на които се вижда Дерипаска на яхтата му в разговор с руския вицепремиер Сергей Приходко. В един от разговорите обяснява на жената защо отношенията между Русия и САЩ са толкова лоши.\r\n\t \n\n\r\n\tНавални се позовава на официални данни, според които Приходко е прекарал няколко дни на яхтата и е бил закаран там с частния самолет на Дерипаска.\r\n\t \r\n\tПо-рано фондацията на Навални публикува документи, в които се казва, че Приходко, който е държавен служител без съществени лични средства, притежава луксозно имение в предградие на Москва.", "date": "2018.02.08", "title": "Навални обвини руски министър във връзки с олигарха Дерипаска"}
{"url": "http://www.mediapool.bg/lozan-panov-se-sadi-sas-smetnata-palata-zaradi-globa-ot-1000-leva-news275315.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПредседателят на Върховния касационен съд (ВКС) Лозан Панов е глобен с 1000 лева от Сметната палата заради неизпълнение на законовото изискване за двойно деклариране на имущественото му състояние за 2016 г. Шефът на съда е обжалвал постановлението за глобата пред Софийския районен съд, съобщава сайтът \"Правен свят\".\r\n\tПрез август стана ясно, че Националната агенция за приходите (НАП) и ДАНС проверяват Панов, след като той подаде имуществената си декларация само пред съдебния инспекторат. От началото на 2016 г. всички магистрати подават декларациите си само пред Инспектората към Висшия съдебен съвет, но това не се отнася за членовете на ВСС, които трябва да се отчитат и пред Сметната палата.\r\n\tОще при установяването на пропуска беше ясно, че Лозан Панов задължително ще бъде предаден на НАП за данъчна проверка, а също и на ДАНС, както е по закон.\r\n\tВ началото на януари главният прокурор Сотир Цацаров бе глобен с 300 лв. заради неподадена в срок имотна декларация пред съдебния инспекторат. Шефът на държавното обвинение пропусна срока за подаване на декларациите, който изтече на 15 май.\r\n\tПо закон магистратите, които не подадат в срок декларациите си, се наказват с глоба от 300 до 3000 лв., а когато нарушението е повторно - глобата е от 600 до 6000 лв.\n\n\r\n\tРазмерът на глобата се определя от главния съдебен инспектор Теодора Точкова. На Цацаров е наложена минималната санкция, а той не е обжалвал постановлението. Още 9 магистрати не са атакували в съда наказанията си за неподадена декларация и те вече са в сила. И останалите са глобени с 300 или 400 лв.", "date": "2018.02.08", "title": "Лозан Панов се съди със Сметната палата заради глоба от 1000 лева"}
{"url": "http://www.mediapool.bg/nad-6500-studenti-s-evrostipendii-news275316.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНад 6500 студенти от 49 висши училища са класирани и ще получат стипендии за успех и за специални постижения за зимния семестър на настоящата академична година. Средствата на обща стойност 4.4 млн. лева ще се изплатят наведнъж до 9 март 2018 г.\r\n\tПарите се осигуряват по европейската програма за наука и образование. Класирането е обявено на .\r\n\tСтипендии за успех се дават на студенти по приоритетни специалности. Целта е да бъде стимулирано обучението на специалисти, за които има или се очаква недостиг на кадри за пазара на труда. Стипендията е в размер на 150 лв. месечно и се изплаща за пет месеца в рамките на семестъра. Средният успех е отличен (5.61), а броят на класираните - 4492. Най-много са обучаващите се в \"Предучилищна и начална училищна педагогика\" – 133, \"Компютърни системи и технологии\" – 126, и \"Архитектура\" – 111.\r\n\t2158 възпитаници на висшите училища в страната ще получат еднократни стипендии за специални постижения в размер на 300 лв. Те се присъждат за участие в научни, изследователски или практически разработки, като един студент може да получи до три такива финансови награди. За това броят на предоставените стипендии за зимния семестър е 3521. Целта им е да стимулират младежите да развиват практическия и творческия си потенциал извън задължителните задачи през учебното време. Средният успех за този вид стипендия е отличен (5.67), а най-много класирани има от направленията \"Медицина\" – 381, \"Право\" – 195 и \"Финанси\" – 97.\r\n\tПроектът за евростипендии приключва и за втория семестър финансовите поощрения за студентите ще се поемат изцяло от държавния бюджет. За целта субсидията за стипендии на висшите училища вече е увеличена.\r\n\tСпоред новите правила, предложени от образователното министерство, 65% от парите за стипендии ще може да се дават на студенти от всички специалности за добър успех. 35 на сто от сумата ще са за студенти от приоритетните направления. Размерът на втората стипендия е между 50 и 150 лева. Конкретната сума ще се определя от университета и ще зависи от това дали висшето училище иска да даде по-големи стипендии или да стимулира повече студенти.", "date": "2018.02.08", "title": "Над 6500 студенти с евростипендии"}
{"url": "http://www.mediapool.bg/200-iztochnoevropeitsi-sred-tyah-i-balgari-izvarshvali-robski-trud-v-yuzhna-angliya-news275317.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tОколо 200 имигранти, повечето мъже от Литва, Румъния, България и Полша, са извършвали робски труд във ферма за цветя в Корнуол. Това е било установено след акция на полицията в съдействие със службата за борба с нарушения на трудовите права, предаде  в четвъртък.\r\n\t \r\n\tАрестувани са двама мъже по подозрение в престъплението \"съвременно робство\", а трети е задържан като ръководител на криминалната банда.\r\n\t \r\n\tВластите били обезпокоени от начина на живот на имигрантите и условията на труд. Във фермата била извършена проверка, която довела до полицейската акция.\r\n\t \r\n\tВсяка година в сезона за бране на цветя във фермата пристигали около 200 човека - литовци, румънци, българи и поляци. Ти били настанявани в каравани, паркирани на мястото.\r\n\t \n\n\r\n\tОт полицията коментираха, че случаят е изключителен поради големия брой засегнати.\r\n\t \r\n\tОсвободените са настанени в специално създаден приемен център, където им се оказва хуманитарна и правна помощ. В помощ на полицията са представители на Армията на спасението, общинския съвет на Корнуол, Червения кръст и преводачи.", "date": "2018.02.08", "title": "200 източноевропейци, сред тях и българи, извършвали робски труд в Южна Англия"}
{"url": "http://www.mediapool.bg/rekorden-spad-v-proizvodstvoto-na-tsigari-u-nas-news275281.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПроизводството на цигари се е свило с рекордните 35.8% през декември 2017 г. спрямо същия месец на предходната година, обяви Националният статистически институт в четвъртък. Намалението спрямо предходния месец е с 10.9%.\r\n\tПрез пролетта на 2017 г. \"Булгартабак\"  цигари на концерна \"Бритиш Американ Табако\" (БАТ) в сделка за над 100 млн. евро.\r\n\tСключеният договор предвиждаше производството им да продължи между 12 и 24 месеца в благоевградската цигарена фабрика. Плановете са след това производството да се премести в някоя от многото мощности на БАТ в региона. Международният концерн разполага с фабрики в Полша, Румъния, Хърватия, Сърбия и Унгария.\r\n\tПрез декември стана ясно, че са започнали масови съкращения във фабриката на \"Булгартабак\" в Благоевград, като заявления за напускане бяха подали около 100-200 души, предимно жени. Тогава представител на КНСБ заговори дори за евентуално  на благоевградската фабрика.\r\n\tПо-рано през декември холдингът  в центъра на София на протест под надслов \"Не сме контрабандисти\".\r\n\tВ началото на февруари пък бе представено поредното изследване на незаконната търговия с цигари, извършено от инициатива \"Срещу незаконната търговия\". То регистрира продължаващ спад на контрабандата, чийто дял към третото тримесечие на 2017 г. е едва 6%. На представянето премиерът Бойко Борисов  как е възможно при такива данни да го питат за корупция.\n\n\r\n\tОсвен цигарената индустрия, която е с най-силен спад сред промишлените сектори на годишна база, по-сериозно намаление се отчита и при производството на метални изделия – 12.7% спрямо декември 2017 г.\r\n\tОбщо индустрията бележи ръст от 2% през миналата година. Най-добре се представя преработващата промишленост с ръст от 5.2 на сто, където най-силните сектори за 2017 г. са производството на основни метали, фармацията, химическата промишленост. Добивната промишленост регистрира спад от 5.2%, предимно в сектор въглища. Енергетиката също е надолу с 5.1%.\r\n\tПрез 2017 г. се регистрира значително оживление и по отношение на търговията. Тя нараства с 4.9% на годишна база.\r\n\tСтроителството обаче бележи спад от 4.1% през 2017 г. Инженерното строителство е надолу с 8.9%, а сградното остава без промяна на годишна база.", "date": "2018.02.08", "title": "Рекорден спад в производството на цигари у нас"}
{"url": "http://www.mediapool.bg/raste-broyat-na-zhertvite-pri-zemetresenieto-v-taivan-news275262.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБроят на жертвите при земетресението, растърсило Тайван във вторник вечерта, продължава да расте, съобщават световните информационни агенции в четвъртък.\r\n\tМестните власти потвърждават за деветима загинали, докато 62-ма души все още се водят в неизвестност.\r\n\tДруги 265-има души получиха различни наранявания при земетресението, причинило редица разрушения на острова.\r\n\tТрусът, разтърсил източното крайбрежие на Тайван, бе с магнитуд 6 по скалата на Рихтер. Вторичните трусове в района, който е туристическа дестинация, продължават.\r\n\tПри труса частично се срутиха сгради, сред които болници и един хотел. Магистрала и мостове също понесоха щети.", "date": "2018.02.08", "title": "Расте броят на жертвите при земетресението в Тайван"}
{"url": "http://www.mediapool.bg/novite-peshehodni-zoni-v-sofiya-shte-sa-fakt-do-nyakolko-sedmitsi-news275305.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tДо няколко седмици още една отсечка от софийския бул. \"Витоша\" ще бъде затворена за коли. Става въпрос за пространството от ул. \"Алабин\" до бул. \"Ал. Стамболийски\". Пешеходна ще стане и част от друга централна столична улица - \"Георг Вашингтон\". На практика ще се въведе и обещаното още през миналата година ограничение на скоростта за колите до 30 км в час в малките централни улици. за обособяването на новите пешеходни зони и ограничаване на скоростта на движение беше взето в края на септември миналата година със срок за изпълнение до 1 март 2018 г. То обаче беше обжалвано в съда. Крайният резултат е в полза на общината, обясни зам.-кметът по транспорта Евгени Крусев в четвъртък.\r\n\tТой добави, че до две седмици администрацията ще е готова с новата организация на движението и то може да се приложи от 1 март. Преминаването на колите по бул. \"Витоша\" ще се ограничава с кашпи с растения, каквито са поставени и по вече пешеходната част от булеварда. Засега обаче ремонти в новата пешеходна зона не се предвиждат. Такива ще се правят, след като мине архитектурният конкурс за площад \"Света Неделя\", който трябва да даде решение за настилките и останалите елементи от градското обзавеждане - пейки, лампи, кошчета за боклук.\r\n\tЗасега инвестицията в новите пешеходни зони ще включват освен купуването на кашпи и поставянето на знаци и маркировка, където е нужно. Ще бъде променена посоката на движение по ул. \"Позитано\" и ул. \"Лавеле\". \"Позитано\" вече е ще отворена откъм бул. \"Хр. Ботев\", а не откъм бул. \"Витоша\", както е в момента.\r\n\tОграничението на скоростта на колите до 30 км в час ще влезе в сила също след поставяне на знаци. По-ниската скорост на движение беше въведена с цел по-безопасно движение на велосипедистите по малките централни улици. Според решението на общинарите по тях трябва да има и велоалеи, но всъщност те ще са \"мислени\", тъй като няма да се обособяват графично от платното. Местата за платено паркиране по тези улици няма да се премахват, а колоездачите, както и сега, ще трябва да делят оставащата част от пътните платна с шофьорите. Очаква се само да се премахнат местата за паркиране от едната страна на ул. \"Съборна\", за която плановете са също да стане пешеходна, но на следващ етап.\r\n\tВъпреки че администрацията на Столична община се обяви за разширяване на пешеходните пространства в София, както препоръча и докладът на студиото на урбаниста Ян Геел, в четвъртък общинарите отхвърлиха предложение за забрана на движението на коли по ул. \"Алабин\". То беше направено от общинския съветник от коалиция \"Сердика\" (АБВ и Социалдемократи) Войслав Тодоров. Идеята му срещна най-много критики от колегите му от ГЕРБ. Основните им аргументи бяха, че не е направен подробен анализ как ще се отрази това на трафика, а освен това ще бъде затруднен достъпът до съседните квартали. В доклада на екипа на Ян Геел за \"Алабин\" се предлага да остане споделена улица между пешеходци, шофьори и велосипедисти.", "date": "2018.02.08", "title": "Новите пешеходни зони в София ще са факт до няколко седмици"}
{"url": "http://www.mediapool.bg/stoyan-mavrodiev-si-vze-oshte-edin-saratnik-ot-kfn-v-bankata-za-razvitie-news275308.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНовият главен изпълнителен директор на Българската банка за развитие (ББР) Стоян Мавродиев си взе в институцията още един съратник от Комисията за финансов надзор, която оглавяваше в миналото. Това е бившият зам.-председател на финансовия надзор, отговарящ за частните пенсионни фондове – Ангел Джалъзов. Неговият мандат в комисията бе удължен с около 2-3 години заради забавяне в избора на негов приемник от страна на Народното събрание.\r\n\tОт февруари Джалъзов е изпълнителен директор и член на съвета на директорите на двете дъщерни дружества на държавната банка – микрофинансиращата институция \"ДЖОБС\" и Националния гаранционен фонд, съобщиха от ББР.\r\n\tДжалъзов има над 15 години опит в сферата на международното инвестиционно банкиране, управлението на активи, капиталовите пазари, проектното финансиране, инвестиционните продукти, супервизията и управлението на финансовите инструменти. \"Заемал е последователно длъжностите на инвестиционен мениджър в TBD Fund, директор правен отдел в JD&MG, изпълнителен директор и председател на Съвета на директорите в управляващото дружество KD Investments и инвестиционното дружество KD Pelikan, изпълнителен директор на Capital Dynamics-Bulgaria и Euro-Phoenix Financial Advisors и зам.-председател на КФН. Владее английски, немски, руски и холандски език\", изтъкват от ББР.\r\n\tНационалният гаранционен фонд работи от 2008 г. Той издава гаранции, чрез които се допълват обезпеченията на фирмите при тегленето на кредити от банките. По този начин се увеличава кръгът на фирмите, които банките са склонни да финансират, като същевременно се понижават и лихвите по заемите. Над 8 000 е общият брой на фирмите, подпомогнати от фонда за последните десет години, като 1 000 от тях са стартиращи. Гарантираните кредити възлизат на над 1.8 млрд. лв.\r\n\tМикрофинансиращата институция „ДЖОБС“ работи от 2010 г. с основна цел да улеснява достъпа до финансиране на микро- и малки предприятия, земеделски производители, самонаети лица, занаятчии и др. От стартирането на своята дейност досега дружеството е предоставило финансиране в размер на 32 млн. лева на около 650 микро- и малки предприятия.", "date": "2018.02.08", "title": "Стоян Мавродиев си взе още един съратник от КФН в Банката за развитие"}
{"url": "http://www.mediapool.bg/tuitar-za-prav-pat-izleze-na-pechalba-i-vdigna-aktsiite-si-news275304.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСоциалната мрежа за кратки съобщения \"Туитър\" (Twitter) обяви в четвъртък първата тримесечна печалба в историята си и възстановяване на растежа на приходите през четвъртото тримесечие на 2017 г., предадоха световните агенции.\r\n\tАкциите на социалната мрежа поскъпнаха още преди началото на официалната търговия днес, а в началото на сесията стойността им скочи с 26 на сто. Борсовата им цена стигна 35 долара за дял, което е най-високото ниво от юли 2015 г. Дебютът на \"Туитър\" през 2013 г. бе на цена от 26 долара за акция.\r\n\tКомпанията, която от онзи момент е на загуба, отчете за четвъртото тримесечие нетна печалба от 91.1 млн. долара, докато година по-рано приключи същия период със загуба от 167.1 млн. долара. За цялата минала година компанията е на чиста загуба от над 108 млн. долара, което е доста по-малко, отколкото през 2016 година, когато бе на минус 457 млн. долара.\r\n\tПриходите на социалната мрежа са нараснали с 2 процента на годишна основа до 732 млн. долара, съобщава още компанията. Потребителите й месечно са нараснали с 4% спрямо предходната година до 330 милиона, но броят им остава непроменен спрямо този от предходното тримесечие. Ежедневно активните потребители пък са се увеличили с 12% отпреди година, но точно колко са те не се разкрива.\r\n\tГлобалните рекламни приходи на мрежата през четвъртото тримесечие са се увеличили от 503 млн. долара на 644 млн. долара. Рекламата генерира повече от 85% от приходите на компанията. При това пазарът в САЩ играе огромна роля, защото там живеят едва 68 млн. потребители на мрежата, но те са донесли 342 млн. долара приходи – над половината, става ясно от отчета.\n\n\r\n\tПрез четвъртото тримесечие \"Туитър\" е излъчила на живо повече от 1140 събития в сравнение с над 830 през третото тримесечие.\r\n\tПостигнахме целта си за рентабилност, заяви шефът на социалната мрежа Джак Дорси в комюнике.\r\n\tВъпреки че резултатите са по-добри от очакванията на Уолстрийт, те не решават по-големите проблеми на компанията, отбелязва Асошиейтед прес.\r\n\tКомпанията трябва да се справя със злоупотреби, фалшиви профили и опити на руски агенти да разпространяват невярна информация. Проблемите се усложняват и от стагниращия растеж на броя на потребителите, посочва агенцията, цитирана от БТА.\r\n\tЗначим ръководител на компанията напуска, а главният изпълнителен директор дели времето си с друга компания и на този фон \"Туитър\" се изправя пред въпроса кой се грижи за ежедневната дейност на социалната мрежа.", "date": "2018.02.08", "title": "\"Туитър\" за пръв път излезе на печалба и вдигна акциите си"}
{"url": "http://www.mediapool.bg/sekretar-v-beliya-dom-podade-ostavka-zaradi-obvineniya-v-domashno-nasilie-news275263.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tВисокопоставен сътрудник на президента на САЩ Доналд Тръмп подаде оставка заради обвинения в домашно насилие от страна на две бивши негови съпруги, предаде Асошиейтед прес.\r\n\tВ изявление Роб Портър, секретар на Белия дом, отговарящ за персонала, нарече тези твърдения \"скандални\" и \"просто фалшиви\". Той увери, че е бил откровен и е казал истината, но въпреки това ще напусне президентството след преходен период.\r\n\tДве бивши съпруги на Портър го обвиниха във физически, словесен и емоционален тормоз. Едната от тях разказа, че той я душил и удрял по време на петгодишния им брак. Другата се оплака, че е била обиждана от него по време на техния меден месец.", "date": "2018.02.08", "title": "Секретар в Белия дом подаде оставка заради обвинения в домашно насилие"}
{"url": "http://www.mediapool.bg/parvoto-kosmichesko-mps-razvalnuva-mrezhata-news275302.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\tСлед  на ракетата Фалкон Хеви във вторник, в интернет тръгна поредната вълна от колажи, свързани най-вече с товара на космическия кораб. Червеният кабриолет на Илон Мъск стана най-коментираното междупланетно МПС, а потребителите демонстрираха отново своята оригиналност по темата.\r\n\t \r\n\t\r\n\tПочитателите на теорията за плоската земя най-после получиха своето потвърждение от \"предната седалка\".\r\n\t \n\n\r\n\t\r\n\tВ този епизод на космическата сага \"Стартрек\" се вижда ясно, че нищо не става случайно и колата е намерена.\r\n\t \r\n\t\r\n\tИзглежда филмът \"Хеви Метъл\" от 1981 г. е дал на Илон Мъск част от вдъхновението, с което развива космическата си програма.\r\n\t \r\n\t\r\n\tКАТ е на всеки километър. Пардон, парсек.\r\n\t \r\n\t\r\n\tПродава се Тесла роудстър. Запазен, първи собственик, само на 148 млн. км. Сядаш и караш.\r\n\t \r\n\t\r\n\tКарти и билети, моля!\r\n\t \r\n\t\r\n\tСбогом, Ленин!", "date": "2018.02.08", "title": "Първото космическо МПС развълнува мрежата"}
{"url": "http://www.mediapool.bg/chetirigodishno-dete-e-pochinalo-ot-uslozhneniya-ot-grip-vav-vratsa-news275306.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЧетиригодишно дете е починало  във Врачанската болница от усложнения от грип в четвъртък. Момиченцето е прието късно през нощта в спешния център. След консултация с педиатър, е настанено в Детското отделение. Състоянието му се е влошило и е било преместено в реанимацията, където е починало, съобщи БНР.\r\n\tПо първоначални данни причината е бързо развиваща се инфекция.\r\n\tМиналата седмица във Враца беше обявена грипна епидемия.", "date": "2018.02.08", "title": "Четиригодишно дете е починало от усложнения от грип във Враца"}
{"url": "http://www.mediapool.bg/ruskinya-osadena-za-prane-na-2-mlrd-lv-iska-da-hodi-v-chuzhbina-s-meditsinsko-ot-pochinal-lekar-news275307.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tРускинята Елизабет фон Месинг, която е осъдена на първа инстанция за изпиране на 2 милиарда лева, е поискала от Софийския градски съд сваляне на забраната за пътуване в чужбина с фалшиво медицинско. Съдът е разбрал за фалшификацията и обяви Месинг за издирване, вместо да й свали забраната.\r\n\tВъпросното медицинско е издадено от Института по имунология към университета \"Лудвиг Максимилиан\" в Мюнхен. В него се казва, че Месинг се нуждае от спешна хоспитализация за 30 дни. Документът бил подписан от двама професори, един от които бил Рудолф Ванк.\r\n\tГрадският съд е поискал съдействие за проверка от Евроджъст и в отговор бил уведомен, че през март миналата година професор Ванк е починал, за което били изпратени и писмени доказателства.\r\n\tЕлизабет фон Месинг явно е научила, че съдът знае за медицинското й, защото ден преди заседанието е оттеглила искането си за отмяна на забраната.\r\n\tДелото за пране на пари срещу Месинг и сънародника ѝ Дмитрий Абрамкин се води от 2011 година. То многократно е забавяно заради заболяванията на рускинята и отсъствия на другия подсъдим. През 2008 година прокуратурата ги обвини, след като разбра, че по сметката на фирмата \"Оптима Ка\", която е собственост на фон Месинг, са идвали пари от Русия. С фалшиви документи били превеждани в чужбина. Фон Месинг и Абрамкин бяха аресувани през май 2008 г.\n\n\r\n\tСофийският градски съд постанови 10 години затвор и за двамата. При произнасянето на присъдата съдът измени мярката на фон Месинг от парична гаранция в задържане под стража. След това обаче Софийският апелативен съд освободи подсъдимата заради тежко заболяване и отново ѝ наложи парична гаранция от 5000 лева.\r\n\tВ четвъртък Месинг не се яви в съда и това бе единствената причина да не бъде задържана веднага заради измамата с медицинското.", "date": "2018.02.08", "title": "Рускиня, осъдена за пране на 2 млрд. лв, иска да ходи в чужбина с медицинско от починал лекар"}
{"url": "http://www.mediapool.bg/nad-100-propravitelstveni-boitsi-sa-ubiti-pri-vazdushni-udari-v-siriya-news275266.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНад 100 сирийски проправителствени бойци са били убити при въздушните удари, нанесени по тях в източната провинция Дейр аз Зур от оглавяваната от Съединените щати коалиция, предаде Ройтерс, като се позова на представител на американските власти.\r\n\tЦитираният източник, пожелал да запази анонимност, разказа, че коалицията е предотвратила късно снощи и рано тази сутрин координирана атака срещу поддържаните от нея Сирийски демократични сили (СДС) – съюз от кюрдски и арабски милиции.\r\n\tБлизо 500 сирийски проправителствени бойци, подкрепяни от танкове, артилерия и минохвъргачки, нападнали щаб на СДС, където имало и американски военни съветници. Атаката била отбита. Няма пострадали американци.\r\n\tВ източната сирийска провинция Дейр аз Зур СДС се борят срещу групировката \"Ислямска държава\" източно от Ефрат. Сирийските правителствени сили са активни от другата страна на реката, отбелязва Асошиейтед прес.\r\n\tКоалицията начело със САЩ подчерта в комюнике, че \"остава решена да се съсредоточи върху борбата срещу \"Ислямска държава\" в долината на Ефрат\", но има \"неотменимо право на самозащита\".", "date": "2018.02.08", "title": "Над 100 проправителствени бойци са убити при въздушни удари в Сирия"}
{"url": "http://www.mediapool.bg/nov-konfuz-politseiski-patrulki-presledvat-mertsedes-na-nso-s-desislava-radeva-news275303.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:", "date": "2018.02.08", "title": "Нов конфуз: Полицейски патрулки преследват мерцедес на НСО с Десислава Радева"}
{"url": "http://www.mediapool.bg/zapochnaha-parvite-sastezaniya-ot-zimnite-olimpiyski-igri-news275265.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЗапочнаха първите състезания от официалната програма на Зимните олимпийски игри в Пьончан, предаде Франс прес.\r\n\tЧетири мача от турнира по кърлинг за смесени двойки стартираха едновременно в четвъртък – ден преди церемонията по откриването на 23-ата зимна олимпиада.\r\n\tНа Игрите, които ще се проведат официално от 9 до 25 февруари, ще бъдат раздадени общо 102 комплекта медали в 7 спорта и 15 дисциплини. В олимпиадата ще участват над 2900 спортисти от 92 страни, нации и делегации.", "date": "2018.02.08", "title": "Започнаха първите състезания от Зимните олимпийски игри"}
{"url": "http://www.mediapool.bg/antikoruptsionnata-komisiya-e-sezirana-za-nedeklarirana-firma-na-siderov-news275268.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЛидерът на „Атака“ и коалиционен партньор на правителството Волен Сидеров е обект на сигнал до новата антикорупционна комисия заради недекларирана от него фирма, съобщи Антикорупционният фонд в четвъртък.\r\n\tСтава въпрос за регистрирано от депутата дружество през октомври м.г., което обаче не е било отразено в подадените от него декларации за конфликт на интереси.\r\n\tАко бъде потвърдено от комисията, нарушението води до глоба между 1000 и 3000 лева, както по новия антикорупционен закон, така и по наскоро отменения, посочват от неправителствената организация.\r\n\tСпоред данните, изложени в сигнала на Антикорупционния фонд, Сидеров е станал учредител и съдружник в търговско дружество „Галерия Стил“ ООД на 3 октомври м.г.\r\n\t„Видно от информацията, публично достъпна в Търговския регистър, г-н Сидеров притежава мажоритарен дял от дружеството в размер на 75 дяла (от общо сто). Дружеството е с деклариран предмет на дейност в областта на търговията с произведения на изкуството и свързани с тях дейности“, се казва в съобщението.\n\n\r\n\tВ същото време послдната декларация за конфликт на интереси, подадена от лидера на „Атака“, датира от 28 април м.г.\r\n\t“Към настоящия момент тази декларация е непълна и не отразява коректно имущественото състояние на народния представител в нарушение на чл. 39 от Закона за противодействие на корупцията и отнемане на незаконно придобито имущество, а така също и в нарушение на чл. 15 от Закона за предотвратяване и установяване на конфликт на интереси (седемдневен срок за деклариране на промени в обстоятелствата) до неговата отмяна”, се казва в сигнала до антикорупционната комисия.", "date": "2018.02.08", "title": "Антикорупционната комисия е сезирана за недекларирана фирма на Сидеров"}
{"url": "http://www.mediapool.bg/grazhdanskiyat-sektor-na-iztok-i-na-zapad-news275269.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\t\r\n\t\r\n\tМисля, че работим в диаметрално противоположни среди. Би ми се искало да живеех в Германия точно сега… В момента гражданският сектор в Полша функционира в доста утежнена обстановка. Партията \"Право и справедливост“ управлява повече от 3 години. В едно интервю през 2008 г. председателят ѝ публично заяви, че гражданският сектор е враг на правителството. Очевидно обаче вече са си взели някаква поука и в момента се опитват да съградят фиктивно гражданско общество по оста на дясното консервативно крило. Но организации с либерални демократични ценности попадат в черния списък. Последният развой на нещата е, че има нова институция, която трябва да укрепи изпълнението на тази цел – Национален институт за свобода, предназначена уж да развива гражданското общество. Това е и малко парадоксално, все едно държавата да го изгражда сама! Идеята е да се централизира публичният ресурс към определени неправителствени организации, защото 60% от тях получават такъв тип държавно финансиране. Зад тези маневри се крие намерението да се подбира коя именно организация да получава финансови средства.\r\n\t\r\n\t\r\n\t Точно така, искат да градят гражданското общество с националистически, патриотичен и консервативен уклон. Преди година например възникна нова асоциация, свързана с консервативното крило на партия „Право и справедливост“, която спечели голямо финансиране за проект за превенция на домашното насилие. Правителството иска да предефинира понятия като „грант“, „публичен бенефициент“, да отреже паричните средства за организации с либерална принадлежност, за демократични сдружения за правата на жените, както и всякакви обществени групи, настроени опозиционно срещу политиката на правителството. Мнозинството от неправителствените организации, включително фондациите, не се разглеждат като надежден партньор на държавата.\r\n\t\r\n\t Работим в коренно различна социално-политическа обстановка, но живеем в общ свят с общи тревоги и опасности. В Германия има 22 000 дарителски организации, секторът расте, радва се на високи нива на обществено доверие. Има някои икономически препятствия като ниския инвестиционен интерес към социалното предприемачество например. Следващото поколение филантропи обаче започва да се откроява с мисленето и иновативността си. Филантропията се видоизменя. Политическите трудности, които засягат фондациите в някои европейски страни, ни разкриват, че те вече са станали политически играчи. Ако досега са били аполитични, те се трансформират – вече не притежават лукса да останат деполитизирани субекти. Трябва да си отворим очите за факта, че най-яркият пример за влияние на филантропията е този на дясното крило в Републиканската партия на САЩ, трасирала пътя за президентството на Доналд Тръмп. Трябва да си отворим очите и за факта, че неправителствените организации и особено фондациите са жертва на авторитарните режими, дори в някои страни в Европа. Все още общото европейско законодателство, свъзрано с трансгранично дарителство, е доста консервативно и не е в услуга на каузите. Не можем да допуснем ситуация, в която имаме свободно движение на стоки, капитали, хора и услуги, а не можем да си помагаме един на други, включително – дарявайки в други страни. Затова приоритет е опазването на демократичните ценности, като насърчаваме плурализма и стимулираме европейската филантропия и работим за по-тясна интеграция на националните мражи (каквато е Българският дарителски форум за България). Така ще се постигне и по-голямо противодействие на авторитарните тенденции.\r\n\tВ наше проучване установихме, че много ключови дарителски организации имат международен обхват. Затова се съгласявам с Феликс, че единният пазар на филантропията е изключително важен. В момента това би помогнало например на Полша – ние имаме около 18 000 фондации, като се появяват и нови играчи в полето, те обаче се колебаят дали да развиват дарителска дейност именно заради неустойчивата и несигурна среда. Ако пазарът за филантропия в Европа е единен, ще бъде възможно дадена фондация да бъде безпроблемно открита и базирана например в Лихтенщайн или Люксембург, а да дарява за каузи, свързани, да кажем, с развитието на полското общество.\r\n\t За мен протекционизмът е анахронизъм. В различните страни в Европа има различни икономически, стопански и бизнес традиции. Въпреки това създаваме единна система от общи правила, защото искаме свободно движение и справедливо преразпределение на потенциалния растеж на публичните блага, които създават отделните държави. Няма причина да не използваме това разнообразно богатство на традиции и да вървим към по-опростени и прозрачни процедури за международно сътрудничество. Цялата концепция, че международното финансиране е в разрез с обществения интерес, е изцяло погрешна, нещо повече – тя противоречи на европейския дух и ценности.\r\n\t\r\n\t Да, днес в Полша ни управляват именно популисти и подозирам, че изваждат картата с чуждестранното финансиране като опасен коз в политическата си игра, за да печелят дивиденти.\r\n\t\r\n\t Според мен това зависи в голяма степен по-скоро от икономиката. Просперитетът се гради с времето и поколенията, затова нашите източноевропейски партньори (бел. авт. – Полша и България) са на ранен етап от този цикъл. Имате компании, които акумулират икономически растеж, впоследствие ще прераснат в корпоративни фондации, като постепенно ще възникват и семейните фондации. Германия е все пак с 80 години възходящ икономически ход след войната и вече има всякакви дарителски структури. Вече възникват и фондации, притежаващи социални предприятия.\r\n\t Както споменах и преди, в Полша имаме ограничен брой дарителски организации – те наброяват около 200-250, останалите не са дарители. Сред тази група мнозинството са корпоративни фондации, което означава, че компаниите виждат смисъл в това да пренасят сациалната си дейност в своя фондация. Има и нова тенденция малкият и средният бизнес да учредяват фондации. Макар и бавно, нещата се променят. Младите поколения имат различни ценности – добре образовани са, имат възможността да живеят в чужбина, сред предприемачите нараства интересът към начинания, свързани с дарителстото.\r\n\t\r\n\t В Германия Църквата има най-голям брой фондации. И Протестантската, и Католическата църква са огромни и влиятелни институционални сили в благотворителността. Те са неразделна част от интитуционалното дарителство, имат свои представители в борда на моята асоциация например, интересуват се истински от процесите в обществото.\r\n\t В това отношение нещата в Полша са напълно различни, към нашата асоциация се присъединяват само независими частни фондации, които нямат политическа, религиозна или друга институционална обвързаност. Сътрудничим си с тях обаче по някои казуси и взимаме предвид мнението им – например имахме обществена кампания, която се проточи 5 години, за нов закон за публичното набиране на средства. Старата законова рамка бе остаряла, поставяше доста ограничения върху индивидуалната и организираната благотворителност.\r\n\t\r\n\t Социалната държава е за базисни нужди, за справедливо преразпределение, за равни възможности – образование, здравеопазване, работни места. Виждам ролята на фондациите по-скоро като коректив на онези дефекти, които се проявяват в социалната държава. В краткосрочен план да „поправят“ конкретни ситуации, а в дългосрочен план – да експериментират с решения и идеи, които предлагат по-добър модел за един или друг обществен проблем и усъвършенстват публичните услуги, и които после държавата да интегрира и превръща в политики.", "date": "2018.02.08", "title": "Гражданският сектор на Изток и на Запад"}
{"url": "http://www.mediapool.bg/armiyata-tryabva-da-namali-zavisimostta-si-ot-rusiya-news275270.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\t\r\n\t\r\n\t\r\n\t\r\n\t\n\n\r\n\t\r\n\tПо тази тема имахме разговори с \"Обединени патриоти\" още при обсъждането на коалиционното споразумение. И в двете предизборни програми има подобни ангажименти. При \"Обединени патриоти\" – за връщането на задължителната наборна казарма, а в програмата на ГЕРБ – разширяване на възможностите за доброволно военно обучение.\r\n\tТака стигнахме до включването на вариант за разширяване на мерките за доброволно военно обучение в управленската програма. Един от основните принципи е то да бъде на доброволна основа. Не смятаме, че е необходимо да караме някой да върши нещо, което не желае.\r\n\tСега трябва да видим разчетите на Министерството на отбраната, какво са предвидили, различните варианти и т.н. Всичко още е в начална фаза.\r\n\tПри доброволната военна служба трябва да има ясно разграничение между лицата под 18 години и пълнолетните. Обучението в училищата трябва да бъде единствено теоретично, другите форми отварят много проблеми, които тепърва ще излизат.\r\n\tЗа пълнолетните граждани и в момента е уредено в Закона за резерва възможност за обучение, как се провежда то за резервисти и т.н. Въпросът е те да се разширят, но единствено и само на доброволна основа.\r\n\tДа видим какво ще предложат. Тогава ще обсъдим кой е най-приемливият вариант за ГЕРБ и \"Обединени патриоти\".\r\n\t\r\n\tОсновният инструмент на взаимен контрол между ГЕРБ и \"Обединени патриоти\"е коалиционното споразумение и срещите между ръководствата на парламентарните групи и на политическите партии. Поддържаме комуникация между министрите и депутатите в ресорните парламентарни комисии. Така координираме процесите.\r\n\tАко проблемите са по-сериозни, се отнасят на по-високо ниво, където се намира решение. До момента тази система работи.\r\n\t\r\n\tНе, въпросът е комплексен. Не са само ниските заплати, става дума и за мотивация и за рекламата на военната служба като привлекателна професия. Повечето професии, в които се търсят кадри, се рекламират. За съжаление министерството в това отношение разчита хората сами да намерят тази професия и не търси активно хора.\r\n\tНиските заплати са един от проблемите, който сме адресирали и в предизборните ни програми. С бюджета за 2018 година се отделиха 100 млн. лева допълнително, което позволи средно десет процентно увеличение на заплатите на военните, както средства за назначаване на 1300 военнослужещи.\r\n\tЗа следващите години вече е договорено, чрез приетия в началото на годината План за увеличаване на разходите за отбрана до 2%, увеличение със средно около 150 млн. лева на година. Така в рамките на правителствения мандат през следващите три години заплатите на военнослужещите може да се увеличат с около 30%, както и да се реши проблемът с недокомплекта. Това е значително увеличение, което трябва да повлияе и на мотивацията на хората да останат да служат или да започнат кариера в армията.\r\n\t\r\n\tКонцепцията ни беше всичките проекти да вървят едновременно. През 2016 година бяха приети проектите за придобиването на два нови патрулни кораба и нов тип изтребители. Тогава настоявахме министър Ненчев да внесе и проектът за бронираните машини, но той не беше готов. След заседанието на КСНС през май месец миналата година бе решено, да се разсрочат плащанията по проекта за новия самолет, за да се освободят средства за бойната машина и трите проекта да вървят едновременно.\r\n\tОтказът на българската компания МТД \"Делфин\" да реализира проекта за патрулните кораби, не означава, че проектът остава на трупчета. Трябва да се види къде са били дефектите в проекта, за да се стигне до тази ситуация.\r\n\t\r\n\tОсновният проблем, който трябва да се реши и за трите проекта е дали да се начислява ДДС. Дали предвидените бюджети за тях ще бъдат цена с ДДС или без ДДС. Това трябва да се актуализира в проектите.\r\n\tОсновният проблем, който излезе при проекта за корабите, бе че заради начисленото ДДС бюджетът на проекта от 820 млн. лева падна под 700 млн. лева. Тази цена слиза под прага, при който може да се реализира проекта.\r\n\tТози въпрос е в сила и за другите два проекта. Дали бюджетът за нови изтребители ще бъде 1.5 млрд. лева с ДДС или без ДДС, дали за бойната машина са предвидени 1 млрд. лева с ДДС или без ДДС?\r\n\tТова е един от основните проблеми, които Министерството на отбраната трябва да реши с финансовото министерство преди да бъдат внесени в Министерския съвет и Народното събрание.\r\n\t\r\n\tНие искаме и трите проекта да бъдат стартирани още тази година и да бъдат финализирани процедурите по тях. Има надежда това да стане още до края на годината. Сроковете за доставките, разбира се, ще бъдат различни.\r\n\tРеално погледнато, парите са отделени. Имаме политическа воля това да се случи. Въпросът опира и до подготовката на проектите от Министерството на отбраната. Към момента актуализираният проект за самолетите и този за бронираните машини са във фаза на междуведомствено съгласуване между Министерството на отбраната и останалите министерства. Надяваме се в кратки срокове този процес да приключи и проектите да влязат в Народното събрание, за да бъдат обсъдени и после с бързи темпове МО да може да проведе процедурите.\r\n\t\r\n\tКонцепцията за реализирането на новите проекти е съвсем различна. Първо, тогава проектите не бяха финансово осигурени. Бяха сключени договори без да са предвидени средства за тяхното изплащане и министерството се чудеше от къде да намери пари. През 2009г, МО дължеше над половин милиард лева по тези проекти, които не бяха осигурени.\r\n\tТова наложи да се предоговорят проектите, за да се намали обемът им и дължимата сума по тях. Тогава всички капиталови разходи отиваха за тяхното изплащане. В допълнение не беше предвидена следгаранционната поддръжка и управлението на жизнения цикъл на въоръжението, което доведе до допълнително увеличаване на разходите и до ден днешен представлява проблем.\r\n\tСега подходът е съвсем различен. Има решение на Народното събрание, което определя финансовата рамка на проектите. Тази рамка заляга в бюджета на републиката за следващите години. Тези средства са извън бюджета на Министерството на отбраната, за да не могат да бъдат харчени за нещо друго. Те са целеви само и единствено за тези проекти.\r\n\tОсновният проблем – финансирането, е решен.\r\n\tОттук нататък остава експертизата и работата на Министерството на отбраната. То трябва а проведе достатъчно прозрачно и бързо процедурите, така че да може обществото да е сигурно, че са взети най-добрите решения.\r\n\t\r\n\tКонкретно за изтребителите МиГ 29 става въпрос за поддръжка. Те трябва да летят минимум до 2024 година. Даже утре да се сключи договорът за придобиването на нов тип изтребител, те ще са необходими поне до 2024 година, тъй като доставката и усвояването на новите ще изисква години.\r\n\tЗа това е необходима поддръжката. Не знам до колко има смисъл да се модернизират при положение, че се върви към нов многоцелеви самолет.\r\n\t\r\n\tЗа Спартан-ите въпросът е защо се е стигнало до тук при положение, че договорите са с ясен срок и от пет години се знае кога изтича поддръжката им. Защо не е тръгнала процедура, за да не се получава луфт между двата договора за поддръжка не мога да кажа. Трябва да се види отговорността на хора, които се занимават с планирането. За всички е ясно, че договорите изтичат.\r\n\tТова забавяне е недопустимо, тъй като за всички е било ясно кога изтичат договорите.\r\n\t\r\n\tРазделението русофили/русофоби не е от вчера в българското общество. Това е основна тема от Освобождението насам.\r\n\tТук обаче има и нещо, свързано с модернизацията на армията, която касае отношенията с Русия. Ние сме страна членка на НАТО и ако вървим към модернизация на стара съветска техника, това трябва да означава единствено и само модернизация по стандартите на НАТО с НАТО-вски елементи, а не с руски части.\r\n\tАко ще се модернизира дадена техника. Има въоръжение и оборудване, което може да продължи да се използва, но това означава, че трябва да се сложат съвременни НАТО-вски системи за управление, за комуникация, за защита и т.н. Това ще доведе не само до модернизиране на техниката, но и до постигане на по-добра съвместимост с нашите съюзници.\r\n\tА не да се търси отново зависимост от страна, която не е членка на НАТО. Във всички стратегически документи на България се говори за намаляване на зависимостта в сектора на отбраната от страни, които не са членки на НАТО.\r\n\t\r\n\tМО в момента преговоря с Руската федерация само за поддръжка на МиГ 29. Кой какви други планове има е друг въпрос, но единственото реално нещо към момента е ремонтът и поддръжката на МиГ 29, което трябва да се случи, за да се осигури летателната им годност.\r\n\t\r\n\tНай-вече с информираност, с добиването на повече информация и достоверност на източниците. Ако не си проверяваме източниците на информация, ставаме жертва на фалшиви новини.\r\n\tСоциалните медии също започват да приемат много по-сериозно проблема с фалшивите новини, които са основният инструмент на хибридната война.\r\n\tМедиите също имат отговорност да проверяват източниците си на информация. Защото след като никому известен сайт тиражира дадена новина, тя вече достига и до медии, известни със своята достоверност, и нещата излизат извън контрол.\r\n\tСмятате ли, че хибридната война вече пречи на България за пълноценното й членство в НАТО?\r\n\tНе само на България, но и на много страни в Източна Европа. Проблемът не е само в България. Подобни информационни кампании се провеждат във всяка една страна от Източна Европа. Вече има агенция на ЕС, която се бори с този проблем, също така НАТО изгради своя стратегия за адресиране на проблема.\r\n\tНяма как една страна да се справи сама. Трябва общ подход, тъй като проблемът е глобален вече и няма как да има едностранно решение.\r\n\t\r\n\tСъстоянието на армията трябва да се подобри. Става въпрос обаче не само за наливане на финанси, а и за тяхното управление. За какво се харчат парите в отбраната и дали отиват за способности и за повдигане на социалния статут на хората в системата и тяхната мотивация или отиват за неща, които не вършат работа?\r\n\tТова е основното, армията има своите проблеми. Но хората с много висок морал успяват да постигат своите задачи.\r\n\t\r\n\tРолята му е определена в Конституцията и Закона за отбраната и въоръжените сили.\r\n\tКолкото до това, че той е генерал от резерва, напълно нормално е за него темата да е присърце и да я повдига. Той е прекарал последните 30 години в армията и продължава да живее с нея.", "date": "2018.02.08", "title": "Армията трябва да намали зависимостта си от Русия"}
{"url": "http://www.mediapool.bg/250-skapi-grivni-za-hilyadi-potentsialni-begaltsi-ot-pravosadieto-news275271.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tВ края на 2018 г. Министерството на правосъдието най-накрая ще разполага с електронни гривни за контрол на най-рисковите групи за избягване на правосъдието. Това са осъдените на пробация, задържаните под \"домашен арест\" и затворниците в затворническите общежития от открит тип. Правосъдният министър Цецка Цачева обяви в сряда, че в началото на октомври гривните трябва да функционират. Договорът ще се подпише в четвъртък (8 февруари), а срокът за изпълнението му е девет месеца. Финансирането е от ЕС.\r\n\tПред правната комисия в парламента Цачева коментира, че дългият срок за поръчката се налага, защото проектът е сложен технически. Тя отказа да влиза в подробни обяснения, за да не подвежда депутатите в област, в която не е експерт. От наличната информация обаче се разбира, че поръчаните гривни са доста скъпи и няма да спрат бягството от правосъдието.\r\n\tНай-големият проблем е, че гривните ще са само 250. От статистическите данни на прокуратурата и съдилищата се разбира, че годишно около 4000 души са осъждани на пробация и подлежат на контрол. Хората с мярка за неотклонение \"домашен арест\" са около 300. Затворниците в общежитията от отворен тип са над 3000 души. Една гривна се пада на близо 30 потенциални бегълци от закона.\r\n\tПроблемът с бягството от правосъдието виси върху българските власти през последните десетилетия, но ефективни мерки не се вземат. Около 700 души, осъдени да лежат в затвора, се издирват от властите. Много от тях за тежки престъпления, а издирваните обвиняеми са дори повече.\r\n\tВторият проблем с гривните е високата цена. Поръчката е спечелена от консорциум \"Суперком Абати\" с цена 1.34 млн. лв. с ДДС. Тя е обжалвана от класирания на второ място \"ВИП секюрити сълушънс\" пред Комисията за защита на конкуренцията, която е отхвърлила жалбата. Фирмата е решила да не жали пред съда и е отворила възможност за подписване на договора. Една гривна излиза 5200 лв. В тази цена влиза и петгодишна поддръжка на системата.\r\n\tОбщо 200 от гривните са за GPS наблюдение с точност 2.5 метра, а останалите 50 целят контрол на лишени от свобода в открити пространства. В проучване по темата \"Капитал\" цитира анализ за нуждите на Службата за съдебни програми към американското правосъдно министерство, който е направен от института \"Джонс Хопкипс\". В него е записано, че GPS гривните гарантират много по-малка точност – до 10 метра. В същия документ се казва, че доставчикът на гривните Satellite tracking of people LLC не ги продава, а само ги отдава на лизинг.", "date": "2018.02.08", "title": "250 скъпи гривни за хиляди потенциални бегълци от правосъдието"}
{"url": "http://www.mediapool.bg/sasht-iskat-mirno-reshenie-na-krizata-s-phenyan-no-sa-izpalneni-s-reshimost-news275264.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tАмериканският вицепрезидент Майк Пенс заяви, че Съединените щати искат с мирни средства да се стигне до премахване на севернокорейската ядрена програма, но предупреди Пхенян да не подценява нито военната сила на САЩ, нито решимостта им.\r\n\t \r\n\t\"Нашите въоръжени сили са готови и нацията е изпълнена с решимост\", каза Пенс на среща с американски войници във военновъздушната база \"Йокота\" в Япония, където бе на посещение, предаде Ройтерс.\r\n\t \r\n\t\"САЩ винаги ще се стремят към мир, винаги ще се борим за по-добро бъдеше, но вие, които сте инструментите на американската мощ, знаете, а нека и противниците ни знаят, че всички варианти са възможни\", заяви вицепрезидентът и подчерта, че Америка винаги ще подкрепя \"гордия и свободен народ на Южна Корея\".\r\n\t \n\n\r\n\tПо-късно в четвъртък той пристигна в Южна Корея и бе приет от президента на страната Мун Дже-ин в неговата резиденция в Сеул - Синята къща, предаде Асошиейтед прес.\r\n\t \r\n\tГоворейки за предстоящото откриване на зимната олимпиада в южнокорейския планински курорт Пьончан, Мун я нарече \"олимпийски игри на мира\". Той изрази надежда, че събитието, на което ще присъстват и високопоставени севернокорейски представители, ще стане \"място, водещо към диалог за освобождаване на Корейския полуостров от ядрени оръжия\".\r\n\t \r\n\tВ кратко изявление пред репортери, Пенс се въздържа от критики срещу по-помирителния подход на Мун към Пхенян. Той поздрави Южна Корея за домакинството на игрите и обеща и занапред подкрепата на САЩ пред лицето на ядрената заплаха от Севера. \"Решимостта ни да стоим рамо до рамо с вас е непоклатима\", заяви Пенс.\r\n\t\r\n\tСитуацията около ядрената и ракетната програма на Северна Корея устойчиво се развива на този етап в дипломатическата, а не във военната плоскост, заяви същевременно министърът на отбраната на САЩ Джеймс Матис, цитиран от Франс прес.\r\n\t \r\n\t\"Що се отнася до ситуацията със Северна Корея, тя ясно е в полето на дипломацията. Наблюдавахме много по-важни дипломатически действия\", каза шефът на Пентагона на пресконференция в Белия дом.\r\n\t \r\n\tПопитан за евентуална среща или контакт на вицепрезидента на САЩ Майк Пенс с представители на Северна Корея в кулоарите на Зимните олимпийски игри в южнокорейския курорт Пьончан, които ще бъдат открити утре, той отговори, че Пенс може сам да вземе решение по въпроса.\r\n\t \r\n\tИзявленията на Пенс и Матис идват в момент, когато двете Кореи оставиха настрана, поне временно, враждебността помежду си, за да може Северът да изпрати спортисти на олимпиадата. Някои виждат в тази увертюра възможност за напредък към успокояване на напрежението по дипломатически път, отбелязва Франс прес.\r\n\t \r\n\tКим Чен-ун: Северна Корея е военна сила от световна класа\r\n\tРазполагаща с ядрено оръжие Северна Корея е военна сила от световна класа, заяви в четвъртък севернокорейският лидер Ким Чен-ун на състоялия се в Пхенян военен парад, в навечерието на откриването на Зимните олимпийски игри в Южна Корея.\r\n\t \r\n\t\"Ние вече сме в състояние да демонстрираме пред света статута си на военна сила от световна класа\", заяви пред ликуващото множество на площад \"Ким Ир-сен\" севернокорейският лидер.\r\n\t \r\n\tПо време на парада беше демонстрирана междуконтиненталната балистична ракета от нов тип \"Хвасон-15\", предаде ТАСС. В репортажите на централната севернокорейска телевизия били показани няколко пускови установки на \"Хвасон-15\". В парада са участвали също танкове, обикновена и ракетна артилерия, бронетранспортьори.\r\n\t \r\n\tПредставители на южнокорейското министерство на отбраната съобщиха пред журналисти, че по техни данни днешният парад е бил доста скромен, продължил е само час и половина и за разлика от друг път не е бил предаван пряко. Военният парад през април миналата година продължи почти три часа, припомня ТАСС.", "date": "2018.02.08", "title": "САЩ искат мирно решение на кризата с Пхенян, но са изпълнени \"с решимост\""}
{"url": "http://www.mediapool.bg/evropa-e-izpravena-pred-narastvasht-risk-ot-voenen-sblasak-s-rusiya-news275272.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПодкопаването на споразуменията за оръжеен контрол, разполагането на допълнителни оръжия и напрежението около учения на въоръжени сили увеличават риска от непреднамерен военен сблъсък между Европа и Русия, предупреждава годишният Мюнхенски доклад за сигурността, цитиран от Ройтерс.\r\n\tДокументът, озаглавен \"До ръба - и обратно?\" ще бъде публикуван официално днес в навечерието на традиционната Мюнхенска конференция по сигурността, която тази година ще се проведе от 16 до 18 февруари.\r\n\tДокладът споменава засилващия се натиск върху споразумения за ядрено разоръжаване като Договора за ликвидиране на ракетите със среден обсег и запазващите се безпокойства за сигурността в Централна и Източна Европа.\r\n\t\"При това злокобно състояние на нещата е напълно възможно погрешни оценки или неразбирателства да доведат до непреднамерен военен сблъсък\", посочват авторите.\r\n\tДокладът определя конфликта в Украйна като огромна пречка за деескалиране на напрежението между Русия и Запада.\n\n\r\n\tРешението на Съединените щати да доставят нападателни оръжия на Украйна вероятно ще бетонира сегашното положение на задънена улица, прогнозират авторите.\r\n\tДържави в Източна Европа изпитват затруднения в \"една среда на оспорвана сигурност\", хванати между Европейския съюз и НАТО, от една страна, и Русия, от друга, във време, когато политиката на ЕС Източно партньорство \"загуби пара\" и има малки шансове НАТО да приеме нови членове в близко бъдеще, констатира докладът.\r\n\tНякои държави членки на ЕС са все по-скептични за по-нататъшната европейска интеграция, като Унгария и Полша са в пряка конфронтация с Брюксел. Германия - обикновено сила за европейската интеграция - до голяма степен отсъства от дебата поради вътрешни причини, пишат авторите.\r\n\tДокладът все пак установява и положителни тенденции - по-високият икономически растеж в ЕС, реформирането на НАТО и засилването на военното сътрудничество по източния фланг на Алианса.\r\n\t\"Предстоящата година ще покаже дали опитите за постигане на компромис и амбициозните предложения за реформи ще се превърнат в конкретни действия и решения за поправяне на дефектите в ЕС\", пише в заключение в документа.\r\n\tОколо 500 високопоставени политически и военни лидери от Европа, САЩ, Русия, Близкия изток и Африка ще обсъдят на конференцията в Мюнхен в края на следващата седмица предизвикателствата пред сигурността.", "date": "2018.02.08", "title": "Европа е изправена пред нарастващ риск от военен сблъсък с Русия"}
{"url": "http://www.mediapool.bg/kan-razshiryava-plazha-pred-prochutiya-si-bulevard-kroazet-news275274.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tВ Кан, няколко месеца преди 71-ия Кинофестивал, багери навлязоха в плажа пред прочутия булевард Кроазет, за да го обновят и разширят за къпещите се, но и за двайсетината щателно подбрани ресторантьори, които ще обслужват клиентела от звезди и участници в конгреси.\r\n\tПлажът на френския Лазурен бряг, който за повече от километър върви по протежение на един от най-известните булеварди в света с неговите палми, луксозни хотели и престижни бутици, на места се е свил до ширина само от 5 до 15 метра. \"Целта е да станат 30-40 метра\", каза Филип Базен от фирмата за комунално строителство \"Тама\".\r\n\tЗад него подвижна канализация с дължина 300-400 метра, свързана с баржа в морето, изхвърля с оглушителен шум по 5000 куб. м пясък на час, колкото 200 камиона.\r\n\tТам, където по време на Кинофестивала всичко е само лукс, коктейли и знаменитости, сега от ноември работят земекопни машини за разстилане на 85 000 куб. м пясък, колкото 4-5 олимпийски басейна, които се доставят от кариера в района на Тулон, Югоизточна Франция.\r\n\tОперацията по презареждане на пясък струва над 10 милиона евро. Тя е необичайно мащабна, но не е нещо непознато в Кан.\r\n\tМитът на Кроазет, който се зароди с Кинофестивала в Кан и носи значителни приходи на местната икономика и конгресната й дейност, всъщност до голяма степен се гради на един изкуствен плаж, създаден в началото на 60-те години за привличане на туристи и опазване на пътя от морските приливи.\r\n\tСега отново пясъкът е само първият етап от по-обширен проект за превръщане на Кроазет в \"луксозното, автентично и ексклузивно лице\" на Кан и \"двигател на проявите\" в града, докато районът Ла Бока по на запад ще остане царството на семейните плажове с по-приемливи цени, обясни кметството.\n\n\r\n\t\"Когато всичко приключи, и с извършваните от едно десетилетие ремонти в четири- и петзвездните хотели, ще имаме един съвсем обновен Кроазет. Ще е нещо уникално в света!\", радва се Мишел Шевийон, председател на синдиката на хотелиерите в Кан и собственик на плажа \"Кроазет бийч\".\r\n\tДо 2020 г. всички заведения като неговото ще бъдат срутени и наново построени по строги изисквания за постигане на \"по-добра архитектурна приемственост и хармония\", посочва Кристоф Фиорентино, заместник-кмет на Кан за благоустройството и бреговата ивица. Пет парцела дори ще бъдат премахнати, за да се спази законът за съкращаване на застрояването на бреговата ивица от 75 на 50 процента в този район.\r\n\t\"Ще останат само 23 заведения и ще има около 200 м обществен плаж повече. Работим и по проблемите с миризмите и обработката на отпадъците, за да се избегне твърде големия брой торби за отпадъци\", каза той.\r\n\tЗа ресторантьорите, на които е делегирано общественото обслужване на плажовете, това е гарантиран джакпот, ако имат нужните средства. В края на 2017 г. концесиите бяха подновени за максимален срок от 12 години срещу такса за участие от 500 000 евро и очаквани огромни инвестиции, от 800 000 до 1.5 милион евро на заведение.\r\n\t\"Дванадесет години за изплащане на инвестициите е твърде малко, идеалното щеше да е от 18 до 20 години. Добре че банките ни подкрепят\", обяснява Патрис Русел от плажното заведение \"Ондин\".\r\n\tЗа него наемът на чадъри и шезлонги е маловажен, основното перо в оборота му идва от консумацията в заведението му, благодарение на етикета \"Майстор-ресторантьор\", и по време на фестивала, когато плажът се приватизира от марка сладоледи за интервюта през деня и купони вечерта.\r\n\tПатрис Русел вече чака с нетърпение периода след ремонтите. \"Ще повишим нивото, ще има много омари и трюфели\", казва той.\r\n\tКметството пък обещава да организира аперитиви \"Плажни партита\" с единна тарифа, за да могат всички, включително местните жители, да се възползват от новия плаж.", "date": "2018.02.08", "title": "Кан разширява плажа пред прочутия си булевард Кроазет"}
{"url": "http://www.mediapool.bg/soros-daril-pari-za-nov-referendum-vav-velikobritaniya-news275275.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tДжордж Сорос е дарил 400 000 лири стерлинги (над 550 000 долара) на активистка група, която се опитва да предотврати излизането на Великобритания от Европейския съюз, съобщи Ройтерс.\r\n\tАмериканският милиардер от унгарски произход придоби световна известност през 1992 г., залагайки успешно срещу британската лира.\r\n\tАктивистката група \"Най-доброто за Великобритания\" съобщи, че Сорос й е дарил пари чрез свои фондации.\r\n\tПротивниците на Брекзита твърдят, че излизането от ЕС ще е най-голямата грешка на Великобритания след Втората световна война и ще подкопае политическото и финансовото влияние, което страната има.\r\n\tСпоред привържениците на Брекзита обаче той ще освободи Великобритания от един доминиран от Германия експеримент и в крайна сметка британската икономика ще започне да процъфтява, отбелязва Ройтерс.\n\n\r\n\tПремиерът Тереза Мей казва, че Великобритания ще напусне ЕС на 29 март догодина и няма да има нов референдум по въпроса.", "date": "2018.02.08", "title": "Сорос дарил пари за нов референдум във Великобритания"}
{"url": "http://www.mediapool.bg/vasil-mihailov-i-ivan-ivanov-poluchavat-spetsialni-ikar-i-news275276.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tАктьорите Иван Иванов и Васил Михайлов ще получат тази година специалните отличия на наградите ИКАР на Съюза на артистите в България (САБ), съобщи председателят на организацията Христо Мутафчиев пред журналисти. Обявени и бяха номинациите в категориите като се задава здрава битка в основните за мъжка и женска роля и режисура.\r\n\t44-ата церемония по награждаването ще се състои на 27 март в Народния театър \"Иван Вазов\".\r\n\tИван Иванов ще бъде удостоен с Награда за чест и достойнство, а на Васил Михайлов ще бъде връчена Наградата за изключителен принос към българския театър.\r\n\tЗа отличието за режисура ще се борят Галин Стоев за постановката му \"Танцът Делхи\" от Иван Вирипаев, играна на сцената на Народния театър; Стайко Мурджев за \"Еквус\" от Питър Шафър, Младежки театър \"Николай Бинев\", както и Явор Гърдев за \"Пияните\" от Иван Вирипаев, Малък градски театър \"Зад канала\".\r\n\tВ битката за ИКАР за водеща мъжка роля влизат Захари Бахаров за превъплъщението му като Бае Славе в моноспектакъла \"Чамкория\" по романа на Милен Русков, режисиран от Явор Гърдев и поставен в Театър 199; Иван Юруков за Хорас в \"Лисичета\" от Лилиан Хелман, реж. Бина Харалампиева, Народен театър \"Иван Вазов\", както и Мариус Куркински за авторския му моноспектакъл \"Черното пиле\" по разкази на Николай Хайтов.\n\n\r\n\tНаградата за водеща женска роля си оспорват Радена Вълканова за Жена на възраст в \"Танцът Делхи\" и Радина Кърджилова за ролята й на Екатерина в същата постановка, както и Теодора Духовникова за образа на Регина в \"Лисичета\" от Лилиан Хелман под режисурата на Бина Харалампиева в Народния театър.\r\n\tНадпреварата за поддържаща мъжка роля ще е между Боян Арсов за Клариче в \"Кралят Елен\" по Карло Гоци, реж. Анастасия Събева, Театър \"Азарян\" в НДК; Сава Драгунчев за играта му като Самоквасов в \"Чаровно лято с неизбежните му там неприятности (Чудаци)\" от Максим Горки, реж. Красимир Спасов, Народен театър \"Иван Вазов\", и Явор Бахаров за Микеле в \"Редки тъпанари\" – криминална комедия по филма на Марио Моничели \"Неизвестни извършители\", сценичен вариант Теди Москов и Симон Шварц, реж. Теди Москов, Драматичен театър \"Сава Огнянов\" в Русе\r\n\tНоминирани за поддържаща женска роля са Ана Пападопулу за превъплъщението й като Бърди в \"Лисичета\"; Надя Дердерян за Варя във \"Вишнева градина\" от Антон П. Чехов, реж. Василий Сенин, Драматично-куклен театър \"Иван Радоев\" в Плевен, както и София Бобчева за Зина в \"Чудаци\" и за Медицинската сестра в \"Танцът Делхи\"\r\n\tЗа дебютен ИКАР се състезават Антъни Пенев като Пьотр Сергеевич Трофимов във \"Вишнева градина\"; Неда Спасова за ролята й на Варвара Петровна в \"Изгонването на бесовете\" по Фьодор Достоевски, режисьор Иван Добчев, Театрална работилница \"Сфумато\"; Николай Желев за Лео в \"4000 мили\" от Ейми Херцог, реж. Владимир Люцканов, Театър 199. Другите номинирани за дебют са Надя Керанова за Естел, Мартина Кръстева за Инес и Радослав Владимиров за Гарсен в \"Без изход\" от Жан-Пол Сартр, реж. Дарий Чавдаров, Театър \"Друга линия\" и Център за култура и дебат \"Червената къща\", както и Шахин Шехзен и Антоан Петров за Антон Антонович Сквозник-Дмухановски (градоначалник) и Денис Хаят и Павел Емилов за Иван Александрович Хлестаков (чиновник от Петербург) в \"Ревизорът\" от Николай Гогол, реж. Нина Димитрова, Сатиричен театър \"Алеко Константинов\" и НАТФИЗ \"Кръстьо Сарафов\"\r\n\tНоминации има в категориите за сценография, куклен театър, съвременен танц, вариететно и цирково изкуство, авторска музика и други.\r\n\tВ комисията по излъчване на номинациите са участвали Цветана Манева, Стоян Пепеланов и други актьори. Цветана Манева обясни, че тази година младата смяна от актьори е показала много сериозни качества. Едно от тях е неистовото вкопчване в пиесите. \"Те играят със страст\", коментира Манева и допълни, че съжалява за правилата за определяне на предложенията, тъй като мнозина са останали извън класацията.\r\n\t\"Това лично мен ме затрудняваше категорично да се спра и да направя лесно своят избор. В постановките, в които играят ,болшинството от тях показват нещо повече от това, което сме свикнали да виждаме у тях, което значи, че те се развиват\", коментира Манева.", "date": "2018.02.08", "title": "Васил Михайлов и Иван Иванов получават специални ИКАР-и"}
{"url": "http://www.mediapool.bg/den-predi-zimnata-olimpiada-v-phenyan-se-sastoya-voenen-parad-news275273.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tВ столицата на Северна Корея се състоя военен парад, посветен на 70-годишнината от създаването на Корейската народна армия, съобщиха световните агенции, цитирайки източници от южнокорейското правителство и медии.\r\n\tСевернокорейската телевизия не излъчваше събитието на живо. На него не бяха поканени и чужди журналисти, но в Туитър се появиха видео кадри, на които се виждат десетки камиони с войници, махащи към ликуващото множество, и друга военна техника.\r\n\tСпоред южнокорейски правителствен служител, цитиран от японската агенция Киодо и Асошиейтед прес, в парада на централния площад \"Ким Ир-сен\" в Пхенян тази сутрин са участвали най-малко 13 хиляди военни, десетки хиляди граждани, носещи цветя и скандиращи лозунги, и зрители, съобщи Асошиейтед прес\r\n\tПо-късно Централната телевизия на КНДР излъчи кадри, на които се вижда лидерът на страната Ким Чен-ун да приема рапорта на командващия парада, след което се качва на трибуната, съобщи ТАСС.\r\n\tСъщият служител в Сеул, пожелал анонимност, каза още, че няма и информация дали Северна Корея е демонстрирала на парада стратегически оръжия, като междуконтинентални балистични ракети. Японската телевизия Ен Ейч Кей показа няколко видеосюжета и снимки, пуснати от чужденци в Туитър, на които се вижда голямо струпване на бойна техника, в частност танкове, в района на централния площад.\n\n\r\n\tГоворителят на японското правителство Йошихиде Суга, коментирайки постъпващата от Пхенян информация, каза на пресконференция в Токио, че \"с голямо внимание следи действията на КНДР и в момента събира информация за състоялия се парад\".\r\n\tТой бе организиран в навечерието на официалната церемония за откриване на Зимните олимпийски игри в южнокорейския град Пьончан. Миналия месец Северна Корея обяви, че тази година ще отбележи годишнината от създаването на армията си на 8 февруари вместо на 25 април, когато по принцип се чества.\r\n\tВ репетициите за събитието, продължили няколко седмици на военно летище край столицата, са участвали, според някои медийни съобщения, около 12 000 войници и до 600 единици бойна техника. Отделно от това хиляди цивилни севернокорейци са репетирали на различни площади в столицата Пхенян с традиционни в такива случаи букети от изкуствени цветя, скандирайки и изписвайки с фигури актуалните за случая лозунги.\r\n\tСпоред някои анализатори организирането на военен парад в Северна Корея точно преди голямото спортно събитие в южната й съседка може да влоши атмосферата на помирение между двете корейски държави, създала се след решението за участие на севернокорейски спортисти в игрите.\r\n\tНа откриването на олимпиадата ще има високопоставени представители и на Сеул, и на Пхенян. Там ще бъде и американският вицепрезидент Майк Пенс, но Северна Корея изключи възможността за среща с американските представители.", "date": "2018.02.08", "title": "Ден преди зимната олимпиада, в Пхенян се състоя военен парад"}
{"url": "http://www.mediapool.bg/bsp-zapodozrya-prokuraturata-v-politicheski-natisk-tsatsarov-otricha-news275277.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЛидерът на БСП Корнелия Нинова заподозря в четвъртък прокуратурата в изпълнение на политическа поръчка срещу нейната партия. Тя настоя Сотир Цацаров да провери действията на районната прокуратура в Шумен. Нинова съобщи, че прокуратурата е разпоредила на икономическата полиция в Шумен да изиска информация от Общопартийната контролна комисия на БСП за това кои лица са присъствали на делегатски събрания на партията, кои са участвали в общински съвети, както и кои точно са членовете на БСП в Шумен.\r\n\tКонкретният повод е уволнението на член на БСП в Шумен, който е бил член на Комисията за конфликт на интереси, която се вля в новата антикорупционна комисия. Членът на БСП е бил в ръководството на местната партийна организация, а от партията подозират политическа чистка, а и последвал прокурорски натиск.\r\n\tГлавният прокурор Сотир Цацаров каза, че проверка ще бъде извършена, ако Нинова поиска това официално. Той отхвърли подозренията за политически мотиви при действията на държавното обвинение.\r\n\t\r\n\tЗаконът за държавния служител забранява единствено членовете на партийни ръководства да са държавни служители. БСП има само един ръководен орган и това е нейният Национален съвет. Законът за държавния служител не ограничава служителите да са партийни членове. Единственото условие е те да са политически неутрални при изпълнение на работата си.\n\n\r\n\tВ новия антикорупционен закон също няма изрично ограничение за служителите да са членове на политически партии. Част от служителите на новата Антикорупционна комисия се назначават по реда на Закона за държавния служител. Специализираната администрация се назначава по реда на Антикорупционния закон. Единственото условие за втората категория служители е да подпишат декларация за \"политически неутралитет\".\r\n\t\"Питаме Сотир Цацаров използвана ли е в този случай районната прокуратура за политическа поръчка?\", каза Корнелия Нинова.\r\n\tОт БСП питат и вътрешния министър Валентин Радев \"откога икономическата полиция не се занимава с корупция, а с това кой е член на БСП\".\r\n\tНинова коментира, че през последните години има репресии над граждани, както и натиск над малкия и средния бизнес. Според социалистите случаят в Шумен е заплаха за демократичния ред в страната.\r\n\t\"Ако кажеш нещо срещу властта, върху теб се изсипва цялата държавна машина, уволняват те от работа, пращат ти НАП, митници. В сърцето на Европа по време на председателството царят беззаконие и диктатура\", заяви Нинова.\r\n\tЛидерът на БСП специално изтъкна, че не очаква сериозна реакция от вътрешния министър.\r\n\t\"От главния прокурор очакваме сериозна намеса, проверка на действията на прокуратурата и отговор имало ли е изпълнение на политическа поръчка\", каза Нинова. Тя заяви, че не може държавната машина и независими органи да бъдат ангажирани с мачкане на политическия опонент и с репресии върху български граждани, независимо от коя партия са.\r\n\t\r\n\t \r\n\t\"Ще направя проверка на шуменската прокуратура, ако г-жа Нинова я поиска по надлежния ред. От това, че някой е направил изказване от парламентарната трибуна, не е повод за проверка\", каза главният прокурор Сотир Цацаров,\r\n\t \r\n\t\"Доколкото разбрах, Нинова е заявила, че ще представи съответните документи на главния прокурор. В момента, когато тези документи са представени, ще има проверка. Доколкото разбирам на първо четене колегите са проверявали сигнал за документно престъпление. Едва ли може да се говори, че се проверява партийна дейност или нещо такова. Резултатите от проверката ще бъдат публични\", каза Цацаров.\r\n\t \r\n\tТой призова лидера на БСП да представи всички документи, с които разполага.\r\n\t \r\n\t\r\n\tВътрешният министър Валентин Радев обясни, че \"член на БСП или техен активист е написал сигнал до прокуратурата срещу друг техен член или активист в Шумен\".\r\n\t\"В сигнала пише: \"Моля Ви проверете вярно ли е, че другият член кандидатства за Комисията за противодействие на корупцията като експерт, мой колега е, имаме политическа кариера заедно, и че е излъгал в декларацията си, че не е членувал в БСП. Проверете го - ако е така значи той е извършил престъпление по чл. 313 от НК (невярно деклариране пред държавен орган – б.р.)\", каза Радев.\r\n\tПо думите му полицията просто е проверила сигнала. Според него в новия антикорупционен закон е написано, че служител или експерт на комисията не може да е бил член на политическа партия или да е извършвал политическа дейност. Такова условие в закона има само за членовете на ръководството на комисията.\r\n\t\"Нека всички, които чуват мен и Корнелия Нинова, да разберат кой е правият. Не бива да се поставя под съмнение работата на толкова служители на МВР, в случая на тези в шуменската дирекция. Възмутен съм и затова казвам тези думи. Не приемам такова отношение към МВР, точно изпълняваме постановлението на прокуратурата. Никъде до този момент нямаме грешка в работата си. Нека Корнелия Нинова попита техните хора какъв сигнал са писали и защо забъркват партията, може би и тя е подведена. След като съберем информацията ще я дадем на прокуратурата, след това тя ще отсъди има или няма нарушение\", каза Валентин Радев.\r\n\t\r\n\tМеждувременно стана ясно, че депутати от парламентарната комисия за контрол над службите за сигурност искат изслушване на председателя на ДАНС Димитър Георгиев за намерените документи в нощното шкафче на кмета на Септември Марин Рачев. Това съобщи Славчо Велков от БСП, който е член на комисията.\r\n\tПри специализирана акция в нощното шкафче на кмета на Септември Марин Рачев бяха намерени справки от ДАНС за купуването на гласове на местните избори през 2015 г. Марин Рачев е обвинен за безстопанственост и сключване на неизгодни сделки. Специализираният наказателен съд вече го отстрани временно от длъжност.\r\n\tДепутатите питат шефа на ДАНС как материал, който би трябвало да се съхранява добре, се озовава в нощното шкафче на един кмет. Велков попита и дали тази информация е предназначена само за този кмет или за всички останали в областта.", "date": "2018.02.08", "title": "БСП заподозря прокуратурата в политически натиск, Цацаров отрича"}
{"url": "http://www.mediapool.bg/tezhka-katastrofa-zatvori-za-chasove-magistrala-hemus-news275278.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tТрима души загинаха в четвъртък при тежка катастрофа на магистрала \"Хемус\" в участъка от Нови пазар до Невша. Лек автомобил, в който са пътували загиналите, се е врязъл в камион с ремарке.\r\n\t \r\n\tАвтомагистралата бе затворена от сутрешните часове на деня до 17 часа. По случая е образувано досъдебно производство.\r\n\t \r\n\tТежка катастрофа затрудни през деня и движението по главния път София – Русе. Причината бе катастрофа на лек автомобил на около 20 километра от Русе. От пътна полиция съобщиха за няколко пострадали, сред които и дете.", "date": "2018.02.08", "title": "Тежка катастрофа затвори за часове магистрала \"Хемус\""}
{"url": "http://www.mediapool.bg/telefonat-stava-lichen-virtualen-asistent-news275279.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tМобилният телефон отдавна вече не е средство само за говорене, а се превръща все повече в личен виртуален асистент, който с приложенията си помага не само за свързаността на потребителя си, но и в организирането на ежедневието, на здравословен живот и др. Все по-често българските потребители използват интернет и онлайн пазаруване в крачка, почти никой вече не праща есемеси и емемеси и не оставя гласови съобщения, но все още са малко хората, които гледат телевизия на телефона си. Такива са тенденциите сред българските потребители, проучвани от \"Галъп Интернешънъл\" по поръчка на \"Виваком\" в предължение на една година от юли 2016 г. до юли 2017 г.\r\n\tС напредването на въвеждането на новото поколение мрежи за пренос на данни 5G и повишаване на мобилната свързаност между хора и предмети, качествено ще се промени начинът, по който се комуникира с най-различни безжични устройства – у дома, на работното място, в колата и в градовете, където живеем. Това на свой ред изисква все по-високо качество на мобилната интернет връзка, както и на широколентовия достъп до дома, отчита телекомът.\r\n\tТой припомня, че месец преди Световния мобилен конгрес в Барселона, тенденциите в мобилните комуникации бяха представени в Лас Вегас на световното изложение на Асоциацията на потребителските технологии. Сред тях се отличават: домашни роботи, които да забавляват и реално си играят с потребителите; виртуални асистенти като тези на Гугъл и Алекса, които поемат все повече от функциите на лични асистенти; приложения за здраве, които надскачат фитнес апликациите с учудващи способности като това на Тестдроп, което тества качеството на питейната вода на базата на електрическото поле около нея.\r\n\tПри телефоните тенденциите са голям всеобхватен екран, необичайно ярки цветове и една от най-горещите тенденции на миналата година, която ще се доразвива и през 2018 г. - фокус върху сигурността с вградени в дисплея различни типове скенери за разпознаване на собственика на телефона.\r\n\t\n\n\r\n\tПотребителите на мобилни услуги у нас все по-рядко използват телефоните си само за обаждания, сочи проучването на \"Галъп\". Доказателство за това е плавното увеличение на дела на мобилния интернет, както в плановете за гласови услуги, така и в самостоятелните пакети за тази услуга. В рамките на една година потребителите, използващи телефона само за разговори, са намалели от близо 60% до 51%. Ако все още всеки втори в България ползва само гласови услуги от телефона, вече близо 10 процента от потребителите ползват карти с включена услуга само мобилен интернет и боравят единствено с интернет връзката на мобилното си устройство - за една година ползвателите на сим карти само с интернет достъп са се увеличили с два 2 процента. Тенденцията за ползване на мобилен интернет е плавна и стабилна и се очаква да бъде затвърдена през настоящата 2018 година, смятат от \"Виваком\".\r\n\tИзследването отчита, че есемесите безвъзвратно губят позиция и са заменени от мобилните приложения като viber, what’s up и skype. Едва 3% все още пращат есемеси всеки ден, докато близо една трета от потребителите - 28%у влизат ежедневно в мобилни приложения за комуникация като Viber, WatsApp или Facebook messenger.\r\n\t\r\n\tГласовата поща и емемесите също са отпаднали като навик и вече се приближават до нулата на потребление - едва 2% ползват гласова поща ежедневно и едва 1% процент от хората прибягват всеки ден до имиджови съобщения.\r\n\tНавиците на българите се променят и по отношение ползването на интернет през телефона – макар и с малка разлика, пристрастените към социалните мрежи, които поне веднъж дневно посещават през мобилния си телефон Facebook, Twitter или LinkedIn, вече са повече от хората, всекидневно прибягващи до интернет търсачките - 36% срещу 33%.\r\n\tВъпреки големите възможности на 4G технологията, обаче, гледането на видео и телевизия през мобилна мрежа все още не навик у нас. Засега само 2 процента от българите се възползват от удобството да гледат телевизия на телефона си всеки ден. Прогнозите обаче са за покачване на тези проценти в следващите 2 години, както и за разширяване на търсенето на висококачествена интернет връзка до дома, заради трайната тенденция към увеличение на потреблението на интерактивна телевизия вкъщи.\r\n\t\r\n\tНай-използваното мобилно приложение от потребителите на мобилен интернет у нас е Facebook, следвано от Viber. През изминалата година, обаче, социалната мрежа отстъпва позиции на собственото си приложение Facebook Messenger, което от края на 2016 до средата на 2017 увеличава дела си от 15 на 25%, а Facebook губи българската мобилна аудитория с 13% за по-малко от година.\r\n\tНараства и пазаруването от мобилния телефон. Близо една четвърт от българските потребители на мобилен интернет вече купуват онлайн през телефона си. Само преди повече от година – в края на 2016 г., те са били само 15 %.\r\n\tТака, макар и бавно, и българите се подготвят за 2020 г., която ще е емблематична за постигането на един умен свят, в който всяко устройство, всяко превозно средство и всеки човек ще са свързани един с друг, посочват от телекома.", "date": "2018.02.08", "title": "Телефонът става личен виртуален асистент"}
{"url": "http://www.mediapool.bg/tesla-obyavi-rekordna-zaguba-no-ostava-optimist-news275280.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tАмериканският производител на електрически автомобили \"Тесла\" (Tesla)  загуба за четвъртото тримесечие на 2017 г., само ден след като основателят й Илон Мъск отбеляза огромен успех с изстрелването на ракетата \"Фалкон хеви\", предадоха световните агенции в четвъртък.\r\n\t\"По-дълбоко сме в ада от очакваното\", заяви Мъск по време на телефонна конференция с анализатори.\r\n\tКомпанията е понесла невиждана досега тримесечна загуба от 657 млн. долара спрямо 123 млн. долара отрицателен резултат в същия период на предходната година. Реално производителят на електромобили приключва 2017 г. с обща загуба от 1.961 млрд. долара, докато година по-рано тя е възлизала на 674.9 млн. долара\r\n\tОт \"Тесла\" посочват, че \"са научили много уроци\" от производствените им планове за Модел 3, чието изпълнение бе затруднено.\r\n\tКомпанията обаче отчита повишаване на приходите си през тримесечието до 3.29 млрд. долара спрямо 2.28 млрд. долара за същото на предходната година. Общо за годината приходите възлизат на 11.758 млрд. долара, докато година по-рано са били 7 млрд. долара. Ръстът на постъпленията се дължи на поръчките на Модел 3 и \"Тесла\" остава оптимист за преодоляване на срива.\n\n\r\n\t\"През 2018 г. очакваме да започнем да генерираме положителни резултати на устойчива база\", заявява компанията.\r\n\tКато своя цел тя посочва седмично производство на 2500 автомобила от Модел 3 до края на март и 5000 седмично – до края на второто тримесечие на годината, стремейки се към стабилно увеличаване на производството на електромобила, за който се надява да завладее масовия пазар с по-ниската си цена.\r\n\tКомпанията започна производството на средната версия електромобил Модел 3 през юли 2017 г. и го предлага на базова цена от 35 000 долара. В основната си версия колата може да измине без презареждане 350 км, максималната й скорост е 210 км в час, а ускорението до 100 км в час отнема около 5.6 секунди\r\n\tОбявената загуба е по-ниска от очакваната от анализаторите, но тя не се отрази особено на търговията с акции на компанията на Мъск.", "date": "2018.02.08", "title": "\"Тесла\" обяви рекордна загуба, но остава оптимист"}
{"url": "http://www.mediapool.bg/frenskoto-pravitelstvo-shte-uvelichi-razhodite-za-otbrana-news275282.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПравителството на френския президент Еманюел Макрон ще представи законопроект за увеличение на военните разходи на фона на исканията на НАТО и президента на САЩ Доналд Тръмп към европейските страни да отделят повече средства за отбраната си, предаде Асошиейтед прес.\r\n\t \r\n\tЗаконопроектът, който ще бъде представен на заседание на кабинета в четвъртък, предвижда общо 295 милиарда евро за разходи за отбрана от 2019 до 2025 г. Това включва 1,7 млрд. евро допълнителни ежегодни разходи до 2022 г., в частност за модернизиране на техниката и за подобряване на киберотбраната и разузнаването.\r\n\t\r\n\tМакрон обеща да повиши до 2025 г. разходите за отбрана до 2 процента от БВП, в съответствие с искането на НАТО към всички членки.\r\n\t \r\n\tМиналата година началникът на генералния щаб на френската армия подаде оставка след конфликт с Макрон заради съкращения в бюджета за отбрана.\r\n\t \n\n\r\n\tФранция има хиляди военнослужещи зад граница, в райони от Близкия изток до Африка, и ще остане единствената ядрена сила в ЕС, след като Великобритания излезе от съюза догодина.", "date": "2018.02.08", "title": "Френското правителство ще увеличи разходите за отбрана"}
{"url": "http://www.mediapool.bg/chetiri-kompanii-sas-zlatni-otlichiya-za-vatreshni-daritelski-kampanii-news275283.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНад половин милион лева и 15 000 часа доброволен труд са дарени през изминалата година от служителите на 14-те компании финалисти в годишния знак за \"Отговорна кампания – отговорни служители\" за 2018 г., връчван от Фондацията BCause, Българската асоциация за управление на хора (БАУХ) и Българското дружество за връзки с обществеността (БДВО).\r\n\tНосители на Златния знак за дарителство от работното място отново са \"Виваком\", \"Сити България\", Isobar (преди eCommera) и \"САП Лабс България\"- И четирите компании запазват впечатляващото си представяне от миналата година и са успели не просто да продължат, но и да обогатят своите програми за дарителство и доброволчество от работното място, съобщиха инициаторите на призовете.\r\n\tОтличията се връчват за четвърта година и имат четири степени, които се определят по критерии като процент на дарителите спрямо общия брой служители; финансовото съучастие от компанията; системата за привличане на дарители сред служителите; система за популяризиране на информацията как са използвани даренията; ангажирането на служителите с доброволчество.\r\n\tПризьори на Сребърния знак са \"Аурубис\", \"Кока Кола\", \"Мобилтел\" и \"Прогрес\". Бронзов знак е връчен на \"Ди Ейч Ел\", \"Монделийз\", \"Теленор\" и \"Дъ Таксбак груп\". Знак за дарителство от работното място получиха \"Омега Софт\" и \"ПиПиДи\".\r\n\tСпециалната награда за екип, допринесъл за развитието на дарителството и доброволчеството от работното място е дадена на Isobar. Награда за най-добра доброволческа програма от работното място получи \"САП Лабс България\".\r\n\t\"Вярвам, че всяка компания е това, което са нейните служители. Вие - екипите в Човешки ресурси и Комуникации, създавате условия служителите на компаниите да са отговорни. А с това правите и самите компании отговорни. Благодаря за партньорството и за вашата мисионерска работа\", каза Мила Миленова, председател на БДВО. \"Горда съм и щастлива, че сме част от тази мисия\", заяви Детелина Смилкова, председател на БАУХ.\n\n\r\n\tТова е отличието мотиватор да продължаваме напред и да увличаме още хора с нас, всяка година да сме по-добри от предишната, коментираха представители на отличените компании.\r\n\tБогдана Манова от фондация \"Дечица\" се обърна към събралите се с думите: \"Нашата работа нямаше да бъде възможна без отговорни компании и отговорни служители, които даряват всеки месец част от заплатата си за важни за тях каузи. А BCause е вашият гарант, че парите отиват там, където трябва\".", "date": "2018.02.08", "title": "Четири компании със златни отличия за вътрешни дарителски кампании"}
{"url": "http://www.mediapool.bg/v-sibir-izmervat-zamarsyavaneto-na-vazduha-riskuvaiki-sadebno-presledvane-news275284.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tОтчаяни от отказите и бездействието на властите по отношение на смога, който редовно се стеле над града, жителите на Красноярск - промишлен град в Сибир - решиха сами да измерват замърсяването, с риск от съдебно преследване.\r\n\t \r\n\tС един милион жители и десетки промишлени предприятия, сред които един от най-големите заводи за алуминий в света, Красноярск се нарежда сред най-замърсените градове в Русия изготвена наскоро класация на министерството на екологията.\r\n\t \r\n\tНо на местно равнище запитванията за качеството на въздуха се сблъскват със стена и някои жители, начело с 34-годишния компютърен специалист Игор Шпехт, решиха да разберат сами как стоят нещата.\r\n\t \r\n\t\"Над Красноярск редовно пада мъгла, на хората им е трудно да дишат, но метеорологичните служби твърдят, че концентрацията на вредните частици не надхвърля нормите\", възмущава се Игор Шпехт.\r\n\t \n\n\r\n\t\"Поради това разминаване имаме впечатлението, че ни заблуждават. След години бездействие на министерството на екологията и местните метеорологични служби решихме сами да измерваме нивото на замърсяване\", обясни той пред АФП.\r\n\t \r\n\tС група скептици Шпехт поставил седем френски устройства за измерване на фините прахови частици. Той публикува данните в реално време на уебсайта краскоярскнебо.ру (krasnoyarsknebo.ru), който предлага резултатите си също в приложения за мобилни телефони и в акаунт в социалната мрежа Инстаграм.\r\n\t \r\n\tРезултатите редовно показват превишение на нормите, в някои случаи - с много.\r\n\t \r\n\tЗаради множащите се жалби на недоволни руснаци от цялата страна, властите признаха, че системата за измерване на качеството на въздуха е неефективна.\r\n\t \r\n\tПри посещение в Красноярск на 7 февруари президентът Владимир Путин нареди на местните власти да разработят възможно най-бързо план за подобряване на екологичната ситуация.\r\n\t \r\n\t\"Чух, че това е един от най-чувствителните проблеми\", каза той, докато местните еколози отбелязаха иронично в акаунта в Инстаграм на крайсноярскнебо.ру, че президентът трябва също да подиша замърсения въздух на града им.\r\n\t \r\n\tПоради липса на финансиране системата за измерване на качеството на въздуха просто липсва или е амортизирана, тъй като не е модернизирана от разпадането на СССР.\r\n\t \r\n\t\"Искате проверка на качеството на въздуха? Ние сме готови да правим това, при условие, че има финансиране\", заяви наскоро шефът на руската федерална служба за хидрометеорология и мониторинг на околната среда \"Росгидромет\" Максим Яковенко в интервю за в. \"Комерсант\".Остаряло оборудване\r\n\tУредите, поставени от Игор Шпехт, измерват нивото на фините прахови частици PM2,5 - най-фините, с диаметър от 2,5 микрона и особено отровни, понеже проникват дълбоко в дихателните пътища.\r\n\t \r\n\tОсвен рак, излагането на тяхното въздействие може да причини астма, алергии, респираторни и сърдечно-съдови заболявания.\r\n\t \r\n\tПроектът на жителите на Красноярск първоначално ядоса руските власти, които често се отнасят с недоверие към личните инициативи.\r\n\t \r\n\tМестните метеорологични служби подадоха жалба срещу Шпехт за извършване на измервания на замърсяването \"без лиценз\".\r\n\t \r\n\t\"Жителите могат за измерват нивото на замърсяване, но съгласно закона нямат право да публикуват тези данни в интернет\", обясни за АФП говорителката на отдела по метеорология в Крайсноярск, Оксана Салникова.\r\n\t \r\n\tТя обаче призна, че поради липса на средства отделът не разполага с оборудване за измерване на фините прахови частици PM2,5.\r\n\t \r\n\t\"Апаратурата ни не е модернизирана от години. Понастоящем измерваме частиците PM като цяло, без да ги разграничаваме според размера им\", обясни Салникова.\r\n\t \r\n\tРуското министерство на екологията и местното му управление все пак защитиха жителите и съдът отхвърли жалбата.\r\n\t \r\n\t\"Поддържаме връзка с еколозите и най-накрая, под техен натиск, министерството ни купи уреди за измерване на частиците PM2,5\", каза за АФП говорителка на регионалното управление на екоминистерството.\r\n\t \r\n\t\"Разполагаме с мобилна лаборатория. Когато жителите сигнализират, че равнището на вредните елементи е повишено, отиваме на място, за да проверим техните данни\", допълва говорителката на министерството.\r\n\t \r\n\tИнициативата в Красноярск е вдъхновила други градове и Игор Шпехт казва, че с него са се свързали жители на други промишлени градове, които искат да поставят свои датчици - Магнитогорск и Челябинск в Урал и Комсомолск на Амур в Далечния изток.\r\n\t \r\n\t\"Готови сме да им помогнем\", уверява той.\r\n\t \r\n\tШпехт предупреждава, че заплахата за съдебно преследване не е изключена, но казва, че е подготвен: \"Бихме искали този процес да се състои, за да може веднъж завинаги да се докаже, че сме прави\".", "date": "2018.02.08", "title": "В Сибир измерват замърсяването на въздуха, рискувайки съдебно преследване"}
{"url": "http://www.mediapool.bg/belgiyskiyat-konstitutsionen-sad-potvardi-lishavaneto-ot-grazhdanstvo-na-terorist-news275285.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tКонституционният съд на Белгия е потвърдил решението на съда в Антверпен за лишаване от гражданство на осъдения за ръководител на терористична групировка Фуад Белкасем, съобщиха местни медии.\r\n\t \r\n\tБелкасем бе осъден в първото мащабно дело в Белгия срещу терористи. Той бе лицето на групировката \"Шериат за Белгия\", призовавала години наред към неподчинение на светските закони и за въвеждането на ислямското право.\r\n\t \r\n\tГрупировката е свързана с терористите от \"Ислямска държава\", за чиито редове набираше доброволци.\r\n\t \r\n\tБелкасем има и мароканско гражданство. След като белгийското му гражданство бъде отнето, той може да бъде върнат в Мароко, където да доизтърпи наказанието си от 12 години затвор.\n\n\r\n\t \r\n\tВ Мароко срещу Белкасем има присъда за пренос на наркотици.", "date": "2018.02.08", "title": "Белгийският Конституционен съд потвърди лишаването от гражданство на терорист"}
{"url": "http://www.mediapool.bg/prezidentat-na-yuzhna-koreya-shte-se-sreshtne-sas-sestrata-na-kim-chen-un-news275286.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЮжнокорейският президент Мун Дже-ин ще се срещне в събота с членове на олимпийската делегация на Северна Корея, включително и с Ким Йо-чен - сестрата на севернокорейския лидер Ким Чен-ун, съобщи на брифинг в Сеул в четвъртък говорител на президента, цитиран от Ройтерс.\r\n\t \r\n\tМун Дже-ин щял да обядва с гостите си.\r\n\t \r\n\tОще не е потвърдено мястото на срещата, е казал служител от президентската резиденция - Синята къща, пожелал анонимност поради деликатността на въпроса.", "date": "2018.02.08", "title": "Президентът на Южна Корея ще се срещне със сестрата на Ким Чен-ун"}
{"url": "http://www.mediapool.bg/nyama-dostatachno-dokazatelstva-sreshtu-obvinenite-za-otvlichaneto-na-adrian-zlatkov-news275293.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСофийският апелативен съд пусна от ареста срещу парична гаранция четиримата обвиняеми за отвличането на 25-годишния Адриан Златков. Апелативните съдии обявиха, че разследващите не са представили достатъчно данни за съпричастността им към престъплението. По 10 000 лева за свободата си трябва да платят Ивайло Борисов-Ториното, Мартин Марков и Георги Джамбазов. Здравка Стефанова е с гаранция от 5000 лв.\r\n\tAпелативните съдии смятат, че са събрани доказателствата за отвличането на Златков са фрагментарни и не са достатъчно, за да обосноват налагането на най-тежка мярка за неотклонение. Магистратите все пак подчертаха, че представените от разследващите факти имат отношение към престъплението.\r\n\tМиналата седмица съдия Даниела Талева от Софийския градски съд постанови постоянен арест за четиримата, но също подчерта, че доказателствата са само косвени и в никакъв случай не биха били достатъчни за осъдителна присъда.\r\n\tПрокуратурата представи данни от сръбските власти за SIM картите, с които похитителите вероятно са преговаряли с бизнесмена Тони Златков за освобождаването на сина му. Държавното обвинение представи и данни за движението на автомобилите, които са били използвани за отвличането на Адриан Златков.\r\n\tВ четвъртък защитата се оплака, че на трима от обвиняемите е било предлагано да станат защитени свидетели по делото, ако проговорят за четвъртия - Ивайло Борисов-Ториното. Те похвалиха апелативния съд за решението и нападнаха прокуратурата, че се е появила в съдебната зала с \"докладни, зрънца, пъзелчета и други детски играчки, за да иска мярка за неотклонение \"задържане\".\n\n\r\n\tДържавното обвинение призова алелативния съд да задържи обвиняемите, като отчете, че законовата тежест на отвличането е като тази на умишленото убийство.\r\n\tАдриан Златков беше похитен край Герман на 30 август и освободен невредим на 10 септември 2017 г. Значителна част от доказателствения материал срещу четиримата е събран с активното сътрудничество на сръбската полиция и прокуратура.\r\n\tПреди седмица адвокатката на Ториното Мариана Тодорова коментира, че според прокуратурата Борисов и Мартин Марков са осигурили две коли, които похитителите използвали при отвличането. Другите двама обвиняеми отговаряли за СИМ-картите, с които са водени преговорите за откупа.\r\n\tЧетиримата бяха задържани преди няколко дни по време на \"операция по привеждане на криминалния контингент в страната в известност“. По делото за отвличането на Адриян Златков е бил разпитван и самият Златомир Иванов – Златко Баретата, но срещу него не са повдигнати обвинения.\r\n\tБащата на похитения Тони Златков е собственик на известна столична автокъща. Той лично водеше преговорите по откупа на сина си, но не разкри пред медиите колко е платил за освобождаването му.\r\n\tОсвен с близостта му до Баретата, Ивайло Борисов за последно нашумя в края на февруари 2016 г., когато трима негови гардове пребиха на Околовръстното шосе младо семейство заради пререкание на пътя. По случая на съда бяха предадени Александър Гечев, Георги Близнаков и Христо Христов.\r\n\t\r\n\tГлавният прокурор Сотир Цацаров отказа да коментира решението на съда, но подчерта, че разследващите са извършили \"огромна работа\".\r\n\t\"На първо място за съда или добро, или нищо“, каза той.\r\n\tГлавният прокурор допълни, че сръбските власти са оказали безценна помощ на своите български колеги.\r\n\t\"Трудно се доказват подобен тип деяния. За мен колегите (българските разследващи-б.р.) са извършили огромна работа\", коментира Цацаров.\r\n\tТой добави, че има данни за още хора, които са замесени в случая с отвличането на Адриан Златков. \"Естествено, че се работи и по това. Хората, за които става дума, са или помагачи или част от изпълнителския апарат. В крайна сметка едно такова престъпление изисква и поръчител. Такъв поръчител има. Съществуват съответните подозрения\" , каза главният прокурор.", "date": "2018.02.08", "title": "Няма достатъчно доказателства срещу обвинените за отвличането на Адриан Златков"}
{"url": "http://www.mediapool.bg/obshtinari-iskat-da-rabotyat-v-konflikt-na-interesi-vapreki-zakona-news275287.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tОбщинари искат една от основните мерки срещу конфликта на интереси в местната власт да не важи за техния мандат. Те са против новото изискване общинските съветници да нямат сключени договори с общините, за които работят. В четвъртък Сдружението на председателите на общински съветници заседава в Ловеч и ще настоява парламентът да промени закона в тази му част.\r\n\t\"Български общини могат да останат без общински съветници\", предупреди председателят на общинския съвет в Созопол Красимира Германова пред БНР. Тя е член на Сдружението на председателите на общинските съвети. Германова обясни, че много общинари вече изпълняват задълженията си неправомерно.\r\n\t\"Договор, в общия смисъл, е и договор за наем на помещение. Като например, имаме много джипита, които са общински съветници. Те имат подписани договори за наем за кабинет, който обслужва местната общност. Понякога това са договори за извършване на ремонтни дейности посредством някаква спечелена поръчка. Ами, договор, също така мога да посоча един пример, е и ако общински съветник е някакъв съдружник, в някакво търговско дружество – негово лично или едноличен търговец и той реши да направи някакво дарение – на съоръжения, оборудване или някакви движими или недвижими вещи\", обясни Германова.\r\n\tСдружението на председателите на общински съветници ще поиска да бъдат уточнени законовите текстове и да бъде уредено завареното положение на вече избраните общинари.\r\n\tЗабраната за сключване на договори бе въведена с преходните разпоредби на антикорупционния закон. Чрез него бе променен Законът за местното самоуправление и местната администрация. Въведената забрана е императивна – общински съветник няма право да развива търговска дейност и да има сключени договори с общината си. Забраната важи и за сключване на договори с търговски дружества с общинско участие или с общински предприятия.\n\n\r\n\tЗаконът не пречи на личните лекари да си наемат помещение за кабинет от частно лице, а не да ползват преференциално контактите си в местната власт, които много от техните колеги нямат. Законодателство не създава никакви пречки на общинарите да спрат за четири години да сключват сделки с общината, в която работят. Той не им пречи да решат да не се кандидатират за общински съветници, ако смятат, че бизнесът им е по-важен от изборната публична длъжност.", "date": "2018.02.08", "title": "Общинари искат да работят в конфликт на интереси, въпреки закона"}
{"url": "http://www.mediapool.bg/turski-potok-poskapna-do-7-mlrd-dolara-news275288.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tРуският газов концерн \"Газпром\" е повишил оценката си за стойността на строителството на газопровода \"Турски поток\" до 7 млрд. долара. Това съобщи заместник-ръководителят на компанията Андрей Круглов на инвестиционен форум в Лондон в четвъртък, цитиран от ТАСС.\r\n\t\"Предварително бяхме говорили, че стойността може да е 6 млрд. долара, но сега я оценяваме на около 7 млрд. долара. Не изключваме също възможността за привличане на проектно финансиране, но изхождайки от реалността най-вероятно \"Турски поток\" първоначално ще бъде финансиран от бюджета на \"Газпром\" и по-късно рефинансиран чрез емитиране на проектни облигации, както стана със \"Северен поток\", каза Круглов.", "date": "2018.02.08", "title": "\"Турски поток\" поскъпна до 7 млрд. долара"}
{"url": "http://www.mediapool.bg/klyuchova-chast-na-ios-razsekretena-v-mrezhata-news275290.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНеизвестни лица публикуваха в GitHub код, който, според експерти, е основен компонент на операционната система на iPhone, съобщи сайтът . Пробивът може да улесни хакерите и изследователите по сигурността при откриване на уязвимости в iOS.\r\n\tПубликуваният програмен код е обозначен като \"iBoot\". Той е част от iOS, която осигурява надеждно зареждане на операционната система и удостоверява автентичността на изпълняваните команди. С други думи, това е програмата, която зарежда iOS. Тя е първият процес, който се изпълнява, когато iPhone стартира. \"iBoot\" зарежда и проверява дали ядрото е електронно подписано от Apple и след това го зарежда и изпълнява. Процесът може да се сравни с BIOS в настолните компютри. Той е основният код, който \"оживява\" компютъра, непосредствено след старта и след много други основни операции зарежда операционната система.\r\n\tСпоред написаното, изтеклият код е от iOS 9, по-стара версия на операционната система от 2015 г. Въпреки това е много вероятно принципът, използван в iOS 11, да е много близък.\r\n\t\"Епъл\" традиционно не разсекретява кода на програмите си. През последните години все пак компанията публикува някои части на iOS и MacOS в отворен вид. Но за производителя е особено важно да запази елемента iBoot надежден и недостъпен публично. Ето защо авторът на книги по програмиране за Епъл системи Джонатан Левин посочва изтеклия код като \"най-големия теч в историята\". Според него това е \"много сериозен проблем\".\r\n\tЛевин твърди, че най-вероятно кодът е автентичен, защото е подобен на такъв, който той е получавал по метода на реверсивното инженерство. То е процес, при който затворен и компилиран софтуер (готова за употреба програма) се изследва задълбочено с цел да се получи обратно в суров, отворен вид. Именно този опит дава основание на експерта да предполага, че информацията за iBoot е истинска.\n\n\r\n\tОсвен че е сериозна заплаха за сигурността на устройствата с iOS, и би улеснил еднакво и добронамерените, и злонамерените хакери, течът на информация може да служи за копиране на технологии от други фирми и дори до декриптиране на телефона. Последното отдавна е цел на ФБР и други заинтересовани институции, като беше обект на шумен съдебен, етичен и публичен дебат от 2015 г. насам.", "date": "2018.02.08", "title": "Ключова част на iOS разсекретена в мрежата"}
{"url": "http://www.mediapool.bg/kircho-kirov-opasyavam-se-che-neshto-mozhe-da-se-sluchi-s-men-news275291.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\t\"Зная кои са поръчителите на действията срещу мен и техните политически ментори. Подготвил съм комплект документи с конкретни данни за това, което става. Депозирал съм ги на сигурно място, защото се опасявам, че нещо може да се случи с мен или с членове на моето семейство\".\r\n\tТова заяви в четвъртък пред Нова телевизия бившият шеф на Националната разузнавателна служба (НРС) ген. Кирчо Киров, който вече получи три осъдителни присъди.\r\n\tТой обясни, че въпросните събрани от него документи ще бъдат предоставени на наши и чужди медии, както и на партньорски служби, когато самият той прецени за необходимо.\r\n\tВ началото на седмицата  2-годишна условна присъда с 4 години изпитателен срок по делото му за разгласяване на държавна тайна.\r\n\tТова е общо третата му присъда, след като на 23 януари Софийският военен съд постанови 15 години затвор по обвинение за присвояване на 5.1 млн. лева от бюджета на НРС.\n\n\r\n\tОтделно от това Киров бе осъден през май 2016 г. на 10 години затвор по първото си дело – отново за присвояване, но този път на близо 5 млн. лева.\r\n\t\"Аз бях осъден при един скоротечен процес, добре режисиран предварително от прокуратурата и Военния съд”, каза ген. Киров днес.\r\n\tТой заяви, че докато е бил на поста си в НРС, е живял с убеждението, че утвърдените от него разходи са отивали по предназначение.", "date": "2018.02.08", "title": "Кирчо Киров: Опасявам се, че нещо може да се случи с мен"}
{"url": "http://www.mediapool.bg/na-lov-za-svetoven-proizvoditel-na-avtomobili-v-bulgaria-news275292.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБългария тръгва на роуд шоу по света за привличане на голям чужд инвеститор за производство на автомобили у нас. Новината съобщи предишният президент Росен Плевнелиев по време на конференция на \"Аутомотив клъстер България\" в четвъртък, на която беше отчетено развитието на бранша и иновациите в него на българска територия. Плевнелиев е член на Управителния съвет на клъстера и един от моторите за развитието на бранша.\r\n\tЕдна от най-бързо развиващите се индустрии отчете над 140 фирми на българския пазар за производство на части и компоненти за автомобилния бранш равномерно разпространени из страната. Заетите в сектора са над 40 000, а продажбите са за над 3.5 млрд. евро за 2017 г., което е около 4.5 на сто от брутния вътрешен продукт на страната. Данните бяха представени от арх. Любомир Станиславов, изпълнителен директор на \"Аутомотив клъстер България\".\r\n\tКазано на кратко за последното десетилетие делът на автомобилния сектор в брутната добавена стойност е нараснал повече от четири пъти, отбеляза икономическият министър Емил Караниколов. За периода 2005 - януари 2018 г. по Закона за насърчаване на инвестициите са издадени 20 сертификата в автомобилната промишленост. Общият размер на инвестициите по проектите е близо 800 млн. лв. и нови над 12 600 работни места.\r\n\tИменно работната ръка и реформата в правосъдната система са основните предизвикателства пред автомобилната индустрия у нас. Това показва проучване, направено сред бранша от консултантските компании \"Колиърс\" и \"ПрайсУотърхаусКупър\" (PwC).\r\n\tМного оптимизъм, желание за растеж, нови локации за фабрики и заводи и разширяване на дейността сочи допитването, коментира Иглика Йорданова, изпълнителен директор на българския офис на \"Колиърс\".\r\n\tНамирането на висококвалифицирани кадри и връщането им обратно в България е най-голямото предизвикателство, пред което е изправен бизнесът, каза Юлиян Михов, директор \"Бизнес развитие\" за Югоизточна Европа на PwC.\r\n\tОсвен кадрите има недостиг и на научно-развойните центрове (R&D) и това е нишата, в която ще инвестира секторът през следващите години, каза арх. Станиславов. По думите му за това е нужда подкрепа и от страна на държавата.\r\n\tЕлектромобили, водородни двигатели, дронове и космос стават приоритетите сектори за финансиране по оперативна програма \"Конкурентоспособност\", обеща Караниколов.\r\n\t\r\n\tТова, което все още липсва на българския пазар е производството на цял автомобил от световна марка. За това по инициатива на \"Аутомотив клъстер България\" в края на февруари ще бъде направено \"нещо което не е правено никога досега\", каза Росен Плевнелиев.\r\n\t\"Натрупвайки самочувствие и опит, България за първи път ще излезе на световните пазари, ще посети много от големите автомобилни производители и ще заяви ясно своята амбиция - да привлечем в страната голяма фабрика на автомобилен производител\", каза предишният президент.\r\n\tБългарската делегация ще бъде водена от премиера Бойко Борисов. Заедно с него ще бъдат Плевнелиев и министърът на икономиката Емил Караниколов, а първата спирка е сърцето на автомобилната индустрия в Европа – Германия.\r\n\tПлевнелиев напомни, че заводи за производство на автомобили вече бяха построени в региона – в Румъния, Сърбия, Словакия, Унгария, Полша.\r\n\t\"В България това не се случи, защото страната нямаше проактивна политика да отиде в Южна Корея, в Германия, в Англия, в Индия и да заяви ясно своята амбиция. Все чакахме някой да дойде тук и да му предложим нещо. Защо сега е различно? Защото отиваме с ясен план за действие. Време ни е, имаме амбицията и желанието. Ще почукаме на вратите на всички големи автомобилни производители, ще преговаряме, ще се борим така, както другите го направиха\", разкри плана за действие Плевнелиев.\r\n\tПоследният опит за производство на автомобили у нас беше на бизнесмена Гриша Ганчев край Ловеч, който  в началото на миналата година. Преди него първо \"Рено\" се опита да произвежда коли у нас още по времето на социализма през 70-те години на миналия век, а след това и британската \"Роувър\" пробва във Варна заедно с \"Дару кар\" през 90-те години.\n\n\r\n\t\r\n\tТози път обаче ще е по-различно, защото има заявка от държавата за подкрепа, стана ясно от думите на Плевнелиев.\r\n\tНационалната компания \"Индустриални зони\" ще тегли заем от 120 млн. лв. от Българската банка за развитие, за да изгражда нови индустриални зони в страната. Вие сте поканени да кажете къде искате да бъдат те, обърна се Плевнелиев към автомобилния бизнес. По думите на Караниколов заявен интерес има към Видин, Плевен, Русе и Пловдив.\r\n\tНад три четвърти от компаниите в бранша имат планове за разширяване на бизнеса си у нас, като всяка трета от тях смята да направи това на ново място, показва проучването на \"Колиърс\".\r\n\tВ следващите дни в парламента ще бъде внесен законопроектът за т.нар. \"синя карта\", който ще дава бърз и евтин достъп до работна ръка от страни извън ЕС, посочи Плевнелиев. Той призова бизнеса да се запознае с него и ако има предложения да ги направи. Засега българските работодатели могат да разчитат на работници от Молдова, Украйна, Армения и Босна и Херцеговина, каза Плевнелиев.\r\n\tКараниколов посочи, че активно се работи с университетите и професионални гимназии за осигуряване на нужните кадри на бизнеса. Според проучването на \"Колиърс\" близо две трети от фирмите в автомобилния сектор разчитат на кадрите от висшите училища, а една пета на тези от дуалното обучение. Само 2 на сто от компаниите планират да привлекат кадри от страни извън ЕС, а 4 на сто от европейски държави. За да подобрят уменията на персонала си 70 на сто инвестират във вътрешно фирмени обучения.\r\n\tВ подкрепа на научно-развойната дейност Министерството на икономиката поема ангажимент да финансира стари разработки на БАН и Техническия университет за водородни двигатели, каза Плевнелиев.\r\n\tТой мечтае до края на годината да бъде сглобен прототип на супер иновативен автомобил от части произведени в България.", "date": "2018.02.08", "title": "На лов за световен производител на автомобили в България"}
{"url": "http://www.mediapool.bg/esvp-evropeiskiyat-sayuz-stava-po-silen-vapreki-krizite-news275294.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПоследователните кризи в Европа през последните години може да са разтърсили страните членки, но те не са засегнали връзките в самия Европейски съюз. Това показва последното изследване на Европейският съвет за външна политика (ЕСВП). Европейският изследователски център от 10 години измерва сближаването в ЕС - желанието на държавите и гражданите на ЕС да си сътрудничат. Актуалните резултати показват, че през последните 10 години отделни държави са станали по-изолирани, но общото равнище на сближаване - \"лепилото\", което държи ЕС заедно - се е увеличило\r\n\t създава уникален профил на сближаване за всяка държава членка на ЕС. Индексът съчетава 32 фактора, получени от официални източници като Евробарометър или Индекса на социалната справедливост, за да се създаде набор от десет показателя за измерване на сближаването в ЕС. Индексът оценява както структурните отношения между държавите и институциите на ЕС, така и индивидуалното ниво на свързване на обществата.\r\n\t\r\n\tЛекото увеличение на цялостното сближаване между 2007 и 2017 г. е отчасти продукт на бързата икономическа интеграция на по-новите страни членки в Централна и Източна Европа.\r\n\tПовечето от страните в ЕС печелят от повишаването на индивидуалното сближаване; тяхното население се чувства все по-европейско по отношение на споделените езици, преживявания и нагласи. Изключенията от това правило са Гърция, Италия, Франция, Полша, Унгария и Испания. Най-голямо безпокойство е Италия, чийто комбиниран спад в структурното и индивидуалното сближаване (-1.7 пункта) е най-голям сред държавите ЕС. Тя се е превърнала от една от най-проевропейските държави в една от най-недоволните в Европа. С приближаването на изборите и популистките партии борещи се срещу Брюксел и Берлин, профилът на кохезията на Италия се приближава все по-близо до този на Обединеното кралство, което наскоро гласува да напусне Съюза.\n\n\r\n\tСедем от деветте страни, които са увеличили структурното и индивидуалното си сближаване, се намират на изток. Полша и Унгария са извън водещата тенденция с намалено индивидуално сближаване, което е особено засегнато от намаляващия показател за ангажираност. Този показател отразява ефективността на евроскептичните и анти-европейските партии, както и избирателната активност на националните и европейските избори.\r\n\tИзглежда има ясна връзка между кризата с бежанците и бурята в подкрепа на популистките партии в цяла Европа, които играят със страховете около миграцията и нейното въздействие върху европейските общества. Ефектът от това е ясно видим в показателя за ангажираност в цяла Европа, но досега той имаше много малко въздействие върху цялостното сближаване на ЕС, измерено по индекса на ЕСВП.\r\n\tАвторът на проучването Йозеф Янинг каза: \"ЕС е много по-устойчив, отколкото таблоидните заглавия биха искали вие да мислите, а кризата с бежанците няма да доведе до рухването на Европейския съюз в скоро време. От резултатите обаче можем да видим, че кризите оказват влияние върху ангажираността на гражданите. Ако искаме да защитим и укрепим Европейския съюз, това е мястото, където трябва да се съсредоточим. Ако искаме хората да бъдат ангажирани и да подкрепят Европейския съюз, трябва да се наблегне не върху институционалната интеграция и финансовите трансфери между държавите, а върху това гражданите да могат да се свързват по-пряко, например чрез програми за обмен или премахването на таксите за роуминг.\".", "date": "2018.02.08", "title": "ЕСВП: Европейският съюз става по-силен въпреки кризите"}
{"url": "http://www.mediapool.bg/koli-avtochasti-i-elektronika-sa-nai-tarsenite-onlain-obyavi-u-nas-news275295.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tОнлайн купувачите в България най-често търсят обяви за закупуване на автомобили и авточасти, следвани от електроника – в частност мобилни телефони, а най-предлаганите стоки в интернет са модни стоки, продукти за бебето и детето и отново електроника. Това сочат данните на водещата онлайн платформа за обяви в България OLX, която в четвъртък отчете ръст на активните си потребите със 7 процента, а на уникалните купувачи – с 13 на сто.\r\n\tЗапазва се тенденцията за ръст на потребителите, които предпочитат да публикуват обяви и да ползват платформата от мобилните си телефони. За 2017 г. т еса се увеличили с малко над една четвърт. Публикуваните нови обяви от мобилното приложение и мобилната версия за 2017 г. са 2 388 587, спрямо 1 671 234 нови обяви от настолен компютър, или 43% повече.\r\n\tСред най-популярните сегменти на платформата попадат и \"компютърни части и аксесоари“, \"спортни стоки“, \"гуми и джанти“.\r\n\tПри обявите за автомобили и авточасти се наблюдава повишено търсене и предлагане в Перник и София с близо 40% спрямо 2016 г., като масовият потребител търси изгодни сделки за автомобили втора ръка. Тази тенденция е особено засилена и при авточастите. Перник и градовете в района остават автомобилните столици на България, където търсенето и предлагането е най-високо. Любопитно е, че най-търсената марка автомобил в Перник е \"Голф\".\r\n\tСмартфоните традиционно са най-търсеният и предлаган артикул в категория \"електроника“, а най-популярната марка остава \"Айфин\" (iPhone), следвана от \"Самсунг\" (Samsung).\n\n\r\n\tИнтересно е, че в платформата нараства търсенето на имоти по Черноморието с цел инвестиция и бизнес. Запазва се обаче търсенето на нощувки в къщи за гости като предпочитан начин за туризъм в категорията \"Екскурзии и почивки\".\r\n\tРаздвижването на пазара на труда е довело до публикуването на повече обяви за работа в София-град, но сезонните работни места по Черноморието отново са сред най-публикуваните обяви за работа. В София най-търсени са обявите за работа, което е продиктувано от по-доброто заплащане и повечето свободни позиции на пазара на труда, обясняват от компанията.\r\n\tНейните данни сочат, че средните цени на артикули по категории са 3500 за автомобили, 20 лв. - за авточасти,180 лв. - за дом и градина. За електроника средно се харчат 220 лв., за бебето и детето - 63 лв., за машини, инструменти, бизнес оборудване - 950 лв., а за мода - 73 лв. За спорт, книги и хоби потребителите на платформата харчат средно по 75 лв.\r\n\tОбщо за 2017 г. OLX отчита 300% ръст на бизнес потребителите си в България. Това показва, че все повече фирми (особено малки и микро бизнеси) предпочитат да ползват платформи за обяви, които имат голяма популярност и достигат до голям брой потребители. Най-големият бизнес клиент на платформата е в категория \"автомобили и авточасти“ с над 3000 обяви на месец. Друг сегмент, които отчита голям брой бизнес клиенти, е \"недвижими имоти“.\r\n\tЗа изминалата година най-активен град, спрямо броя обяви на глава от населението, е Варна, 0.3 обяви, предимно в категория \"мода“. Най-малко обяви са публикувани от потребителите в Благоевград - 0.06 обяви на глава от населението. Въпреки това, в региона има потенциал за развитие на бизнеса с къщи за гости, тъй като има повишено търсене именно за този тип услуги.\r\n\tНай-много запитвания за категория \"електроника“ пък са направени в Бургас, Пловдив и Търговище.\r\n\tЗа новата година OLX планира да инвестира в развитие на мобилните си продукти, подобряване на структурата на категориите за по-лесно намиране на желания продукт, и стартиране на Блог с интересна информация, секция за медиите и полезни съвети за потребителите, съобщиха още от компанията.", "date": "2018.02.08", "title": "Коли, авточасти и електроника са най-търсените онлайн обяви у нас"}
{"url": "http://www.mediapool.bg/ep-poiska-zadalbochena-otsenka-na-smyanata-mezhdu-zimno-i-lyatno-chasovoto-vreme-news275296.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЕвропейският парламент прие в четвъртък резолюция, в която призова за задълбочена оценка на настоящата смяна между зимно и лятно часово време.\r\n\tДокументът бе гласуван в Страсбург с 384 гласа \"за\", 153 \"против\" и 12 въздържали се.\r\n\tЕП отчита, че множество проучвания не са успели да стигнат до заключителен резултат, както и че съществуват опасения за човешкото здраве. Затова ЕП призовава Европейската комисия да извърши задълбочена оценка и, ако е необходимо, да представи предложение за промяна.\r\n\tДействащата директива влезе в сила през 2011 г. и предвижда въвеждане и отмяна на лятното часово време съгласувано в ЕС за целите на вътрешния пазар.\r\n\tОтделни страни, като Литва и Финландия, например, вече призоваха Европейският съюз да се откаже от лятното часово време.", "date": "2018.02.08", "title": "ЕП поиска \"задълбочена оценка\" на смяната между зимно и лятно часовото време"}
{"url": "http://www.mediapool.bg/smenen-e-shefat-na-komisiyata-po-hazarta-news275289.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tМинистърът на финансите Владислав Горанов е сменил днес председателя на Държавната комисия по хазарта, съобщиха от Министерството на финансите.\r\n\tНовият шеф на комисията е Мария Филипова, а досегашният Огнемир Митев е отстранен \"по взаимно съгласие\". Не се посочват причини за рокадата.\r\n\tОгнемир Митев, който е дългогодишен служител на МФ, оглави комисията през 2013 г., като бе назначен на поста от кабинета \"Орешарски\". За четирите години, в които оглавяваше ДКХ, той нямаше почти никакви публични изяви и въпреки публичната си длъжност не даваше интервюта пред обществеността.\r\n\t\"Мария Филипова притежава образователно-квалификационна степен \"магистър\" по специалността \"Право\". Била е юрист в Агенцията за приватизация и следприватизационен контрол, в Министерството на правосъдието и в Министерството на финансите\", съобщават от МФ. Филипова досега също не е имала съществени публични изяви.\r\n\tДКХ е органът, който надзирава хазартните игри у нас. Пред ден Mediapool публикува своя проверка, която показва, че ДКХ не е особено заинтересована от проблема с  по националните телевизии, която според експерти стимулира бедни хора и младежи да дават последните си пари, за да търкат лотарийни билети.\r\n\tКомисията по хазарта е 5-членен орган, като четиримата членове трябва да са представители съответно на Националната агенция за приходите, ДАНС, Министерството на икономиката и Министерството на правосъдието. От Министерството на финансите не съобщават за други рокади извън тази на председателя.", "date": "2018.02.08", "title": "Сменен е шефът на Комисията по хазарта"}
{"url": "http://www.mediapool.bg/zaradi-olimpiadata-yuzhna-koreya-proyavyava-gavkavost-kam-sanktsiite-sreshtu-severna-koreya-news275297.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tОт подаръци смартфони до корабно гориво Южна Корея силно се мъчи да намери баланс между международните санкции срещу Северна Корея и желанието си да покаже олимпийски дух, посрещайки стотици севернокорейци на Зимните олимпийски игри.\r\n\t \r\n\tПод предводителството на САЩ международната общност наложи по-тежки санкции, имащи за цел да накажат севернокорейската икономика и да ограничат ядрената й програма. Южна Корея обаче прояви гъвкавост към тези правила с оглед на посрещането на севернокорейците на игрите в Пьончан.\r\n\t \r\n\tИзпратен бе чартърен полет, който да превози севернокорейски скиори; разрешено беше на Северна Корея да използва 9700-тонен ферибот за транспортирането над 100 представители на севернокорейска артистична трупа, която ще изнесе спектакли на игрите; беше заявено също, че се разглежда искане за доставка на гориво за ферибота.\r\n\t \r\n\tЮжна Корея заяви, че тези решения са неизбежни от гледна точка на успеха на игрите, оценявани от нея като възможност да се възстанови полезната комуникация със Севера след продължителен период на враждебност и дипломатически блокаж. Но според критици Сеул се превръща в средство за КНДР, чрез което да постигне своите цели да използва олимпиадата, за да осъществи пробив в санкциите.\r\n\t \n\n\r\n\tЕто някои от отстъпките, които Южна Корея е направила с оглед на посрещането на Севера на олимпиадата:\r\n\t \r\n\tСАМОЛЕТ\r\n\t \r\n\tКореите се разбраха да поставят началото на помирителните си жестове заради Олимпиадата в Пьончан с общи тренировки и приятелски състезания на скиорите си в севернокорейския зимен курорт Масик.\r\n\t \r\n\tНо заминаването на 31 януари на южнокорейските състезатели по ски беше обявено официално едва около два часа преди чартърният полет на компанията \"Ейшана\" /Asiana Airlines/ да отлети за летище Калма в КНДР.\r\n\t \r\n\tСеул до последно е трябвало да убеждава Вашингтон да погледне на полета като на изключение от санкциите, обявени през септември от правителството на президента Доналд Тръмп. Те включват 180-дневна забрана за пътувания до САЩ на плавателни съдове и самолети, посещавали Северна Корея.\r\n\t \r\n\tПо време на обратния полет на следващия ден южнокорейците бяха придружавани от 32-членна севернокорейска делегация, в която бяха десет от спортистите на КНДР, поканени да участват в олимпиадата.\r\n\t \r\n\tТова беше първият директен южнокорейски полет до Севера от 2015 г., когато южнокорейски синдикалисти отидоха в Пхенян за футболен мач, организиран като жест на добра воля.\r\n\t \r\n\tФЕРИБОТ\r\n\t \r\n\tПриемането от Южна Корея на предложението на Севера да изпрати артистичната си трупа по море предизвика дебати в Юга, където консервативните среди възприеха този акт като красноречиво доказателство, че КНДР се опитва да използва олимпиадата, за да отхлаби натиска върху себе си.\r\n\t \r\n\tВъв вторник следобед фериботът \"Маньонбон-92\" пристигна в едно от източните южнокорейски пристанища със 114-членната артистична трупа, която е предвидено да изнесе спектакъл в Ганън днес и в Сеул на 11 февруари.\r\n\t \r\n\tЗа да позволи идването на кораба на юг, Република Корея подходи към случая с него като към изключение от санкциите. Според критици Сеул изпраща погрешен сигнал на Северна Корея и международната общност.\r\n\t \r\n\tВчера южнокорейското министерство на националното обединение заяви, че правителството разглежда искане на Севера да предостави гориво за ферибота.ТЕЛЕФОНИ\r\n\t \r\n\tОрганизационният комитет на игрите в Пьончан засега се въздържа да предостави специална лимитирана серия смартфони на спортистите от Северна Корея и Иран, за да не нарушава международните санкции за упражняване на натиск над правителствата им да не разработват ядрено оръжие.\r\n\t \r\n\tОлимпийският спонсор \"Самсунг\" дари 4000 смартфона \"Галакси ноут 8\" на всички спортисти и представители на Международния олимпийски комитет. Лимитираната серия не се продава, но самите смартфони \"Галакси ноут 8\" са сред най-скъпите мобилни апарати на пазара. Цената им започва от някъде около 1000 долара.\r\n\t \r\n\tСевернокорейските спортисти обаче няма да могат да се забавляват с правене на селфита и заснемане на престоя си в Юга с телефона \"Самсунг\". ООН забранява да се изпращат луксозни стоки на Северна Корея или на севернокорейски граждани.\r\n\t \r\n\tМОК препоръча на Организационния комитет севернокорейците да могат да използват телефона \"Самсунг\" по време на игрите, които започват, и преди да си заминат, да ги върнат. Но организаторите решиха да не им раздават апаратите, за да не се рискува нарушаване на санкциите.\r\n\t \r\n\tСЕСТРАТА НА КИМ ЧЕН-УН\r\n\t \r\n\tВчера Северна Корея уведоми Юга, че сестрата на лидера Ким Чен-ун, Ким Йо-чен, все по-важна фигура в ръководството на КНДР, ще бъде част от правителствената делегация на високо равнище, която ще пътува за олимпиадата. Ким Йо-чен, за която се предполага, че е към 30-годишна, ще бъде първият представител на управляващото в Северна Корея семейство, който посещава Южна Корея след Корейската война (1950-1953 г.).\r\n\t \r\n\tСеул изрази задоволство от идването й, заявявайки, че това е белег за искреността на Северна Корея за подобряването на отношенията. Севернокорейската делегация ще включва също Ким Йон-нам, формалният държавен глава на КНДР, и Чхуе Хюи, председател на Националния комитет за управление на спорта.\r\n\t \r\n\tЮжнокорейските медии тиражираха предположения, че Северна Корея ще предизвика нови главоболия заради санкциите с решението делегацията й да лети със самолет на бойкотираната от САЩ авиокомпания \"Ер Корьо\" (националната авиокомпания на КНДР).\r\n\t \r\n\tДнес обаче Пхенян уведоми Юга, че делегацията, включително Ким Йо-чен ще пристигне утре с частен самолет броени часове преди церемонията по откриването на олимпиадата.\r\n\t \r\n\tНито Ким Йо-чен, нито Ким Йон-нам е в черния списък на ООН със санкции срещу севернокорейски официални лица. Миналата година обаче американското министерство на финансите включи Ким Йо-чен в своя черен списък заради длъжността й на заместник-ръководител на Отдел \"Пропаганда и агитация\" на управляващата в КНДР Корейска трудова партия.\r\n\t \r\n\tНадзорната комисия на ООН за изпълнението на санкциите срещу Северна Корея предложи да се направи изключение за Чхуе, който от юни миналата година е в черния списък на организацията.", "date": "2018.02.08", "title": "Заради олимпиадата Южна Корея проявява гъвкавост към санкциите срещу Северна Корея"}
{"url": "http://www.mediapool.bg/putin-prizna-che-ne-izpolzva-smartfon-news275298.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tРуският президент Владимир Путин си призна, че не разполага със смартфон, предаде ТАСС.\r\n\tТова се изясни при диалога му с президента на прочутия Курчатовски институт Михаил Ковалчук по време на заседание на Съвета по наука и образование в Новосибирск в четвъртък. В един момент, по време на своето изказване, ученият отбеляза, че всички присъстващи имат смартфони. Путин обаче възрази, че той няма такъв телефон, а както се изясни, и самият Ковалчук няма.\r\n\tВ изказването си Ковалчук обърна внимание на присъстващите, че за да обработи само едно гласово съобщение, съвременният смартфон изразходва толкова енергия, колкото е необходима, за да се подгрее до кипене 1 литър вода.\r\n\tТук Путин отново се намеси с усмивка и каза, че ако водата е чиста, не е необходимо да бъде кипвана.\r\n\tТАСС припомня, че още през 2014 г. прессекретарят на президента Дмитрий Песков съобщи, че Путин няма свой мобилен телефон, а предпочита да използва \"други начини за връзка\".", "date": "2018.02.08", "title": "Путин призна, че не използва смартфон"}
{"url": "http://www.mediapool.bg/bavarskata-hss-odobri-koalitsionnoto-sporazumenie-sas-sotsialdemokratite-news275299.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНай-малката партия във вероятната бъдеща управляваща коалиция в Германия - Християнсоциалният съюз (ХСС), одобри постигнатото вчера коалиционното споразумение между консерваторите и социалдемократите, предаде Асошиейтед прес, като се позова на високопоставени членове на ХСС.\r\n\t \r\n\tХСС е баварският коалиционен партньор на Християндемократическия съюз /ХДС/ в консервативния блок на Меркел.\r\n\t \r\n\tВисокопоставени членове на ХСС съобщиха, че тяхното партийно ръководство единодушно е одобрило коалиционното споразумение.\r\n\t \n\n\r\n\tОще вчера стана ясно, че според споразумението лидерът на ХСС Хорст Зеехофер ще бъде министър на вътрешните работи в евентуалното бъдещо правителство на Меркел.\r\n\t \r\n\tНа 27 февруари ХДС ще има партиен конгрес, на който се очаква да обяви подкрепа за споразумението.\r\n\t \r\n\tСпънката пред бъдещото правителство на Меркел може да дойде от гласуването от членската маса на Германската социалдемократическа партия /ГСДП/. Над 460 000 партийни членове са призовани да кажат дали одобряват или не постигнатото споразумение. Резултатите от вота се очаква да бъдат обявени на 4 март.", "date": "2018.02.08", "title": "Баварската ХСС одобри коалиционното споразумение със социалдемократите"}
{"url": "http://www.mediapool.bg/avariyni-100-000-lv-za-ukrepvane-podzemiyata-na-mavzoleya-news275300.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\tОстанките от мавзолея на Георги Димитров в София окончателно ще се използват за представяне на съвременно изкуство - под земята и на открито. Това реши Столичният общински съвет в четвъртък. Не е ясно обаче кога помещенията под земята, които са с площ над 1400 кв. метра, ще се превърнат в експозиционна зала и хранилища към Софийската градска художествена галерия.\r\n\t\r\n\t\r\n\t\r\n\tПричината е, че преди това те първо трябва да бъдат укрепени, ще се разработва и задание за архитектурен конкурс за това как да изглеждат, след това конкурсът трябва да бъде обявен, проведен, а после да се направи обществена поръчка за изпълнител и чак след приключването ѝ да започне същинската работа. Задачата се усложнява и от факта, че архитектурният конкурс за идеен проект за преустройство на останките от мавзолея няма да засяга само тях, а цялото пространство на Градската градина и площад \"Александър І Батенберг\".\r\n\tЗа сравнение архитектурните конкурси за нова визия на пространството около ул. \"Граф Игнатиев\" и около храма \"Ал. Невски\" бяха обявени в края на 2013 г., победителите, избрани през 2014 г. Четири години по-късно още няма избрани изпълнители на обществените поръчки за осъществяване на тези идеи, въпреки че процедурите бяха обявени повторно през 2017 г. Планирано е същинската работа по зоната около \"Граф Игнатиев\" да започне през тази година, но ремонтите около \"Ал. Невски\" вероятно ще останат за следващата.\r\n\tИдеята за останките от мавзолея е за , по думите на зам.-кмета по културата Тодор Чобанов. Помещенията на долните две подземни нива можело да се ползват за хранилища. Според Чобанов при преобразяването на пространството ще се търси минимализъм, за да се запази бункерният стил.\r\n\tПо тази идея се работи от 2014 г., когато започва проучване на подземията и изясняване на правния им статут, тъй като те по документи до 2016 г. не са съществували.\r\n\tИзлагането на съвременно изкуство на открито върху площадката на бившия мавзолей ще е възможно в по-обозримо бъдеще. Първата творба, която ще бъде поставена там, е т. нар. Бронзова къща на българския художник, живеещ в Австрия, Пламен Деянофф. Последният, но не окончателен срок за поставянето ѝ е краят на февруари. Произведението, което се състои от множество бронзови елементи в момента се товарело, за да бъде докарано в София. Скулптурата трябва да стои в центъра на столицата до края на годината като символ на председателството на Съвета на ЕС от България през първата половина на 2018 г. и от Австрия през останалите 6 месеца.\r\n\tПреди да бъде поставена на мястото на мавзолея обаче, останалата от него площадка трябва да бъде укрепена, тъй като имала \"конструктивни проблеми заради особеностите на демонтажа на сградата отгоре\", обясни Чобанов. Зданието, в което се съхраняваше балсамираното тяло на Георги Димитров, беше взривено. Според Чобанов на първо време са нужни и средства за укрепване на подземните помещения, както и за осигуряването на вход към тях, тъй като в момента, за да се влезе в тях били нужни алпинистка екипировка и умения, а безпрепятственият достъп щял да е нужен и при разработването на идеите за бъдещия архитектурен конкурс.\r\n\tЗа тези дейности общинските съветници отпуснаха до 100 000 лева от резерва за непредвидени и неотложни дейности на общината. това предизвика критики от опозицията от БСП. Според общинарите от левицата няма ясен разчет точно за какво ще се изхарчат средствата, освен това няма убедителен аргумент защо е нужно да се използват пари за непредвидени разходи при положение, че идеята за подземията е от години.\r\n\tЗам.-кметът Чобанов обясни, че има подробна сметка за какво ще се изразходват средствата, но не я представи, а каза, че може да я даде при поискване.\r\n\tДебатът и този път не мина без политически нападки от страна на ГЕРБ към БСП за това, че се противопоставят на всяка идея за използване на пространството от сантиментални подбуди. Подобни аргументи се чуха и при . Тогава пари за укрепването на площадката, върху която ще се монтира скулптурата не бяха предвидени, тъй като от ГЕРБ обясниха, че трябва да се направи проучване.\r\n\tИначе бъдещият архитектурен конкурс за преобразяване на тази част от центъра на София ще се обявява за втори път, тъй като общината не одобри . Една от причините беше и неяснотата какво точно да се прави с подземията на мавзолея. Сега според зам.-кмета ще е пределно ясно, че там трябва да има галерия и няма как да се появят предложения за премахването им или използването им за нещо друго.", "date": "2018.02.08", "title": "Аварийни 100 000 лв. за укрепване подземията на мавзолея"}
{"url": "http://www.mediapool.bg/ruski-bestselar-razkriva-kolko-polezna-e-koruptsiyata-news275301.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tРусия издаде книга, която опровергава \"митовете\" за корупцията и твърди, че явлението е полезно за обществото. Изданието от 2017 г., за което съобщи порталът offnews.bg, още в предговора си признава, че е насочено срещу протестите, \"революциите\" и срещу арестувания неотдавна от московската полиция опозиционер Алексей Навални и създадения от него Фонд за борба с корупцията сред руските елити.\r\n\t\"Това е книга антидот, противоотрова срещу всякакви кадифени революции и майдани, книга \"Анти-Навални\", пишат авторите Олег Матвейчев и Артем Акопян. Матвейчев е приближен до Кремъл политолог, работил в администрацията на Владимир Путин, а Акопян е политически технолог, като и двамата критикуват модела на \"грантаджийските\" организации, които призовават за борба с корупцията.\r\n\t\r\n\tИзданието, което е , е пълно с абсурдни тези, оправдаващи и омаловажаващи корупцията в Русия. Стига се дори до заключения, че явлението е полезно за икономиката и обществото, а борбата с него е опасна.\r\n\t\"Да предположим, че трябва да се построи къща. И има три фирми, които могат да я построят. Едната за 100 милиона, втората - за 110, третата - за 115. Чиновникът ще избере първата, която може да построи къщата за 100 милиона, за да няма възражения след това. Той изпраща своя човек при тази фирма, която се вписва най-добре в условията на обществената поръчка, за да не създава подозрения. А ако фирмата задели и нещо настрани за чиновника, още по-добре и всичко си остава скрито-покрито. По същия начин съдията ще предпочете да вземе подкуп от този, който и по закон си е прав. И джобът е пълен, и съвестта - спокойна, и началството нищо няма да заподозре. В тези случаи корупцията не е във вреда нито на конкуренцията, нито на държавния интерес, нито на закона\", гласи логиката на \"изследователите\", цитирани от \"Новые известия\".\r\n\t\"Къде е разликата, 5-10% процента ще получи чиновникът, който, страхувайки се от разкриване, ще си построи с тях ловджийска къщичка на тихо място около Онежкото езеро, или те (в случай на отказ) ще останат за предприемача, който също ще си построи виличка, но легално и на Лазурния бряг на Франция? За руската икономика даже е по-добре вилата да бъде построена от чиновникът у нас...\", пишат авторите.\r\n\t\n\n\r\n\tСпоред \"бестселъра\" това, че Русия е класирана на лоши позиции в международните рейтинги на корупцията, не означавало, че това отговаряло на реалната ситуация в страната.\r\n\tДругата невярна теза според авторите е, че корупцията влияела зле на икономическия растеж. \"Няма негативна корелация между растежа и корупцията, а по-скоро можем да направим извода, че тя е полезна за развитието\", твърдят авторите. \"Всъщност благотворният ефект на корупцията, която стимулира икономиката чрез създаване на мотивация за чиновници и предприемачи и която опосредства тяхното конструктивно взаимодействие, най-много пасва именно на логиката на класическия либерализъм, западния прагматичен индивидуализъм и духа на предприемачеството\", пишат те.\r\n\t\r\n\tВ книгата се посочва, че опасна за икономиката е не корупцията, а борбата с нея, защото \"тя позволява на мързеливите и глупаците да приписват всичките си грешки и неуспехи на \"високото ниво на корупцията\"\r\n\t\r\n\tВ предполагаемия бестселър се развива и тезата, че глупаците са по-опасни за обществото от бандитите, защото първите пропиляват общественото богатство, докато вторите го преразпределят несправедливо в своя полза, но поне го запазват. Оттам авторите вадят извода, че корупцията е \"малко зло\", а не \"най-голямото зло\" и \"най-големият проблем\".\r\n\tВ главата \"Защо корупцията е полезна\" се разбива \"митът, че корупцията е престъпление, грях, зло, което може да се обясни с греховната природа на човека\". Според изданието борбата с корупцията води до увеличаване на бюрократите-глупаци и гони умните от администрацията. \"Борейки се с бандитите, увеличаваме простаците и глупаците в държавния апарат и плашим умните, а после се оплакваме, че нашата държава е тъпа и неефективна, а чиновниците – пълни идиоти\".\r\n\tАбсурдната аргументация на изданието продължава с обяснения като например, че корупцията на Запад е много по-голяма от тази в Русия и че Западът има интерес от корупцията по света и в Русия, за да ги контролира.\r\n\t\"Колкото повече борци с корупцията, толкова повече корупция\", гласи друга глава на книгата. В нея се развива тезата, че борбата с корупцията изисква нови държавни органи, които често сами се оказват замесени в корупция.\r\n\t\r\n\tЗаради абсурдните си тези изданието предизвика иронични коментари сред руски анализатори.\r\n\tБизнес коментаторът Вадим Жартун например, , предлага на авторите \"да продължат изследванията си и в други области на човешката дейност\". \"Очакваме в книжарниците нови бестселъри: \"Митове за кражбата: вие не сте жертва на грабеж, а пасивен меценат\", \"Митове за тероризма: без него животът би бил скучен\", \"Митове за болестите: бактериите също имат право на живот\", \"Митове за убийствата: решете проблема с пренаселеността собственоръчно\", \"Митове за затвора: прекрасна алтернатива на санаториум\", \"Митове за ядрената война: еволюцията трябва да се стимулира\", \"Митове за бедността: лечебно гладуване за всяко семейство\", \"Митове за мракобесието: теорията за кръглата земя – нагла", "date": "2018.02.08", "title": "Руски \"бестселър\" разкрива колко полезна е корупцията"}
{"url": "http://www.mediapool.bg/mvr-imalo-samo-vizualen-kontakt-s-pochinaliya-v-ihtiman-news275267.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\tСпрямо възрастния мъж, починал по време на мащабната акция на жандармерията в ромската махала на Ихтиман в четвъртък сутринта, не е употребена никаква сила, акцията няма нищо общо със сблъсъка на полицаи с жители на квартала отпреди два дни, а напрежение в града няма.\r\n\tТова стана ясно по време на краткия брифинг на ръководството на Областната дирекция на МВР в София, организиран пред сградата на РПУ-Ихтиман няколко часа по-късно.\r\n\t\"Сутринта при проверка на адрес, който е в един двор... 'Начи, ако може така да се нарече къщата, в която е починал човекът, тя е отделно от адреса, който е проверяван за издирваните лица\", опита се да обясни шефът на ОДМВР-София Георги Григоров.\r\n\tПомолен да бъде по-ясен, той добави, че \"никакъв физически контакт са нямали, само визуален\", визирайки починалия и подчинените му, участвали в акцията. По повод твърденията на жители на ромската махала, че 65-годишният мъж се показал на прозореца, за да види какво става, след което бил блъснат назад с удар от външната страна на стъклото, нанесен от полицай, Григоров остана лаконичен: \"Всеки може да твърди всичко.\"\r\n\t\"Колегите са отишли да си свършат работата, никой не е влизал (в дома на починалия – бел.ред.), нямало е никакво насилие\", обобщи накрая той гледната точка на МВР по случая.\n\n\r\n\t\r\n\tСлед него думата взе шефът на местното РПУ Лъчезар Колев, който демонстрира по-голяма словоохотливост от началника си, след като от сутринта \"загря\" с няколко телевизионни интервюта по темата с нападнатите му колеги във вторник.\r\n\tТой обаче също отрече акцията от сутринта да е имала общо с преследването на 23-годишния Мюлер Даскалов, който във вторник първо не спря с \"Мерцедес\"-а си за проверка, след това блъсна патрулка, а накрая се укри при опит да бъде задържан, благодарение на свои роднини и съседи, които нападнаха полицаите, дошли пред дома му.\r\n\tСпоред официалното съобщение на МВР за акцията, \"предварително планираните действия са насочени срещу криминалния контингент, както и с цел недопускане на ескалация на напрежение в района\". Помолен да уточни какво се крие зад тази фомулировка, шефът на местната полиция объркано обясни, че ставало въпрос за издирване на заподозрени за други престъпления.\r\n\t\"Оперативно интересни лица за нас във връзка със стари случаи и случай отпреди 2-3 дни, които за наш голям успех – всичките лица, които търсихме и на въпросния проблемен адрес, който вие визирате, са задържани и установени и работим по случая. Така че няма нищо странно в това да има повече засилено полицейско присъствие, имаме си достатъчно работа и ангажименти, които сме изпълнили и това е нашето задължение в лицето на ръководството на ОДМВР-София и аз като началник на районното\", заяви Лъчезар Колев.\r\n\tДумите му обаче внесоха допълнителна неяснота около \"проблемния адрес\" на починалия при акцията, предвид категоричното твърдение на ведомствения пресцентър от сутринта, че \"минути преди 8.00 часа днес е получен сигнал, че на адрес, който не е бил обект на полицейски действия, е починал 65-годишен мъж\". От думите на Колев обаче стана ясно, че на въпросния адрес явно са извършени арести.\r\n\t\r\n\tУсещането, че МВР по-скоро се опитва да неглижира целия случай, отколкото да представи пълна информация за действията си се засили и от внушението, че нахлуването на десетки униформени в ромската махала, нямало общо с разследването за нападнатите преди два дни полицаи.\r\n\t\"Т'ва са два различни случая, просто т'ва, че се получава едно, така да кажем, условно съвпадение, няма нищо общо с тая работа. Какво лошо има да виждате малко повече полиция и да има повече спокойствие за гражданина, нали ние сме хората, които трябва да бъдем и да браним сигурността на обществото\", с лека усмивка добави шефът на РПУ-Ихтиман, което обаче провокира въпроса – какво налага тази масирана акция, след като напрежение уж няма?\r\n\t\"Чисто тактически обяснявам – значи, за да се проверят няколко адреса, район Ихтиман не разполага с безброй служители, мене ми трябват повече сили, трябват ми лица, които като се укриват, аз трябва да ги ударя в по-тъмната част на денонощието, т.е. рано сутринта, което позволява законът и затова ми трябват повече екипи. Повече адреси – повече екипи и така, разберете, няма ескалация на напрежение, има случай отпреди два дни с пострадали служители, образували сме делото, водят се процесуално-следствени действия и т'ва е – съвсем елементарни неща\", направи нов опит да обясни ситуацията Колев.\r\n\tСлед което добави, че след акцията в четвъртък стават общо шестима – Мюлер Даскалов, баща му, както и новите четирима арестанти, които нямали нищо общо със събитията от вторник. С какво обаче имат общо, полицейските началници така и не уточниха.\r\n\t\r\n\tМеждувременно главният прокурор Сотир Цацаров съобщи, че защитата на 23-годишният Даскалов и баща му опитвала да саботира разглеждането на искането за постоянните им арести с отводи на местните прокурори.\r\n\t\"Защитата на обвиняемите е направила отвод на цялата прокуратура в Ихтиман. Очевидно се бърза, за да изтекат 72 часа и да няма компетентна прокуратура, която да реагира. Ще ги разочаровам – преди минути възложих разследването на Елинпелинската прокуратура\", заяви Цацаров пред медиите в четвъртък вечерта с уверението, че \"ние там ще си свършим работата\".\r\n\tМюлер Даскалов сам се предаде на полиция в сряда, придружен от адвоката си Димитър Марковски. Той отрече пред бТВ да е шофирал пиян и на въпроса защо се е укрил заяви единствено: \"Просто страх ме беше\". Впоследствие защитникът му добави, че всъщност клиентът му отрича изобщо да е бил зад волана на преследвания от полицията джип.\r\n\t\"Този въпрос – кой е бил зад волана на джипа ML, тепърва ще се установява по делото. Ще видим в хода на разследването кой е бил шофьорът зад волана. Моят доверител твърди, че не е бил той. Това нещо ще бъде проверено от другите доказателства и накрая ще видим какво е положението\", коментира адвокат Марковски.\r\n\tПолицаите, участвали в преследването и последвалите сблъсъци в ромската махала, обаче са категорични, че именно Мюлер Даскалов е бягал от тях и след това неговите роднини са ги нападнали, за да предотвратят ареста му.\r\n\t\"Не ни дадоха да вземем водача. Дърпаха ни, бутаха ни, не ни изпълняваха разпорежданията. Всичко продължи около 15 минути\", разказа единият от потърпевшите служители на РУ-Ихтиман Георги Митев.\r\n\tПо думите на униформените те са се оказали сами срещу около 60 души, които са проявили не само вербална, но и физическа агресия срещу тях. Колега на Митев добави, че има медицинско свидетелство за охлузвания по ръцете и рана от вътрешната страна на устата.\r\n\t\r\n\tЦелият казус допълнително се усложни в четвъртък, след като анонимен зрител на бТВ , на който се вижда мъж от ромски произход в нетрезво състояние, който се въргаля по земята и опитва да кара колело в Районното полицейско управление в Ихтиман. Според човека, изпратил кадрите, те са заснети от полицаи, които са се гаврели със задържания.\r\n\tПо този повод местният полицейски началник Лъчезар Колев потвърди, че видеото е от сградата на управлението му, уточнявайки, че заснетият мъж е добре известен на МВР и към момента се намирал в Централния софийски затвор. Той все пак добави, че подобно отношение към задържан не трябвало да се проявява.\r\n\tВпоследствие шефът на ОДМВР-София Георги Григоров добави, че Районната прокуратура в Ихтиман се е самосезирала по този казус и е образувала проверка. Попитан как ще коментира видяното, Григоров отново бе пестелив в думите: \"Клипчето може да е отпреди 5 години. След като завърши проверката, тогава ще го коментирам.\"", "date": "2018.02.08", "title": "МВР имало само \"визуален контакт\" с починалия в Ихтиман"}
{"url": "http://www.mediapool.bg/dve-balgarski-kurierski-kompanii-se-obediniha-news275318.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\t\"Рапидо Експрес енд Лоджистикс\" ООД и \"Д и Д Експрес\" ЕООД подписаха споразумение за стратегическо партньорство.\r\n\tДинамичното развитие в сектора на куриерските услуги в страната е причината за обединяването на капацитета на двете компании.\r\n\t\"Убедени сме, че тази стъпка ще доведе до по-добри позиции на пазара, по-високо качество и комплексност на предлаганите от нас услуги\", каза Васил Атанасов, изпълнителен директор на \"Рапидо Експрес енд Лоджистикс\".\r\n\tТова е второто подобно споразумение, което \"Рапидо\" сключава за няколко месеца, след като компанията стана българският представител на европейската мрежа на германската DHL Parcel (част от групата на Deutsche Post). Това осигури на клиентите на българската компания достъп до 26 европейски страни, с които DHL работи, и мрежа от над 50 хил. офиса.\r\n\tБългарската компания \"Рапидо\" е основана през 2001 г. като куриерска компания, оперираща само на територията на София. С развитието на дейността си, фирмата разшири мрежата си в цялата страна. За изминалата година компанията е доставила над 3 милиона пратки.", "date": "2018.02.08", "title": "Две български куриерски компании се обединиха"}
{"url": "http://www.mediapool.bg/barelef-na-dimitar-peshev-shte-ima-pred-balgarskoto-posolstvo-vav-vashington-news275319.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБарелеф на Димитър Пешев ще бъде поставен пред българското посолство във Вашингтон. За това са се разбрали столичният кмет Йорданка Фандъкова и председателят на градският съвет на Вашингтон Фил Менделсон, съобщиха от Столична община. Фандъкова е в САЩ за участие в молитвената закуска с президента Доналд Тръмп.\r\n\tПаметният знак ще се постави във връзка със 75-та годишнина от спасяването на българските евреи. Площадът пред българското посолство също ще носи името на Димитър Пешев.\r\n\tДимитър Пешев е български политик, депутат и подпредседател на ХХІV-тото и XXV-тото Народно събрание преди 9 септември 1944 г.\r\n\tВ началото на 1943 г. научава от делегация на свои съграждани от Кюстендил, че съгласно подписана тайна спогодба с Третия Райх близо 50 хиляди евреи от старите предели на България ще бъдат депортирани в Германия във връзка с т.нар. \"Окончателно решение на еврейския въпрос\" (8 март 1943 г.).\r\n\tНа 17 март Пешев инициира остро протестно писмо до премиера Богдан Филов против депортацията, което е подписано от 43-ма депутати. Заради искането да се спре депортирането десетина дни по-късно е свален от поста на подпредседател на парламента. Дискусиите в Народното събрание обаче осуетяват тайните планове за депортацията на българските евреи.\r\n\tВъпреки приноса за спасяването им през 1945 г. Народният съд осъжда Димитър Пешев на 15 години затвор \"за фашистка дейност и антисемитизъм\". Освободен е след 13 месеца от концлагера след застъпничеството на признателни евреи пред комунистическия режим. Умира на 20 февруари 1973 г. в София.\r\n\tСлед демократичните промени посмъртно през 1997 г. получава най-високия български орден \"Стара планина\" и е удостоен е със званието \"почетен гражданин на Кюстендил\".\r\n\tЙорданка Фандъкова и Фил Мендалсон са обсъдили още предизвикателствата пред големите градове – транспорта, чистотата на въздуха и достъпа до образование.\r\n\tПредседателят на градският съвет на Вашингтон е информирал столичния кмет за мерките, които вземат за справяне с трафика и подобряване чистотата на въздуха. Мендалсон е посочил като ключови изграждането на метрото във Вашингтон и велоалеи, провеждането на кампании, насочени към ходенето пеша и карането на велосипеди, както и стимулиране на гражданите от съседните населени места да се придвижват в американската столица с обществен транспорт.\r\n\tГрадската управа използва и различни механизми, за да поощрява гражданите да използват възобновяеми енергийни източници като слънчеви панели.\r\n\tСистемата за прием във детските заведения на Вашингтон е сходна със системата в София. Задължителният обхват на децата в детски заведения обхваща всички 5-годишни, а основен критерии за прием в училище е близостта до дома.\r\n\tФандъкова е имала среща и с конгресмен Дон Байер. По време на разговорите столичният кмет е представила проектите на София в областта на образованието, културното наследство и инфраструктурата. Двамата са обсъдили възможностите за инвестиции в София в сферата на ИТ- сектора, туризма и образованието.\r\n\tФандъкова е запознала конгресмена и с бъдещата инвестиция на фондация \"Лаудер\" в изграждане на училище, детска градина и културен център в София.\r\n\tПо време на разговорите Фандъкова го информира и за публично-частното партньорство при предстоящото изграждане на станция на метрото между станция \"Сливница\" и станция \"Обеля\". Станцията ще се строи от американски инвеститор, който в близост изгражда жилищен комплекс.", "date": "2018.02.08", "title": "Барелеф на Димитър Пешев ще има пред българското посолство във Вашингтон"}
{"url": "http://www.mediapool.bg/kadar-na-bnt-e-noviyat-zamestnik-ministar-na-turizma-news275320.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tДългогодишният служител на БНТ Любен Кънчев е новият заместник-министър на туризма, съобщи правителствената информационна служба.\r\n\tТой заема мястото на Милко Теофилов от 15 февруари, който напуска поста по своя молба.\r\n\tЗаповедите за рокадата са подписани от премиера Бойко Борисов.\r\n\tЛюбен Кънчев е магистър по френска филология от СУ \"Св. Климент Охридски\". Има и втора специалност \"Български език и литература\".\r\n\tНад 30 години е работил на различни позиции в БНТ. От 2012 г. е заместник-кмет в община Костинброд с ресори образование, култура, социални дейности, спорт и туризъм.\n\n\r\n\tЛюбен Кънчев е съпруг на телевизионната водещата от БНТ Лилия Вучкова. През 90-те години на миналия век тя водеше предаването \"Милион и едно желания\". Последно името й нашумя, когато участва в шоуто \"Вип Брадър\".", "date": "2018.02.08", "title": "Кадър на БНТ е новият заместник-министър на туризма"}
{"url": "http://www.mediapool.bg/polsha-i-ek-zayaviha-che-zatoplyat-otnosheniyata-news275321.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tВъншният министър на Полша Яцек Чапутович и заместник-председателят на Европейската комисия Франс Тимерманс обсъдиха в четвъртък в Брюксел спорната полска реформа в съдебната власт, предаде Асошиейтед прес.\r\n\t \r\n\tСлед това Чапутович каза пред полски медии, че срещата \"е снижила температурата в спора\". Той не изключи възможността за \"модификации\" в съдебната реформа.\r\n\t \r\n\tТимерманс, който е и еврокомисар с ресор междуинституционалните отношения и върховенството на закона, също изрази задоволство от срещата си с първи полски дипломат. Холандецът изрази и надежда, че скоро ще бъде намерено решение на въпроса.\r\n\t \r\n\tЧапутович е поканил Тимерманс във Варшава за още разговори.\r\n\t \r\n\tСъдебната реформа в Полша, която според ЕК предвижда политическа намеса в съдебната власт, накара комисията да започне наказателна процедура. Ако процедурата бъде доведена докрай, Варшава би била лишена от право на глас в ЕС - нещо което двете страни желаят да избегнат, посочи АП.", "date": "2018.02.08", "title": "Полша и ЕК заявиха, че затоплят отношенията"}
{"url": "http://www.mediapool.bg/sofiya-posreshtna-protestirashtite-maratontsi-v-zashtita-na-pirin-news275324.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\tСтотици протестиращи в защита на Пирин се събраха за пореден път в четвъртък вечерта пред Министерския съвет, където бяха посрещнати и маратонците, които за седмица пробягаха 440 км от Свиленград до столицата, за да привлекат повече внимание върху проблема с опазването на националния парк. Пред събралото се множество говориха както бегачите, така и германският евродепутат от Зелените Ска Келер, която каза, че Европа застава на страната на недоволните от правителственото решение, даващо картбланш за нови ски строежи в парка и обслужващо изцяло интереса на ски концесионера в Банско \"Юлен\".\r\n\tКелер благодари на протестиращите, че отстояват правата си, а с това защитавата и правата на всички европейци. \"Начинът, по който се грижим за природата си, е показателен за начина по който се грижим за Европа\", каза тя и заяви, че Европа е на страната на защитниците на природата.\r\n\t\"Няма да затворим очи и ще останем с вас от Брюксел, от европейските институции\", допълни евродепутатът и призова демонстрантите да продължават да се борят за исканията си.\r\n\tБегачите в щафетата предадоха на присъстващите посланията за Пирин на всички градове, през които са минали. Викове \"Оставка!\" огласяваха пространството между сградите на правителството и президентството. След това събралото се множество тръгна на шествие към Орлов мост.\r\n\tОсвен в София протести за Пирин бяха насрочени и в Асеновград, Благоевград, Варна, Велико Търново, Габрово, Казанлък, Пазарджик, Плевен, Пловдив, Русе, Сливен, Стара Загора, а също и в 5 града извън страната – в Бристол, Виена, Глазгоу, Лондон и Прага.\n\n\r\n\tИ в този протест гражданите настояват за оставката на екомиинстъра Нено Димов, който според тях саботира основната функция на ресорното му ведомство – да опазва природните богатства на България. Хората за пореден път призоваха за отговор на въпроса кой е реалният собственик на \"Юлен\" АД, както и за извършването на одит на концесията от международен одитор и с участие на гражданското общество.\r\n\tПротестиращите декларират, че не са срещу зимния туризъм и ски спорта, но искат всяка интервенция в защитени територии, и особено в национален парк, да става след задълбочена публична дискусия и на основата на обстойни експертизи за социален, икономически и екологичен отпечатък и оценки за въздействие, такива каквито са предписани от ясните и недвусмислени текстове на закона.", "date": "2018.02.08", "title": "София посрещна протестиращите маратонци в защита на Пирин"}
{"url": "http://www.mediapool.bg/valeri-simeonov-po-skapiyat-tok-e-zaradi-borsova-spekula-news275325.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tВицепремиерът и съпредседател на \"Обединените патриоти\" Валери Симеонов обяви, че поскъпването на тока за бизнеса от последните близо два месеца е заради борсова спекула, осъществена основно от български и сръбски фирми. Той ги обвини, че са купили авансово значителна част от електроенергията за 2018 г. и сега я продават на почти двойно по-високи цени.\r\n\tВъв Фейсбук в четвъртък Симеонов написа, че \"българската фирма е собственост на Румяна Георгиева, жената на индустриалеца Николай Вълканов\". \"Георгиева е закупила около 25% от електроенергията на свободния пазар за 2018 г. на ниски цени и в момента я продава двойно по-скъпо. Преди два дни, КРИБ и други работодателски организации поискаха среща с премиера и протестираха срещу високите цени, с които ги изнудват търговците. Дори поискаха оставката на министър Петкова (Теменужка Петкова – енергиен министър – б.ред.). Странно поведение. Защо не притиснат техния зам. председател Вълканов да свали цените и кому е нужен този театър пред медиите?\", коментира вицепремиерът.\r\n\t\r\n\t\"Сръбската фирма ЕФГ – Енергийна Финансова Група – свързана със сръбските служби за сигурност. ЕФГ в България доскоро беше близка до мрежата енергийни компании на българския играч Богомил Манчев. А може и още да е\", продължава той в социалната мрежа.\r\n\tСимеонов обяснява, че тези фирми са изкупили по-голямата част от предлаганата на държавната борса за ток енергия за 2018 г. на цени от около 60-70 лв. за Мв/ч. \"И сега я продават на 120-130 лв. за МВтч. Това е 100% надценка – надали и в търговията с наркотици може да се похвалят с такава печалба\", посочва вицепремиерът.\r\n\tТой не пропуска любимата си мишена – т.нар. американски централи \"ЕЙ И Ес Гълъбово\" и \"КонтурГлобал Марица Изток 3\" , които \"продължават да източват държавния НЕК със страшна сила\". Възмущава се, че от страна на Еврокомисията вече 4 години няма отговор - \"ни вопъл, ни стон\", по сигнала на енергийния регулатор за непозволена държавна помощ към двете компании заради дългосрочните договори за изкупуване на техния ток на преференциални цени.\r\n\t\"И въпреки законопроекта, който внесе НФСБ в 43-то Народно Събрание м. юни 2015 г. (преди 3 години), базиран върху доклада на временната комисия за състояние на енергетиката, която ръководех. И въпреки че този доклад беше изпратен на Министерство на енергетиката, БЕХ и Прокуратурата!\", продължава Симеонов.\r\n\tВъпросният законопроект предвиждаше национализацията на двете централи, ГЕРБ тихомълком го ингорираха, но сега пред заканата на работодателите за протест на 28 февруари заради поскъпналия драстично ток на свободния пазар правителството реши да ускори развалянето на дългосрочните договори с двете въглищни централи.\r\n\tСпоред Симеонов резултатът от цялото бездействие на управляващите е, че \"и без това изтънялата българска енергийна сигурност е срината от двама играчи, единият от които е чуждестранна компания и то от Сърбия, която не е член на Европейския съюз\".\r\n\t\"Всичко това можеше да бъде избегнато, ако държавата още през 2016 г. беше приела препоръките на доклада ни. Препоръките от този доклад днес се тиражират като нови и революционни идеи, постигнати в разговора при премиера преди няколко дни. Нейсе, по-добре късно, отколкото никога\", завършва Валери Симеонов.\r\n\tПреди два дни, освен намерението да се форсира с помощта на Брюксел изчисляването на възвръщаемостта на инвестициите на двете американски компании в енергийните мощности и за оставащия период на договора те са бъдат обезщетени, правителството обеща на бизнеса от 1 юли пазарът на електроенергия да бъде напълно освободен. За целта всички производители на електроенергия с мощност над 5 МВ ще продават всички свои количества на борсата.", "date": "2018.02.08", "title": "Валери Симеонов: По-скъпият ток е заради борсова спекула"}
