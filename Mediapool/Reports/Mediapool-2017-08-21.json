{"url": "http://www.mediapool.bg/predpolagaemiyat-terorist-ot-barselona-e-zadarzhan-news268221.html", "text": "Юнес Абуякуб, смятан за извършител на терористичната атака в Барселона, е бил арестуван, предаде Ройтерс в понеделник, като се позова на вестник \"Вангуардия\".\r\n\t \r\n\tПо информация на испанското издание предполагаемият терорист е бил заловен в град Сант Садурни д'Аноя, в провинция Барселона.\r\n\t \r\n\tСъщевременно испанското радио \"Кадена сер\" съобщи, че полицията е застреляла мъж, носещ колан с експлозиви, в град Субиратс, западно от Барселона.\r\n\t \r\n\tПо-рано вътрешният министър на Каталуня Жоаким Форн съобщи, че издирването на мъжа убил 13 и ранил над 100 души на най-оживения и прочут булевард в града, вече се води във всички европейски страни.\n\n\r\n\t \r\n\t\"Той в момента не се издирва само в Каталуня, но във всички европейски страни, усилия полага европейската полицейска служба\", казал Форн в интервю за каталунско радио.\r\n\t \r\n\tФорн потвърждава, че главната линия в разследването е, че именно 22-годишният мароканец е физическият извършител на атентата на булевард „Лас Рамблас“. Каталунската полиция съобщи чрез Туитър, че издирваният нападател от Барселона - Юнес Абуякуб, е опасен и може би въоръжен.\r\n\t \r\n\tВ понеделник майка му отново отправи в ефира на френската телевизия Бе Еф Ем призив към него да се предаде на полицията и каза, че е по-добре той да е в затвора или да умре, вместо да убива други хора. Тя каза още, че би искала онова, което той е направил, да не се беше случвало и заяви, че тя няма нищо общо с терористичния акт, извършен от него, нито с бягството му.\r\n\t \r\n\tВ понеделник сутринта испанската полиция претърси жилище в град Рипол във връзка с атентатите в Барселона и Камбрилс, съобщиха местни медии, цитирани от ДПА. Според вестник \"Вангуардия\" иззети са били две чанти и кутия. Юнес Абуякуб е живял именно в Рипол. Той е част от 12-членната терористична клетка, която подготви и извърши нападенията миналата седмица в Барселона и Камбрилс, при които загинаха общо 14 души и бяха ранени 132-ма.\r\n\t \r\n\tГоворителят на каталунската полиция Жозеп Луис Траперо днес каза, че полицията предполага, че имамът от град Рипол Абделбаки ас Сати, под чието влияние на били мароканците от клетката, е загинал при експлозията в къщата в Алканар. \"Там намерихме останките на двама души и всичко показва, че имамът е сред загиналите\", каза полицейският говорител.\r\n\t \r\n\t\r\n\tПървоначално се смяташе, че шофьорът на вана-убиец е един от петимата мъже, застреляни часове по-късно в каталунския морски курорт Камбрилс. Сега обаче надделява версията, че той е жив.\r\n\tСпоред местния в. \"Вангуардия\", цитиран от „Дневник.бг“, след като врязал микробуса си в множеството по \"Лас Рамблас\", Юнес Абуякуб избягал пеша. Минал през близкия пазар \"Бокерия\", като се смесил с панически отдалечаващите се местни жители и туристи. Оттам навлязъл в малки улички, които му помогнали за малко повече от час да прекоси целия град. Вървял бавно, за да не привлече вниманието.\r\n\tПо пътя си намушкал с нож Пау Перес - жител на градчето Вилагранда дел Пенедес, който на практика е 15-ата жертва на атентаторите, вероятно докато отварял колата си. С нея Абуякуб се опитал да избяга от полицията.\r\n\tПреди ден полицията съобщи, че изследва тялото на мъж, намерен мъртъв в колата си. Три часа след нападението на \"Рамблас\" в четвъртък вечерта мъж с \"Форд фокус\" избягал от полицейска проверка, като ранил полицайка близо до Барселона в градчето Сант Жуст Десверн. Тогава полицаите открили огън и шофьорът побягнал. Първоначално полицаите решили, че са застреляли собственика на автомобила - именно 34-годишния Пау Перес Вилян, намерен мъртъв в него. Оказало се обаче, че той е убит с хладно оръжие, а не от куршум. Предполага се, че това е направил Абуякуб.\r\n\tИспанската новинарска агенция Колписа (Colpisa) публикува фотография на терориста, извършил нападението в Барселона. Снимката е направена на 10 август край град Камбрилс на пункт за заплащане на тол-такса. На нея е заснет мъж на волана на микробус Фиат, използван за атаката. Името на шофьора не се съобщава. Известно е, че микробусът е бил нает от Муса Укабир от компанията Telefurgo. Младежът използвал документите на по-големия си брат Дрис.\r\n\t\r\n\t\r\n\tСпоред френския в. \"Паризиен\" тази кола, използвана при нападението срещу пешеходци в курорта Камбрилс, при което загина една жена, е била засечена за превишена скорост от камера седмица преди това в района на Париж.\r\n\tЧасове след атентата в Барселона полицията в Камбрилс застреля петима мъже, носещи фалшиви колани с експлозиви, след като те блъснаха своя автомобил \"Ауди A3\" в пешеходци. Когато колата се обърна, те излязоха и започнаха да нападат хората с ножове.\r\n\tБез да посочва източниците си, \"Паризиен\" съобщи, че колата е била засечена от камера за превишена скорост в района на Париж преди около седмица. Според вестника на този етап френските следователи не са открили пряка оперативна връзка между испанската клетка и Франция и колата може би само е минавала транзит през страната.\r\n\tСпоред испански медии автомобилът Ауди е бил собственост на Мохамед Ааля, арестуван след атаката в Барселона. Един от неговите братя, Саид Ааля, е бил убит в Камбрилс, а друг брат, също заподозрян в принадлежност към групата, е в неизвестност.\r\n\t\r\n\tТерористите от Барселона са продавали злато и скъпоценни камъни, за да се сдобият с пари, необходими им за купуването на материали за нападенията. Това съобщи днес испанският уебсайт \"Конфиденсиал\", като се позова на правоохранителните органи.\r\n\tСпоред публикацията терористите са изкарали 1200 евро, с които купили 106 бутилки с газ бутан. Те се съхранявали в жилищна сграда в град Алканар, където на 16 август, ден преди нападението в Барселона, е станала експлозия. Полицията проучва по какъв начин скъпоценностите са попаднали в ръцете на терористите. По данни на вестник \"Мундо\" подготовката на терористичната група е продължила шест месеца.\r\n\tДнес майка му отново отправи в ефира на френската телевизия Бе Еф Ем призив към него да се предаде на полицията и каза, че е по-добре той да е в затвора или да умре, вместо да убива други хора. Тя каза още, че би искала онова, което той е направил, да не се беше случвало и заяви, че тя няма нищо общо с терористичния акт, извършен от него, нито с бягството му.\r\n\t\r\n\tМароканецът Юнес Абуякуб, издирван за атентата в Барселона, е започнал последната година да показва по-консервативно религиозно поведение, казват близките му. Членовете на семейството му били шокирани и разгневени, след като разбрали за участието на 22-годишния Абуякуб, неговия брат и двама братовчеди в нападението, предаде Ройтерс.\r\n\tБратът на Юнес Абуякуб - Ел Хусейн и първите му братовчеди Мохамед и Омар Хишами са трима от петимата убити от полицията в каталунския град Камбрилс.\r\n\tБлизки в родния им град Мрирт - на 150 км югоизточно от Рабат, казаха, че за последно са виждали Юнес и Мохамед през март, когато те неочаквано пристигнали на гости. Преди това според тяхна братовчедка Юнес бил напълно нормален, но тогава й направило впечатление, че отказвал да се ръкува с жени. От двамата по-консервативният бил Мохамед, който допреди три години посещавал нощни заведения и пиел алкохол, преди рязко да промени поведението си. Според нея той бил оказал отрицателно влияние върху Юнес.\r\n\tТяхната баба била категорична, че каквото и да се е случило с внуците й, промяната е станала в Европа, а не в Мароко. Тя смятала, че е възможно те да са попаднали под влиянието на имама Абделбаки Ес Сати в град Рипол, чийто хазяин съобщил, че е напуснал града два дни преди атаката.\r\n\tРойтерс посочва, че градчето Мрирт е бедно и отдалечено място, повечето от чиито жители са емигрирали в Европа. Самият Юнес отишъл в Испания през 1999 - година след като баща му отплавал за там с лодка от Мароко.\r\n\t\r\n\tИмамът Абделбаки ас Сати, заподозрян за участие в атентатите в Каталуния в четвъртък, е прекарал в предградието на Брюксел Махелен от януари до март 2016 г., каза пред Франс прес кметът на община Махелен Ханс Бонте.\r\n\tКметът потвърди тази информация за имама, съобщена от фламандската обществена телевизия Ве Ер Те.\r\n\tИмамът, който е на около 50 години, изчезнал миналия вторник. Има подозрения, че той е радикализирал десетина млади мъже, които са били заедно с него в терористичната клетка, заподозряна за атентатите в Каталуния.\r\n\tТео Франкен, белгийски държавен секретар в министерството на сигурността и вътрешните работи, отговарящ за миграцията и даването на убежище, заяви в Туитър, че в неговата служба името на имама не е известно. \"Той никога не е искал или получавал разрешение за престой в Белгия\", написа Франкен.\r\n\tБелгийската федерална прокуратура изрази готовност да сътрудничи активно при всяко искане за юридическа помощ.\r\n\tИмамът е бил за кратко в затвора за дребни престъпления. В затвора - от където излязъл през януари 2012 г. - имамът общувал със затворници, свързани с ислямистките атентати в Мадрид през 2004 г. В тях загинаха 191 души.\r\n\tБелгия и конкретно брюкселската община Моленбек са обвинявани, че са един от развъдниците на международния джихадизъм, напомня АФП.", "date": "2017.08.21", "title": "Предполагаемият терорист от Барселона е задържан"}
{"url": "http://www.mediapool.bg/merkel-iska-da-varne-doverieto-kam-dizelovite-avtomobili-news268229.html", "text": "Германската канцлерка Ангела Меркел заяви, че трябва да се възстанови доверието към дизеловите автомобили, за да се избегнат забрани за движението, изключвайки негласно възможността да се планира краят на двигателите с вътрешно горене, предаде Франс прес.\r\n\t \r\n\tТя каза това на форум, организиран от в. \"Билд\". 63-годишната канцлерка, която ще се кандидатира за четвърти мандат на изборите на 24 септември, отново заяви, че иска промишлеността да остане силна и следователно \"трябва да се намери разумно съчетание\" на мерките, наложени в този стратегически сектор, в който работят над 800 000 души.\r\n\t \r\n\tМеркел покани на среща на 4 септември общините, надвишаващи допустимия праг на замърсяване, \"за да се изгради отново стъпка по стъпка доверието към дизела\", основавайки се на \"промени в софтуера\", предложени от автомобилостроителите за тяхна сметка.\r\n\t \r\n\tПроблемът е следствие от скандала с манипулираните емисии вредни газове на автомобилите, произведени от германски компании.\r\n\t \n\n\r\n\tТози скандал представлява риск за най-голямата европейска икономика, като към момента е невъзможно да бъдат изчислени последиците от него. Това се посочва в месечния доклад на германското министерство на финансите, цитиран от Ройтерс.\r\n\t \r\n\tНаред със скандала с вредните емисии при дизеловите автомобили, който започна преди почти две години, след като Фолксваген (Volkswagen) разкри, че е манипулирал тестовите данните за вредните емисии в САЩ, ведомството посочва като риск за германската икономика излизането на Великобритания от ЕС и протекционистката търговска политика на американското правителство.\r\n\t \r\n\tАвтомобилната промишленост е най-големият германски износител и осигурява около 800 000 работни места.\r\n\t \r\n\tРисковете, свързани с начина, по който ще се осъществи Брекзитът, както и с бъдещата търговска политика на САЩ остават, отбелязва министерството.\r\n\t \r\n\tВ допълнение т.нар. дизелова криза се определя като нов риск за германската икономика, макар че последиците от нея в момента не могат да се изчислят количествено, се посочва в документа.\r\n\t \r\n\tЗначителните разходи на домакинствата и на държавата са осигурили основния стимул за растежа на икономиката през второто тримесечие, когато показателят достигна 0,6 процента.\r\n\t \r\n\tПо-слабата външна търговия подкопа растежа, тъй като износът е нараснал по-слабо от вноса.\r\n\t \r\n\tМинистерството съобщи, че очаква промишленият сектор да продължи подема си през третото тримесечие, посочвайки стабилните поръчки и високото доверието на бизнеса.\r\n\t \r\n\tДизеловата криза обаче може да помрачи перспективите за растеж на германската икономика.\r\n\tКато се има предвид значимостта на автомобилния сектор те (последиците от дизеловата криза) трябва да бъдат определени в средносрочен план като риск за цялостното икономическо развитие, се посочва в доклада.\r\n\t \r\n\tГерманските политици и ръководители на автомобилни компании по-рано този месец се договориха за коригиране на софтуера на дизеловите двигатели в 5,3 милиона автомобила, за да се намали замърсяването и да се възстанови репутацията на сектора.", "date": "2017.08.21", "title": "Меркел иска да върне доверието към дизеловите автомобили"}
{"url": "http://www.mediapool.bg/razuznavatelen-skandal-mezhdu-sarbiya-i-makedoniya-news268216.html", "text": "Дипломатически скандал с намесата на специалните служби избухна между Сърбия и Македония в понеделник. След месеци обтегнати отношения Белград изненадващо привика служители на посолството си в Скопие на спешни консултации в Сърбия.\r\n\t \r\n\tСлед часове липса на каквато и да е информация сръбският президент Александър Вучич заяви, че Белград е установил и доказал, че Македония е извършвала разузнавателни действия срещу сръбски институции, но не даде повече подробности.\r\n\t \r\n\t\"Нашите компетентни органи установиха и ни дадоха доказателства за разузнавателни действия срещу институциите на Сърбия”, каза държавният глава пред репортери.\n\n\r\n\t \r\n\tТой все пак добави, че за момента Белград ще продължи да развива приятелски отношения с Македония.\r\n\t \r\n\t\"В седем до десет дни нещата ще бъдат изяснени”, каза Вучич.\r\n\t \r\n\tПо-рано сръбският премиер Ана Бърнабич заяви, че връщането на дипломатическия персонал от Скопие \"не е маловажен въпрос“.\r\n\t \r\n\tПред журналисти тя добави, че решението й за посолството в македонската столица е взето след консултации с президента Александър Вучич и външния министър Ивица Дачич.\r\n\t \r\n\t\r\n\t \r\n\tПосолството е празно, а охраната на сградата е засилена, съобщиха македонските телевизии.\r\n\t \r\n\tМакедонският министър на вътрешните работи Оливер Спасовски заяви за Нова ТВ, че \"след получената информация, че посолството на Сърбия се оттегля на консултации в Белград, по искане на посолството МВР взима мерки за засилена охрана на техните обекти\".\r\n\t \r\n\tВ македонското външно министерство казват, че са получили нота за оттеглянето на посолството, но нямат информации за причината.\r\n\t \r\n\tСръбският посланик Душанка Дивяк Томич заяви за агенция Бета, че засега не може да коментира ситуацията и обяви, че сръбското външно министерство ще излезе по-късно днес с повече информация. Тя изпратила SMS до сръбски журналисти, в който пише, че \"не може да коментира случая и им препоръчва през днешния ден да се обадят в министерството на външните работи в Белград\", съобщи БГНЕС.\r\n\t \r\n\tСпоред сръбската държавна агенция \"днес външният министър Ивица Дачич ще съобщи причините за заминаването на дипломатите от Скопие\".\r\n\t \r\n\tТелевизия Телма съобщава, че сръбското посолство, позовавайки се на Женевската конвенция, поискало от македонските власти да засилят охраната в целия обект на дипломатическото представителство в Скопие.\r\n\t \r\n\t\r\n\t \r\n\tМежду двете страни се стигна до силно напрежение, след като сръбският представител на спецслужбите в посолството им в Скопие Горан Живайлевич нахлу в македонския парламент по време на \"Кървавия четвъртък\" на 27-ми април.\r\n\t \r\n\tВеднага след това Горан Живайлевич напусна Македония, а посланик Душанка Дивяк-Томич бе извикана в македонското външно министерство. По време на погрома в парламента Живайлевич си направи селфи.\r\n\t \r\n\tМиналият месец Ивица Дачич определи като \"грешка признаването на Република Македония под нейното конституционно име от страна на властите в Белград\". Изявлението бе направено по време на визитата му в Атина.\r\n\t \r\n\tВ началото на юни бе разкрит секретен доклад на македонската Дирекция за сигурност и контраразузнаване /Отдел за анализ/, който е бил изпратен до директора на \"Дирекцията за сигурност и контраразузнаване\" Владимир Атанасовски. \r\n\t \r\n\tОт него стана ясно, че през последните 9 години Република Македония е мишена на мощна подривна, пропагандна и разузнавателна дейност от страна на руското посолство в Скопие, руските разузнавателни служби, включително и чрез използването на акредитирани журналисти. Русия искала да вкара Македония в сръбско-гръцки съюз, а енергийните проекти имали за цел тотално подчинение на Република Македония.\r\n\t \r\n\tВ разкритите документи подробно се описва и дейността на сръбските агенти в Република Македония и по-специално на скандалния дипломат Горан Живайлевич /служител на сръбските спецслужби БИА, бел.ред./, лидерът на сръбската партия в Македония Иван Стоилкович, както и на депутата от партията на сръбския президент Александър Вучич Мирослав Лазански.", "date": "2017.08.21", "title": "Разузнавателен скандал между Сърбия и Македония"}
{"url": "http://www.mediapool.bg/makron-idva-v-rumaniya-i-bulgaria-zaradi-neloyalnata-konkurentsiya-na-komandirovani-rabotnitsi-news268228.html", "text": "Ваканцията на френския президент Еманюел Макрон приключи и в сряда той заминава на тридневна обиколка в Австрия, Румъния и България в усилията си да втвърди условията за командированите работници във Франция. На тази тема е посветен икономическият коментар на френското радио Европа 1 (Europe 1) тази сутрин, поместен в сайта на радиото и цитиран от БТА.\r\n\t \r\n\tНеотдавна Макрон дори предизвика гнева на полското правителство, като обвини \"някои европейски лидери\", че гледат на Европа като на супермаркет. В основата на спора са командированите работници, изтъква авторката на коментара Карол Фери.\r\n\t \r\n\tТя дава за пример полски работник, който идва да работи временно във Франция, командирован от полския си работодател. Изискването е да получава минималната френска заплата и да бъдат спазени френските норми по отношение на работното време, хигиената и безопасността на труда. В същото време работодателят плаща социални вноски в Полша, където те са много по-ниски от френските.\r\n\t \r\n\tСъществуват и множество нарушения: работодателят плаща минималната френска заплата, но след това кара служителя да си плати пътните, храната и нощувките.\n\n\r\n\t \r\n\tТова е нелоялна конкуренция, тъй като по този начин компаниите предлагат във Франция наполовина по-евтина работна ръка. Тъкмо на това иска да сложи край Макрон.\r\n\t \r\n\tТой настоява в доходите на работника изрично да бъдат включени разходите за храна, транспорт и настаняване. Освен това, докато в момента командированият работник има право да остане в дадена страна от ЕС три години, Макрон иска този период да бъде не повече от година. Европейската комисия обмисля да го намали на две години.\r\n\t \r\n\tФренският президент иска да обсъди всички тези мерки със съответните страни. Той обаче не предвижда да отиде в Полша или в Унгария, а предпочита да потърси по-отворени за диалог съюзници, за да постигне консенсус, коментира Карол Фери.\r\n\t \r\n\tВъпросът никак не е безобиден и измеренията му се простират извън икономическите аспекти, тъй като страхът от \"полския водопроводчик\" днес в много голяма степен е в основата на недоверието към ЕС и дори на засилването на ксенофобията, заключава коментаторката от радио Европа 1.\r\n\t \r\n\tИкономическият всекидневник \"Ле-з-еко\" също се спира на обиколката на Макрон в Австрия, Румъния и България тази седмица. Изданието изтъква, че разговорите за миграцията може да се окажат не така напрегнати, както се очаква, тъй като Фронтекс отчита спад на притока на мигранти на италианското крайбрежие с 57 на сто през юли и с 4 на сто през първите шест месеца на годината спрямо същия период на 2016 година. Друг въпрос обаче - за командированите работници - продължава да буди остра полемика между Изтока и Запада на Европа, отбелязва публикацията.\r\n\t \r\n\t\"Ле-з-еко\" подчертава, че Макрон иска да втвърди проектодирективата на ЕС в тази сфера, по-специално в борбата с измамите. В актуализирания вариант на директивата от 1996 година Брюксел включва изискванията за еднакво заплащане на еднакъв труд на едно и също място, което означава не само уеднаквяване на заплатите, но и на премиите, платените отпуски, тринайсетата заплата и други придобивки, припомня изданието.", "date": "2017.08.21", "title": "Макрон идва в Румъния и България заради нелоялната конкуренция на командировани работници"}
{"url": "http://www.mediapool.bg/pet-zavedeniya-v-primorsko-zapechatani-ot-nap-news268230.html", "text": "Пет от най-популярните заведения в центъра на Приморско са запечатани в неделя вечер от НАП Бургас за 48 часа с цел обезпечаване на доказателства по предстоящи ревизионни действия, съобщиха от приходното ведомство в морския град. Проверката е извършена съвместно с представители на полицията и митническите власти. Иззети са компютрите на търговските обекти. От НАП обясняват, че до запечатването на заведенията се стигнало след отказ за предаване на наличните средства от касите на обектите. Оттам добавят, че въпросните обекти са натрупали значими просрочени задължения.\r\n\tПо Южното Черноморие от началото на юни са извършени близо 3000 проверки. Данъчните отбелязват спад на нарушенията в сравнение с миналото лято и ръст на оборотите. Най-чести нарушения остават неиздаването на касова бележка и разлика в касовата наличност.\r\n\tОт началото на лятото по Южното Черноморие данъчните са запечатали повече от 20 обекта за работа без фискално устройство, както и повторно други 10 заради това, че отново не издават касови бележки. Мярката запечатване на търговски обект за неиздаване на касова бележка от началото на лятото е била наложена над 100 пъти.\r\n\tБургаските данъчни са поставили на 24-часово непрекъснато наблюдение чрез дистанционната връзка на фискалните устройства с НАП и над 200 високооборотни обекта по Южното Черноморие. Под непрекъснато наблюдение са и тези обекти, които през активния летен сезон са сменили собствениците си.\r\n\tЗасиленият контрол ще продължи през целия активен летен туристически сезон, като се получава и информация от Черноморските общини, на базата на която приходното ведомство извършва допълнителни проверки.", "date": "2017.08.21", "title": "Пет заведения в Приморско запечатани от НАП"}
{"url": "http://www.mediapool.bg/sistemata-za-proverka-na-zadalzheniya-kam-patna-politsiya-e-v-testovi-period-news268226.html", "text": "Системата за проверка на задължения към Пътна полиция е в тестови период, информират от МВР в понеделник.\r\n\t \r\n\tВ момента се разработва автоматизирана онлайн система за проверка на задължения към Пътна полиция по ЕГН или номер на шофьорска книжка на страницата на МВР.\r\n\t \r\n\tВидимата препратка от сайта на министерството, е в тестови период с реални данни. Целта е да се установи пълната й функционалност и да се отстранят евентуални пропуски.\r\n\t \r\n\tПоради тази причина системата не е популяризирана официално от МВР. Това ще стане в момента, в който процесът на тестване бъде окончателно завършен.", "date": "2017.08.21", "title": "Системата за проверка на задължения към Пътна полиция е в тестови период"}
{"url": "http://www.mediapool.bg/big-ben-zamlakna-za-4-godini-news268231.html", "text": "Камбаната на часовника Биг Бен в Лондон прозвуча за последно днес преди да замлъкне за следващите 4 години заради мащабна реконструкция на кулата с официалното име Елизабет. За ремонта са предвидени 29 млн. паунда. Той трябва да приключи през 2021 г. През това време 13-тонната камбана ще бие само за специални случаи като посрещането на Нова година.\r\n\tБиг Бен трябваше да замлъкне, за да не създава опасност за работещите по кулата хора. Възможно е все пак това решение да бъде преразгледано, тъй като предизвика недоволство, включително и от страна на премиера Тереза Мей.\r\n\tДосега голямата камбана на кулата биеше на всеки кръгъл час. Тя е замлъквала и преди за реконструкция - през 2007 г. и между 1983 и 1985 г.\r\n\tВ понеделник стотици хора се събраха пред двореца Уестминстър, за да чуят камбаната на Биг Бен преди спирането й за следващите 4 години.", "date": "2017.08.21", "title": "Биг Бен замлъкна за 4 години"}
{"url": "http://www.mediapool.bg/atina-ochakva-frenski-podaratsi-ot-vizitata-na-makron-news268227.html", "text": "Управляващата в Гърция коалиция храни големи надежди от предстоящата визита на френския президент Еманюел Макрон, планирана за 7 и 8 септември. Правителствени източници в Атина очакват мощни френски предприемачи и бизнесмени да съпровождат френския държавен глава при посещението му в гръцката столица, за да подпишат важни споразумения, пише гръцкото икономическо издание \"Нафтемборики\".\r\n\t \r\n\tПодготовката на тази визита е започнала отдавна и е сигурно, че тя ще бъде пропита от силно икономическо и инвестиционно съдържание.\r\n\t \r\n\tОчаква се френският президент да води със себе си бизнесмени и банкери, а разговорите по време на неговия престой в Атина да се фокусират върху секторите на транспорта, железниците, информатиката, туризма, недвижимите имоти, земеделските и хранителните продукти.\r\n\t\r\n\tФренски компании са силно заинтересовани от обявените за приватизация гръцки активи, като водоснабдителната компания, Солунското пристанище.\r\n\t \r\n\tСмята се, че в рамките на тази визита ще бъдат представени и инвестиционни проекти на банка Ротшилд, в която Макрон е работил, а също и планове, свързани с компанията \"гръцка отбранителна индустрия\" (ЕЛВО) и корабостроителницата Скараманга.\r\n\t \n\n\r\n\tПравителството на премиера Ципрас възнамерява да се възползва от това посещение, а също и от предстоящия международния солунски панаир, за да създаде представата, че Гърция е привлекателно място за значими международни инвестиции и по този начин да очертае оптимистични перспективи за развитие на нейната икономика, смята в.\"Нафтемборики\".\r\n\t \r\n\tЕманюел Макрон бе сред европейските лидери, които призоваха за облекчаване на гръцкото дългово бреме с цел да се помогне на страната да излезе от икономическата криза.", "date": "2017.08.21", "title": "Атина очаква \"френски подаръци\" от визитата на Макрон"}
{"url": "http://www.mediapool.bg/nzok-e-s-obnoven-sait-i-novi-uslugi-news268224.html", "text": "Националната здравноосигурителна каса (НЗОК) е с  с нови функционалности и услуги. Обновяването е по проект “Развитие на здравния портал на НЗОК с добавяне на нови функционалности”, осъществен от \"Сиенсис“ АД и е на стойност 18 000 лева.\r\n\tИзграденото портално софтуерно решение включва публична част, система за управление на съдържанието и набор от електронни услуги, предназначени за граждани и договорни партньори на НЗОК. Обновеният здравен портал на НЗОК ще представя адекватно и по модерен начин институцията в интернет пространството и ще позволява, както и досега, извършването на набор от електронни услуги със свободен достъп. Такива са справките, които здравноосигурените могат да направят за:\r\n\tОбщопрактикуващи лекари;\r\n\tЛекари специалисти;\r\n\tЛекари по дентална медицина;\n\n\r\n\tЛабораторни изследвания - списък на лечебните заведения, извършващи лабораторни изследвания;\r\n\tВисокоспециализирани дейности - списък на лечебните заведения, извършващи високоспециализирани дейности;\r\n\tБолници;\r\n\tАптеки;\r\n\tЛекарства, заплащани от НЗОК (Лекарствен списък)\r\n\tПациентски листи\r\n\tАнулирани здравноосигурителни книжки.\r\n\tЗапазена е възможността, както и досега, здравноосигурените да могат да задават online своите въпроси към НЗОК.\r\n\tРазработена е нова функционалност, част от публично достъпните услуги - “Национална листа за планов прием в лечебни заведения за болнична помощ (ЛЗБП)“. Тя има за цел поддържането на листа за планов прием за всяка клиника и/или отделение в страната. Услугата е разработена така, че да бъде максимално удобна за потребителите, като им предоставя в табличен вид информация за:\r\n\tПореден номер на вписания пациент в Националната листа за планов прием на пациенти;\r\n\tНаименование на лечебното заведение за болнична помощ, което приема пациента;\r\n\tНомер на клинична пътека, клинична процедура или амбулаторна процедура;\r\n\tИнициали на пациента;\r\n\tДата за планов прием;\r\n\tПореден номер от листата за планов прием на съответното лечебно заведение.\r\n\tТака новата услуга ще улеснява максимално здравноосигурените и ще им помага да следят поредния номер в Националната листа за планов прием на пациенти, както и датата за планов прием на вписаните пациенти.\r\n\tСистемата за управление на съдържанието на портала позволява още:\r\n\tПубликуванене, управление и обновяване на информацията в портала на НЗОК;\r\n\tПоддържане на информацията в съответствие с осигурена йерархичност на менютата, които позволяват до 9 нива на влагане;\r\n\tПоддържане на съдържанието от служители на НЗОК, които не са ИТ специалисти;\r\n\tПоддържане на информацията на портала на български и на английски език.", "date": "2017.08.21", "title": "НЗОК е с обновен сайт и нови услуги"}
{"url": "http://www.mediapool.bg/kitaiskiyat-greit-uol-proyavyava-interes-kam-fiat-kraisler-news268232.html", "text": "Китайският автомобилостроител Грейт уол (Great Wall) се интересува от придобиването на част или цялата автомобилна група Фиат Крайслер (Fiat Chrysler Automobiles - FCA), съобщи Ройтерс, позовавайки се на представител на китайската компания.\r\n\tСпекулациите за китайския интерес към собственика на марките Джип (Jeep) и Рам (Ram) започнаха миналата седмицата, когато излизащият в Детройт седмичник \"Отомотив нюз\" (Automotive News), написа, че американско-италианският автомобилен гигант е отхвърлил оферта за придобиване на неназован китайски автомобилостроител. Оттогава няколко китайски автомобилни компании отрекоха да имат подобни планове.\r\n\tЩо се отнася до този въпрос в момента имаме намерение за придобиване. Интересуваме се от Фиат Крайслер, съобщи по телефона за Ройтерс представител на отдела за връзки с пресата на Грейт уол. Той не даде повече подробности.\r\n\tГлавният изпълнителен директор на Фиат Крайслер Серджо Маркионе търси партньор или купувач за седмия по големина автомобилостроител в света, за да може да се справи с нарастването на разходите, да отговори на изискванията за отделяните вредни емисии и да разработи технология за електромобили и безпилотни коли.\r\n\tЕвентуалното придобиване от Грейт уол би било смела и една от най-крупните промишлени сделки в Китай досега.\n\n\r\n\tПо-рано в понеделник двама души, запознати с въпроса, посочиха, че Грейт уол е поискал среща с Фиат Крайслер с цел да направи предложение за цялата или част от италианско-американската автомобилна група.\r\n\tСъщо днес \"Отомотив нюз\" писа, цитирайки електронно писмо на президента на Грейт уол Ван Фънюин, че компанията му се е свързала с Фиат Крайслер, за да изрази интерес по-специално към марката Джип (Jeep). Представител на китайската компания е потвърдил интереса, но уточнил, че Грейт уол все още не е отправил официална оферта и не се е срещал със съвета на Фиат Крайслер.\r\n\tЕвентуален опит за придобиване на цялата или част от италианско-германската група, ако бъде успешен, ще позволи на Грейт уол да ускори планираното си налагане на пазара в САЩ, посочиха двама души, запознати с въпроса.\r\n\tТе допълниха, че Грейт уол от известно време планира да навлезе на американския пазар, главно като обнови някои от ключовите си продукти.\r\n\tЗасега от Фиат Крайслер не потвърждават нищо по темата. Грейт уол не се е свързвал с Фиат Крайслер във връзка с марката Джип или друг въпрос, свързан с бизнеса на компанията, се посочва в съобщение на Фиат Крайслер, разпространено в понеделник.", "date": "2017.08.21", "title": "Китайският Грейт уол проявява интерес към Фиат Крайслер"}
{"url": "http://www.mediapool.bg/povishen-interes-kam-profesionalnoto-obrazovanie-otchitat-ot-mon-news268225.html", "text": "За над 62% от учениците, записани в професионалните паралелки и училища, професионалното образование е първи избор при кандидатстване. Това показват първоначалните данни за приема през тази година, отчете Министерството на образованието в понеделник. От 21 966 ученици в професионални гимназии и паралелки 13 810 са записани след 7 клас по първо желание в първо класиране. Общо 17 993 или почти 82% осмокласници са приети по първо и второ желание в професионална гимназия или паралелка.\r\n\tТези данни, според заместник-министъра на образованието и науката Таня Михайлова, говорят за повишаване не интереса към професионалното образование.\r\n\tВ трите етапа на класиранията за кандидатстване след 7 клас има данни за участвали 47 356 ученици. 46 % от тях са записани след първите два етапа на класирането и са класирани за трети етап в паралелки за придобиване на професионална квалификация.\r\n\tИзборът на 46 процента от учениците определя засега като най-търсени специалностите: Компютърна техника и технологии, Икономическа информатика, Автотранспортна техника, Икономика и мениджмънт Механизация на селското стопанство, Производство на кулинарни изделия и напитки, Кетъринг, Производство и обслужване в заведенията за хранене и развлечения, Системно програмиране, Организация на хотелиерството, Организация на туризма и свободното време, Строителство и архитектура, Приложно програмиране, Оперативно счетоводство и Банково дело.\r\n\t515 ученици са записани вече в паралелките по новата професия “Приложно програмиране“.\n\n\r\n\tДо началото на учебната година ще бъдат готови типовите и училищни планове и учебни програми по всички специалности, по които е реализиран прием за учебната 2017-2018 г.\r\n\tТе са разработени от експертите в МОН с помощта на учители, университетски преподаватели и партньори от бизнеса. Това е само част от предвидените за разработване и внедряване над 2800 типови учебни планове, 6000 учебни програми по учебните предмети от професионалната подготовка и 320 изпитни програми за държавните изпити за придобиване на професионална квалификация.\r\n\tТази учебна документация ще бъде постоянно актуализирана и осъвременявана в сътрудничество с бизнеса, за да бъде адекватна на неговите потребности.", "date": "2017.08.21", "title": "Повишен интерес към професионалното образование отчитат от МОН"}
{"url": "http://www.mediapool.bg/v-litva-pristigna-parvata-dostavka-na-vtechnen-gaz-ot-sasht-news268234.html", "text": "Първата партида втечнен газ от САЩ е доставена на литовското балтийско пристанище Клайпеда, съобщи министерство на енергетиката на Литва.\r\n\t \r\n\tВтечненият газ е доставен на страната ни по договор, подписан през юни с американската енергийна компания Шиниър (Chenier), посочи ресорният министър Жигимантас Вайчунас.\r\n\t \r\n\tВ трюмовете на пристигналия танкер, който плава под флага на Маршалските острови, се намират около 140 000 кубични метра суровина. По думите на министъра в средата на септември в Клайпеда се очаква втора пратка втечнен газ.\r\n\t \r\n\tЖигимантас Вайчунас изрази надежда, че доставките от САЩ ще намалят цената на газа за литовските потребители.\r\n\t \r\n\tПри увеличение на доставките рано или късно цената спада, отбеляза той.\r\n\t \n\n\r\n\tОт терминала на пристанището газът ще бъде разпределен по газопреносната мрежа, а известна част ще отиде в газово хранилище в Латвия. Досега терминалът е приемал редовно доставки на втечнен газ от Норвегия по договор със Статойл (Statoil), като и от Нигерия и Тринидад и Тобаго.", "date": "2017.08.21", "title": "В Литва пристигна първата доставка на втечнен газ от САЩ"}
{"url": "http://www.mediapool.bg/amerikanski-boen-korab-se-sblaska-s-tanker-deset-moryatsi-sa-izcheznali-news268198.html", "text": "Десет моряци се издирват, след като американски боен кораб клас “разрушител“ се сблъска с танкер край Сингапур, съобщава ББС. Ранените са петима.\r\n\t \r\n\tБойният кораб “ЮЕсЕс Джон Ес МакКейн“ е плавал на изток от Сингапур и се е приготвял да влезе в пристанището, когато се е ударил в петролен танкер, плаващ под либерийски флаг. Това е втори голям инцидент в щатския флот за последните два месеца.\r\n\t \r\n\tКатастрофата е отворила дупка в задната част на бойния кораб. \n\n\r\n\t \r\n\tТанкерът “Алник“ също има поражения, но те са над водната линия и няма пострадали от неговия екипаж. Няма и изтичане на нефт в океана. Танкерът е пренасял 12 000 тона петрол от Тайван за Сингапур.\r\n\t \r\n\tАмерикански, сингапурски и малайзийски хеликоптери издирват изчезналите моряци.\r\n\t \r\n\tСамо преди два месеца американският боен кораб “ЮЕсЕс Фитцджералд“ се сблъска с контейнеровоз край бреговете на Япония. При инцидента загинаха седем моряци.\r\n\t \r\n\tПрезидентът на САЩ Доналд Тръмп заяви, че мислите и молитвите му са с моряците.\r\n\t \r\n\t\"Мислите и молитвите ми са с моряците от \"Джон С. Маккейн\", където продължават спасително-издирвателните усилия\", написа в Туитър президентът на САЩ Доналд Тръмп, предаде ДПА.\r\n\t \r\n\tОтговаряйки на въпроси на репортери относно сблъсъка при завръщането си в Белия дом след работната ваканция, Тръмп каза само: \"Това е много лошо\".\r\n\t \r\n\tНовината дойде само дни след като тримата командващи офицери от разрушителя \"Фицджералд\" бяха уволнени заради сблъсъка на 17 юни с филипински търговски кораб, при който загинаха седем моряци и който според флота е можело да бъде избегнат.", "date": "2017.08.21", "title": "Американски боен кораб се сблъска с танкер, десет моряци са изчезнали"}
{"url": "http://www.mediapool.bg/skrivalishte-s-granatometi-otkrito-v-predgradie-na-parizh-news268236.html", "text": "Голямо скривалище с оръжия бе открито от френската полиция в северното парижко предградие Сен Дени. Както съобщи вестник \"Паризиен\", в помещението, което по принцип било за държане на велосипеди, били скрити гранатомети, както и полицейски лампи за автомобили.\r\n\t \r\n\tОсвен противотанковите ракети са открити три шашки тротил, две ловджийски пушки, патрони с калибър 12 и 9 мм, бронежилетки, пари в брой и около 40 кг хашиш. При операцията били задържани двама местни жители, съответно на 30 и 40 години, за незаконно притежание на оръжия и наркотици.\r\n\t \r\n\tСпоред вестника полицията е следила арестуваните в продължение на няколко седмици. Мъжете признали, че цялото оръжие и наркотици са техни, но отказали да разкрият произхода им.", "date": "2017.08.21", "title": "Скривалище с гранатомети открито в предградие на Париж"}
{"url": "http://www.mediapool.bg/grigor-dimitrov-specheli-titlata-v-sinsinati-news268197.html", "text": "Григор Димитров спечели най-големия успех в кариерата си, триумфирайки на турнира от сериите “Мастърс“ в Синсинати.  На финала той победи австралиеца Ник Кирьос с 6:3, 7:5. Българинът показа чудесна игра през целия турнир и го спечели без загубен сет и след само един допуснат пробив. Това е първа “Мастърс“ титла за Димитров, трети спечелен турнир за тази година и общо седми в кариерата.\r\n\tПо пътя към трофея той надделя за първи път срещу Хуан Мартин Дел Потро, а след това победи и неудобния за него американецДжон Иснър. Димитров не срещна по пътя си нито един представител на топ 10, тъй като от турнира се отказаха Роджър Федерер, Кей Нишикори и Милош Раонич. Рафаел Надал бе победен от Кирьос на полуфиналите.\r\n\tОт понеделник Григор Димитров ще се изкачи до номер 9 в световната ранглиста.\r\n\tПрез първите пет гейма от финала в Синсинати двамата съперници почти не грешаха на свой сервис. Кратко колебание показа Григор Димитров в петия гейм, когато направи две двойни грешки, но след това стабилизира подаването си и взе частта.\r\n\tВ шестия гейм Димитров показа много добра защита при подаването на австралиеца и успя да стигне до брейкпойнт, който спечели бързо, повеждайки с 4:2. След това той затвърди преднината си на свое подаване – 5:2\n\n\r\n\tКирьос взе бързо подаването си за 5:3, но Димитров бе изключително убедителен в решаващия гейм на свой сервис и на практика не допусна разигравания – 6:3.\r\n\tВторият сет бе равностоен до 5:5 гейма, когато Ник Кирьос направи две двойни грешки. Григор Димитров се възползва и го проби, за да поведе с 6:5. В последния гейм българинът достигна до два мачбола, пропиля първия, но не изпусна втория шанс за първа “Мастърс“ титла в кариерата си.\r\n\t\"Най-важното нещо е да остана стъпил на земята, да продължа да работя по същия начин и да се подготвя по най-добрия начин за турнира\", коментира българинът след мача.\r\n\t„Просто съм щастлив. Няма друго какво да кажа, честно. Развълнуван съм, че държа това отличие в ръцете си. Щастлив съм, че печеля първия си мастърс, особено тук. Невероятно е. Винаги съм харесвал този турнир и съм си мислел, че може тук да спечеля първата си титла от \"Мастърс\", допълни Димитров.\r\n\tЗа започващия в началото на следващата седмица US Open той каза: \"Титлата винаги е целта, но ще гледаме мач за мач. Там се играе в пет сета, което на мен ми харесва\".", "date": "2017.08.21", "title": "Григор Димитров спечели титлата в Синсинати"}
{"url": "http://www.mediapool.bg/ispanski-natsionalisti-atakuvaha-s-dimki-dzhamiyata-v-granada-news268199.html", "text": "Испански крайни националисти атакуваха в неделя вечерта джамията в Гранада с димки, антиислямски лозунги и обвинения, че местните мюсюлмани финансират тероризма.\r\n\tСпоред местната полиция националистите са се събрали пред джамията в 9 часа вечерта местно време. Те са идентифицирани като членове на крайнодясната групировка “Социален дом“.\r\n\tПред джамията те са крещяли “терористи“, “Вие финансирате “Даеш“ (т.нар. “Ислямска държава“)“, “Махайте се от Европа“. После са пуснали цветни димки по улиците. Няма пострадали при проявата им.\r\n\tСпоред местните медии националистите са смятали да изгонят мюсюлманите от джамията, пускайки димките вътре с цел да създадат паника. След пристигането на полицията протестиращите са се разбягали.\r\n\tМеждувременно испанската полиция продължава да издирва Юнес Абуякуб, заподозрян като шофьор на буса убиец от терористичната атака в Барселона.\n\n\r\n\tПолицията изследва тялото на мъж, намерен мъртъв в колата му. Три часа след нападението в четвъртък мъжът избягал от полицейска проверка, като междувременно ранил полицай. Полицаите открили огън по него, но той успял да избяга.\r\n\tПървоначално полицаите решили, че са застреляли собственика на автомобила, но след като открили тялото му, те видяли, че той е бил убит с хладно оръжие. Сега властите се опитват да разберат дали той е бил свързан с атентатите.\r\n\tПри двете терористични атаки на 17 август загинаха 14 и бяха ранени 132 души.", "date": "2017.08.21", "title": "Испански националисти атакуваха с димки джамията в Гранада"}
{"url": "http://www.mediapool.bg/petima-zaginaha-pri-katastrofi-za-poslednoto-denonoshtie-news268200.html", "text": "Петима са загинали и 35 са ранени при тежки катастрофи по пътищата за последното денонощие, съобщава МВР.\r\n\tТрима от ранените са с опасност за живота. В София за последните 24 часа са регистрирани 5 тежки и 35 леки пътни произшествия, при които е загинал един човек и са ранени петима.", "date": "2017.08.21", "title": "Петима загинаха при катастрофи за последното денонощие"}
{"url": "http://www.mediapool.bg/obshto-91-dushi-sa-zaginali-pri-pozhari-prez-tazi-godina-news268201.html", "text": "От началото на годината при пожари са загинали 91 души, съобщи в понеделник директорът на пожарната Николай Николов пред бТВ. Той допълни, че загиват основно възрастни хора. Огнеборците са успели да спасят живота на 1200 души.\r\n\t\"Всяка година има между 111 и 118 загинали при пожари\", каза Николов. За пет години загиналите възрастни хора са 351. Основната причина за пожарите в домовете е неправилното използване на отоплителни уреди.\r\n\t\"Повечето пожари са в резултат на човешка дейност. Основно става въпрос за небрежност, но и самонадеяност\", обясни шефът на пожарната.\r\n\tПрез изминалата седмица пожарникарите са гасили средно по 130 пожара на ден. Този август се е оказал по-тежък от миналогодишния, защото са регистрирани с 31 пожара повече. В момента има три по-сериозни огнища, но те не се разпространяват - в Ямбол, Стара Загора и Хасково.\r\n\tОт началото на годината пожарникарите са загасили 23 000 пожара, огънят е унищожил над 20 000 дка гори и 50 000 дка други площи.", "date": "2017.08.21", "title": "Общо 91 души са загинали при пожари през тази година"}
{"url": "http://www.mediapool.bg/anglichanin-zagina-sled-padane-ot-tretiya-etazh-na-hotel-v-slanchev-bryag-news268203.html", "text": "Английски турист е загинал след падане от третия етаж на хотел в Слънчев бряг, съобщи полицията в Бургас, цитирана от агенция \"Фокус\".\r\n\tСигналът за инцидента е получен на 17 август вечерта. 20-годишният младеж е бил настанен в болница в клинична смърт и е починал на 19 август.\r\n\tПричините за падането са в процес на изясняване. По случая е образувано досъдебно производство.\r\n\tПрез последните години в курорта имаше множество смъртни случаи след падане от балкони и прозорци. Особено популярен “спорт“ бе т.нар. “балконинг“, практикуван от почти мъртво пияни и надрусани туристи, опитващи се да уцелят басейна на хотела със скок от балкон.", "date": "2017.08.21", "title": "Англичанин загина след падане от третия етаж на хотел в Слънчев бряг"}
{"url": "http://www.mediapool.bg/sotsialniyat-ministar-pensionnata-sistema-shte-e-stabilna-do-2040-g-news268204.html", "text": "Анализите сочат, че до 2040 години пенсионната система ще е стабилна, но след това ще е нужна реформа, за да се избегне криза, обяви в понеделник социалният министър Бисер Петков пред бТВ.\r\n\tТой напомни, че до 2037 г. постепенно ще нарастват стажът и възрастта за пенсиониране и тогава те ще се изравнят за мъжете и жените. “Достъпът до системата ще е все по-труден“, каза министърът.\r\n\tБисер Петков каза още, че сегашната стабилност на пенсионната система се дължи на реформите, направени през 2015 година. Следващата реформа обаче ще е нужна заради промята на пропорциите между работещите и получаващите пенсии. Сега на трима работещи се пада по един пенсионер, докато през 2040 година по-малко двама работещи ще трябва да финансират пенсията на един пенсионер.\r\n\tОтносно ниската безработица у нас Петков коментира, че основният проблем на пазара на труда е липсата на квалифицирани работници. Във връзка с това се взимат мерки срещу отпадането на ученици, както и да се стимулират майките да се върнат по-рано на работа след раждане, каза министърът.\r\n\tТой напомни, че държавата е осигурила 20 млн. лева за т.нар. \"държавни бавачки\". По план тази мярка трябва да подпомогне около 2000 семейства. Те ще могат да кандидатстват за наемане на безработни за гледане на децата им срещу минимална работна заплата.", "date": "2017.08.21", "title": "Социалният министър: Пенсионната система ще е стабилна до 2040 г."}
{"url": "http://www.mediapool.bg/zapochva-sedmitsa-na-zasilen-kontrol-za-previshena-skorost-v-tseliya-es-news268205.html", "text": "По инициатива на TISPOL - европейската мрежа на службите на пътна полиция, от 21 до 27 август 2017 г. на територията на всички държави-членки ще бъде извършен засилен контрол по спазване на разрешената максимална скорост за движение, съобщават от МВР.\r\n\tНарушенията, свързани с превишаване на разрешената скорост за движение, са често срещано явление във всички европейски държави и са признати като най-сериозната причина за тежки пътно-транспортни произшествия и смърт по пътищата в Европа, отчитат от европейската мрежа.\r\n\tПревишената и несъобразена скорост продължава да е с най-голям дял за катастрофите по вина на водачите. По този показател данните за България са над средното ниво в сравнение с държавите-членки на Европейския съюз. Именно затова осъществяването на засилен контрол по спазване на скоростните режими е от изключително значение за подобряването на пътната обстановка и намаляване на жертвите по пътищата, отбелязват от МВР.\r\n\tПо време на проверките, освен за превишаване на разрешената скорост за движение, ще се извършват проверки за валидна задължителна застраховка \"Гражданска отговорност\" на автомобилистите.", "date": "2017.08.21", "title": "Започва седмица на засилен контрол за превишена скорост в целия ЕС"}
{"url": "http://www.mediapool.bg/teksaskiyat-universitet-premahva-ot-kampusa-si-statui-ot-konfederatsiyata-news268206.html", "text": "Ръководството на Тексаския университет е разпоредило премахване от кампуса на учебното заведение на статутите на генерал Робърт Лий и други изтъкнати личности от времето на Конфедерацията.\r\n\t \r\n\tРешението, оповестено от президента на университета Грег Фенвъс, е с аргумента, че подобни паметници са \"символи на съвременното превъзходство на бялата раса и неонацизма\", предаде Ройтерс.\r\n\t \r\n\tПрез 2015 г. университетът премахна от територията си статуя на бившия президент на Конфедерацията Джеферсън Дейвис. Сега предстои да бъдат отстранени паметниците на генерал Лий, генерал Албърт Сидни Джонстън и министъра на пощите на Конфедерацията, генерал Джон Х. Рейгън.\r\n\t \r\n\tСтатуята на Лий ще бъде изложена в Центъра за американска история \"Долф Бриско\" към университета.\r\n\t \n\n\r\n\tДебатът за публичните паметници на изтъкнати дейци на Конфедерацията стана от миналата седмица общонационален за САЩ, след като един човек бе убит в сблъсъци между бели супремасисти и техни противници в Шарлотсвил, Вирджиния. Демонстрациите там бяха на противници и привърженици на премахването на статуя на генерал Робърт Лий.", "date": "2017.08.21", "title": "Тексаският университет премахва от кампуса си статуи от Конфедерацията"}
{"url": "http://www.mediapool.bg/italiya-e-za-satrudnichestvo-mezhdu-evropeiskite-i-severnoafrikanskite-razuznavaniya-news268207.html", "text": "Италия призовава за по-голямо сътрудничество между европейските и северноафриканските разузнавателни агенции за споделяне на информация за потенциални терористични заплахи, предаде Асошиейтед прес.\r\n\t \r\n\tМинистърът на външните работи Анджелино Алфано отправи призива вчера, когато посети импровизирания мемориал на улица \"Ла Рамбла\"в Барселона. Алфано отбеляза, че Италия досега е пощадена от атаки като тези, които поразиха Франция, Великобритания, Германия, а сега и Испания.\r\n\t \r\n\tСпоред него заслуга за това има \"изключителната разузнавателна работа\", която Италия желае да сподели в рамките на координирана средиземноморска мрежа.\r\n\t \n\n\r\n\tТой призна за заплахи от \"Ислямска държава\", че Италия ще бъде следващата мишена. Равнището на риска от терористична заплаха в Италия е високо и ще остане високо, напомни той.", "date": "2017.08.21", "title": "Италия е за сътрудничество между европейските и северноафриканските разузнавания"}
{"url": "http://www.mediapool.bg/ruski-sili-likvidirali-nad-200-dzhihadisti-v-siriya-news268208.html", "text": "Руска бойна авиация ликвидира над 200 бойци от групировката \"Ислямска държава\" по време на предислокация в района на сирийския град Дейр аз Зур, съобщи министерството на отбраната в Москва, цитирано от .\r\n\t\r\n\tБомбардировачи и армейска авиация от Въздушнокосмическите сили на Русия ликвидираха при удара над 20 коли с висока проходимост, въоръжени с едрокалибрени оръжия и миномети, също и бронирана техника, включително танкове. Ликвидирани са освен това над 200 бойци, както и камиони с боеприпаси, се казва в съобщението.\r\n\t \r\n\tКрай Дейр аз Зур \"международните терористи правят опит да се прегрупират и да оборудват последния си плацдарм в Сирия\", посочва руското министерство. Междувременно сирийски правителствени войски изтласкват бунтовниците от южните райони на провинция Ракка и от западните земи на провинция Хомс. Разгромът на ИД край Дейр аз Зур ще стане стратегическо поражение на международната терористична групировка в Сирия, подчертава Москва.\r\n\t \r\n\tГрад Дейр аз Зур бе обсаден от ислямисти още през 2015 г. Съдбата на тази основна точка на р. Ефрат до голяма степен ще е показателна за завършването на борбата с ИД, изтъкна преди седмица руският министър на отбраната Сергей Шойгу", "date": "2017.08.21", "title": "Руски сили ликвидирали над 200 джихадисти в Сирия"}
{"url": "http://www.mediapool.bg/ochakva-se-tramp-da-obyavi-zasilvane-na-misiyata-v-afganistan-news268209.html", "text": "Президентът Доналд Тръмп ще обяви военната стратегия на САЩ в Афганистан в опит да влезе в ролята си на главнокомандващ на въоръжените сили по време, когато е остро критикуван заради изявленията си относно насилието в Шарлотсвил. Очаква се Тръмп да говори късно вечерта в понеделник от военната база Форт Майър в Арлингтън, щата Вирджиния, близо до Вашингтон, съобщи Асошиейтед прес, като цитира съобщение на Белия дом. \r\n\t \r\n\t\"Ню Йорк таймс\" цитира съобщението на Белия дом, че в речта си Тръмп ще предложи засилване на военното присъствие на САЩ в Афганистан и Южна Азия и ще отвори пътя за разполагането там на няколко хиляди войници. \r\n\t \r\n\tПо време на продължилата месец преоценка на досегашната политика американски военни командири твърдяха, че изпращането на подкрепление ще позволи да бъде извършен поврат в тенденцията за успехи на талибаните и групировка в провинция Хорасан, свързана с \n\n\r\n\t\"Ислямска държава\". \r\n\t \r\n\tСтив Банън, който доскоро беше топ съветник на Тръмп, отхвърляше препоръките на военните за изпращане на още войници и настояваше в Афганистан да бъде дислоцирана частна охранителна фирма вместо американските войници, припомни вестникът. \r\n\t \r\n\tРешението за числеността на войските не е единственият компонент от военните и политическите планове в региона. \r\n\t \r\n\tПредставители на администрацията се опитват да окажат натиск върху Пакистан да разбие убежищата на талибаните на пакистанска територия, което бе цел на администрации на демократи и републиканци, преследвана безуспешно от години, подчертава \"Ню Йорк таймс\". \r\n\t \r\n\tСпоред \"Вашингтон пост\" за по-нататъшната политика за Афганистан се обсъждат няколко варианта, сред които пращането на още около 3800 войници в добавка към сегашните 8400, които обучават и подпомагат афганистанската армия. \r\n\t \r\n\tДруг вариант, споменаван от шефа на Пентагона Джим Матис, е заместването на американските войници с наемници. Но със сигурност всяко предложение за увеличаване на военното присъствие на САЩ със сигурност ще срещне съпротива, посочва вашингтонското издание. \r\n\t \r\n\tВ статията се привеждат думи на сенатора демократ Тим Кейн, според когото мнозина законодатели ще се въздържат от мнение за числеността на войските, докато не узнаят каква стратегия предлага Белият дом. \r\n\t \r\n\tНежеланието досега на Тръмп да огласи нова стратегия за Афганистан стесни възможностите за избор, а и извади наяве противоречията в неговата външна политика. \r\n\t \r\n\tПрез предизборната кампания и в разговори със своите съветници Тръмп казваше, че иска победа и планираше пращането на подкрепление. \r\n\tНо същевременно призоваваше за прекратяване на скъпо струващите ангажименти на места като Афганистан и Близкия изток, припомня \"Вашингтон пост\". \r\n\t \r\n\tЗабавянето на обещаната ревизия в стратегията за Афганистан стана на фона опасенията, че днес, повече от 15 години след инвазията, международната коалиция, която помага на афганистанските сили, все още не е спечелила войната с талибаните и Ал Каида.", "date": "2017.08.21", "title": "Очаква се Тръмп да обяви засилване на мисията в Афганистан"}
{"url": "http://www.mediapool.bg/sasht-ogranichavat-ryazko-izdavaneto-na-vizi-za-rusnatsi-news268210.html", "text": "Съединените щати ограничават рязко издаването на визи за руснаци, след като Москва поиска рязко съкращаване на американския дипломатически персонал в Русия заради новите американски санкции, предаде Ройтерс. Миналия месец Конгресът на САЩ одобри с голямо мнозинство въвеждането на нови санкции срещу Русия, които президентът Доналд Тръмп подписа с неохота, особено след като конгресмените му отнеха възможността еднолично да разхлабва мерките. В отговор руският президент Владимир Путин нареди Вашингтон да ореже дипломатическия и техническия си персонал в Русия със 755 човека (около 60%) от 1 септември.\r\n\tАмериканското посолство в Москва съобщи в понеделник, че това го принуждава да преосмисли визовите си дейности и преустановява издаването на неимигрантски визи от 23 август в цяла Русия.\r\n\tОт 1 септември услугата ще бъде възстановена, но само в Москва. В американските консулства в страната визи няма да се издават, докато траят ограниченията върху числеността на американските дипломати в Русия.\r\n\tПроцедурата по издаване на неимигрантски визи ще бъде възстановена, но в значително ограничен обем, уточни посолството.\r\n\tВ американските консулства в Санкт Петербург, Екатеринбург и Владивосток събеседванията с кандидати за визи ще бъдат преустановени \"за неопределен срок\".\n\n\r\n\tКапацитетът за провеждане на интервюта в бъдеще ще бъде значително ограничен, тъй като се наложи сериозно за намалим нашите служители по искане на руското правителство, посочва посолството на САЩ в съобщение до кандидатите за визи, публикувано на сайта му.\r\n\tНамаляването на броя на служителите в дипломатическите мисии на САЩ ще повлияе също така и на графика на подготовка на имигрантските визи, предупреди посолството. Освен това няма да се приемат заявления за визи от граждани на Беларус, на които е препоръчано да се обръщат към посолствата на САЩ във Варшава, Киев или Вилнюс.\r\n\tРешението на американското правителство, което допълнително ще обтегне отношенията с Русия, означава, че руските граждани, които искат да посетят САЩ като туристи, вече няма да могат да кандидатстват за американски визи никъде другаде, освен в руската столица.\r\n\tГоворителката на руското външно министерство Мария Захарова каза по-рано този месец, че САЩ са издали близо 150 000 визи за руски граждани миналата година.\r\n\tРуското външно министерство обеща да проучи решението на САЩ по визовите процедури.\r\n\t\"Аз току що се запознах с това решение, видях го в съобщенията на медиите. Затова ние, разбира се, допълнително ще го проучим\", заяви външният министър Сергей Лавров.\r\n\tРуските туроператори изразиха опасения, че издаването на визи за САЩ ще отнема няколко месеца.\r\n\t\"Сега в Москва се подават молби вече за ноември, но във връзка с обявеното ограничение събеседване може да бъде насрочено чак за следващата година\", коментира пред Интерфакс Ирина Тюрина, прессекретар на Руския съюз на туристическата индустрия.", "date": "2017.08.21", "title": "САЩ ограничават рязко издаването на визи за руснаци"}
{"url": "http://www.mediapool.bg/nad-sasht-shte-premine-palno-slanchevo-zatamnenie-news268211.html", "text": "В понеделник, 21 август, за първи път от 99 години, пълно слънчево затъмнение ще премине над САЩ изцяло, от западното до източното крайбрежие. Затова то предизвиква толкова голям интерес, съобщи Франс прес. \r\n\t \r\n\tСегашното пълно слънчево затъмнение е изключително, защото е първото над САЩ през 21-и век и първото там от 1991 г. Предишното обаче можеше да бъде наблюдавано само от Хавай.\r\n\t \r\n\tНад континентални щати пълно затъмнение не е имало от 38 години, а и тогава то беше само над северозападната част от страната. Пълно затъмнение, което преминава над цялата държава, е много рядко. Предишният път е било на 8 юни 1918 г.\n\n\r\n\t \r\n\tОсвен ако няма облаци, Линкълн Бийч в Орегон ще е първият континентален американски град, където ще се вижда пълното затъмнение от 10,16 ч. местно време (17,16 ч. по Гринуич).\r\n\t \r\n\tСянката ще премине през 14 щата, като широчината й ще е около 113 км. Най-дълго пълното слънчево затъмнение ще продължи около Карбъндейл, Илинойс - 2 минути и 40 секунди, съобщи НАСА. Явлението ще приключи в 14,48 ч. местно време (18,48 ч. по Гринуич) над Чарлстън, Южна Каролина.", "date": "2017.08.21", "title": "Над САЩ ще премине пълно слънчево затъмнение"}
{"url": "http://www.mediapool.bg/koi-sa-nai-veroyatnite-priemnitsi-na-putin-news268212.html", "text": "Руският фонд \"Петербургска политика\" направи класация на най-влиятелните политици - евентуални приемници на президента Владимир Путин. Сред целия кадрови резерв от висшия ранг най-близо до Путин стои премиерът Дмитрий Медведев, отбелязва руският вестник \"Комерсант\" във връзка с очакваните догодина в Русия президентски избори.\r\n\t \r\n\tЕксперти смятат политиците, включени в класацията, за участници в бъдещата управляваща коалиция от периода 2018-2024 г. Те анализират също успехите и несполуките на политиците в Русия и честотата на срещите им с Владимир Путин през лятото.\r\n\t \r\n\tВтори след министър-председателя Медведев е кметът на Москва Сергей Собянин. В първата петорка виждаме още губернатора на Тулска област Алексей Дюмин, министъра на отбраната Сергей Шойгу и председателката на горната парламентарна камара - Съвета на федерацията, Валентина Матвиенко.\r\n\t \r\n\tНа 18-о от общо 20 места е поставен известният опозиционер Алексей Навални, при все че той никога не се е срещал с руския президент, отбелязва изданието, цитирано от Би Би Си.\r\n\t \r\n\tЗа смяна на поколенията в руската власт спомена този месец на среща с млади политолози шефът на Фонда за развитие на гражданското общество Константин Костин, съветник на Сергей Кириенко - първия зам.-ръководител на президентската администрация. \"Всички много се страхуват да говорят за това, но трябва да признаем, че след 10-15 години Русия ще има друг президент и правителство, други хора ще са на командните постове\", каза той.\r\n\t \n\n\r\n\tФонд \"Петербургска политика\" представя нещата деликатно и предпазливо, коментира наблюдателят Константин Калачов.\r\n\t \r\n\t\"Темата за приемници (на Путин) напоследък звучи все по-често, което не е най-добрият фон за мартенските избори\", цитира експерта \"Ведомости\". Има схващане, че Путин на практика е изчерпал дневния си ред, вече е вписан в историята и се налагат промени - Путин изглежда почти несъвместим с някакъв иновационен сценарий, смята Калачов.\r\n\t \r\n\tТемата за приемник на Путин изобщо не се обсъжда днес, твърди обаче Андрей Колядин, изследовател от близкия до Кремъл неправителствен Експертен институт за социални проучвания.\r\n\t \r\n\tСпоред него перспективите Путин да бъде сменен са далечни и никой, освен политолозите, не рискува да планира нещата до 2024 г. - до следващия вот за президент. Според него \"е риск да обсъждаш темата за приемник, докато имаш жив, здрав и деен президент\" и дори да се намеси случайността, промените все едно ще тръгнат по непредвидим сценарий.", "date": "2017.08.21", "title": "Кои са най-вероятните приемници на Путин"}
{"url": "http://www.mediapool.bg/sasht-i-yuzhna-koreya-zapochnaha-obshti-voenni-ucheniya-news268213.html", "text": "САЩ и Южна Корея започнаха днес общи военни учения под кодовото название \"Улчи - бранител на свободата\", които се очаква да изострят още повече напрежението на Корейския полуостров, съобщиха световните агенции.\r\n\t \r\n\tМаневрите ще продължат до 31 август и ще включват компютърни симулации за подготовка срещу евентуална атака от КНДР. В тях участват 50 хиляди южнокорейски войници и близо 17 500 американски военнослужещи.\r\n\t \r\n\tЮжнокорейският президент Мун Дже-ин заяви, че ученията имат изцяло отбранителен характер и не са предназначени да провокират напрежението в региона.\n\n\r\n\t \r\n\tСеверна Корея обаче ги смята за репетиция за нахлуване на територията й. Медиите в сталинистката държава вчера определиха ученията като \"безразсъдно\" действие, което може да доведе до ядрена война.", "date": "2017.08.21", "title": "САЩ и Южна Корея започнаха  общи  военни учения"}
{"url": "http://www.mediapool.bg/pochina-amerikanskiyat-komedien-aktyor-dzheri-lyuis-news268214.html", "text": "Известният американски актьор, комик и режисьор Джери Люис почина днес от естествени причини на 91 години в дома си в Лас Вегас, заобиколен от близките си, съобщи семейството, цитирано от Ройтерс.\r\n\t \r\n\tЛюис започва кариерата си с хумористични скечове, които изпълнява в клубове, по радиото и телевизията. Става популярен през 40-те благодарение на комедийния дует с Дийн Мартин, с когото се разделя през 1956 г., след десет години съвместна работа.\r\n\t \r\n\tУчаства във филмите \"Аризонска мечта\" (Arizona Dream, 1993) на Емир Кустурица и \"Кралят на комедията\" (The King of Comedy, 1982) на Мартин Скорсезе.\r\n\t \n\n\r\n\tПрез 1960 г. прави режисьорския си дебют с \"Пиколото\" (The Bellboy). Три години по-късно става звезда с най-популярния си филм (на който е също така режисьор и съсценарист) - \"Смахнатия професор\" (The Nutty Professor).\r\n\t \r\n\tНосител е на многобройни награди, включително почетен \"Оскар\". Има две звезди на холивудската алея на славата.", "date": "2017.08.21", "title": "Почина американският комедиен актьор Джери Люис"}
{"url": "http://www.mediapool.bg/mazhat-blasnal-kola-v-spirki-v-marsiliya-ne-e-terorist-news268215.html", "text": "Една жена загина, а мъж бе ранен във френския пристанищен град Марсилия, след като микробус се блъсна в две автобусни спирки. Според властите на става дума за терористично нападение, а за злополуки.\r\n\tСпирките се намират в два различни района на града - 13-и и 11-и. Инцидентите са станали в интервала 6,30-7,30 ч. местно време.\r\n\tНа първата спирка ван Рено Мастър тежко ранил един човек, а след известно време се ударил във втората спирка, където загинала жена на около четиридесет години, която чакала автобуса.\r\n\tМалко след това полицията успяла да спре микробуса и да задържи водача му.\r\n\tПрокурорът на Марсилия Ксавие Тарабьо каза, че няма данни да става дума за терористичен акт и по-скоро се разглежда версията за злополуки, причинени от човек с психиатрични проблеми.\n\n\r\n\tВластите предупредиха чрез Туитър, че полицията извършва операция на Старото пристанище в Марсилия и посъветва хората да избягват този район.\r\n\tСпоред местни медии задържаният водач на вана е на около 35 години и не е жител на Марсилия.\r\n\tИнцидентите станаха броени дни след атентатите, извършени в каталунските градове Барселона и Камбрилс, в които загинаха 14 души, а над 100 бяха ранени.", "date": "2017.08.21", "title": "Мъжът, блъснал кола в спирки в Марсилия, не е терорист"}
{"url": "http://www.mediapool.bg/vks-potvardi-dozhivotnata-prisada-po-deloto-streletsat-ot-lyaskovets-news268237.html", "text": "Върховният касационен съд /ВКС/ отхвърли жалбите на подсъдимия Петко Петков срещу решението на великотърновския апелативен съд и потвърди присъдата му - \"доживотен затвор без замяна\" по делото \"Стрелецът от Лясковец\", съобщиха от пресцентъра на ВКС.\r\n\t \r\n\tПодсъдимият Петко С. Петков е признат за виновен, за това, че на 14 март 2014 година, при специализирана полицейска операция в дома си, в Лясковец, е убил полицая Емил Шарков, с незаконно притежавано оръжие и е направил опит да умъртви още петима служители на МВР.\r\n\t \r\n\tПетков трябва да плати по 100 000 лева на всеки от гражданските ищци, роднини на загиналия полицай, както и 10 000 лева на един от пострадалите служители на МВР.\r\n\t \r\n\tПотвърдено е наказанието по друга присъда - за незаконно притежание и съхранение на боеприпаси, както и задължението на подсъдимия да заплати разходите по делата.\r\n\t \n\n\r\n\tСпоред ВКС наказанията на Петков \"са законосъобразни и справедливо индивидуализирани\". Решението на върховния съд не подлежи на обжалване.", "date": "2017.08.21", "title": "ВКС потвърди доживотната присъда по делото \"Стрелецът от Лясковец\""}
{"url": "http://www.mediapool.bg/zapodozreniyat-za-napadeniya-vav-finlandiya-mozhe-da-se-yavi-pred-sada-chrez-videovrazka-news268219.html", "text": "Осемнайсетгодишният кандидат за убежище от Мароко ще се яви утре пред съда във връзка с нападенията с нож във финландския град Турку, при които бяха убити две жени, а осем души бяха ранени, предаде Ройтерс.\r\n\t \r\n\tВ понеделник съдът съобщи, че заподозреният се казва Абдул Рахман Мешках. Той може да се яви пред съда чрез видеовръзка от болницата, където беше настанен, след като при ареста в петък бе прострелян в крака.\r\n\t \r\n\tФинландската полиция е поискала петимата арестувани след нападението да бъдат поставени под стража. Освен 18-годишния кандидат за убежище заподозрени за атаките са и четирима мароканци, които отричат да са замесени.", "date": "2017.08.21", "title": "Заподозреният за нападения във Финландия може да се яви пред съда чрез видеовръзка"}
{"url": "http://www.mediapool.bg/rusiya-premalcha-teroristichniya-akt-v-sibir-zad-koito-stoi-islyamska-darzhava-news268239.html", "text": "Готов да клейми атентатите в Европа, руският президент Владимир Путин реагира бързо на атаката в Барселона, изказвайки своите съболезнования на испанския крал, но не каза нищо след кървавото нападение с нож в руския град Сургут, при което бяха ранени седем човека, пише френският в. \"Монд\".\r\n\tСитуацията в Испания, която стана мишена на два терористични атентата, за които отговорност пое \"Ислямска държава\", продължава да доминира информационното пространство в Русия. Но друг атентат, случил се почти по същото време в Западен Сибир, за който отговорността също бе поета от \"Ислямска държава\", практически се премълчава.\r\n\tСургут, петролно градче с 350 хиляди души население на около 2 хил. км от Москва, преживя истински ужас в събота, 19 август, когато неизвестен мъж нападна с нож пешеходци. Радени бяха седем човека, един от които все още е между живота и смъртта.\r\n\tЧетири часа след тази драма \"Ислямска държава\" разпространи послание чрез пропагандната си агенция Амак, че поема отговорността за атентата и че нападателят, застрелян на улицата от полицаи, е неин \"войник\".\r\n\tПовечето руснаци обаче въобще не чуха това. Държавните медии съобщиха съвсем накратко за \"произшествието\", дори без да цитират изявлението на джихадистката групировка. Нито агенция РИА \"Новости\", нито ТАСС споменаха нещо за това. Най-голямата руска телевизия \"Първи канал\" посвети на случилото се няколко секунди в ней-негледаемото телевизионно време, а в съботния си обзор на събитията не отрони и дума.\n\n\r\n\tВеднага след новината на 17 август, че микробус се е врязал в пешеходци в Барселона, руският президент Владимир Путин излезе с комюнике:\" Случилото се за пореден път потвърждава необходимостта от реално обединение на усилията на цялата международна общност в безкомпромисна борба срещу силите на терора.\"\r\n\tТой обаче не каза и дума за Сургун, независимо от снимките, разпространени в социалните мрежи, особено тази с окървавения човек, положен на пейка.\r\n\tСамо френският президент Еманюел Макрон изрази \"солидарност\" с пострадалите в Сургут. \"Тероризмът нанася повсеместни удари. За неговото изкореняване е нужно международно сътрудничество\", написа Макрон в Туитър в събота вечерта, с което постави в неловка ситуация шефа на Кремъл. Никой в Русия не отговори на неговото послание, отбелязва \"Монд\".\r\n\tПаническите реакции в руската търсачка Яндекс и в социалната мрежа Вконтакте – руският аналог на Фейсбук, все пак накараха Следствения комитет на Руската федерация да заяви в неделя, че поема контрола по разследването на случая.\r\n\tЗа самоличността на нападателя руските разследващи не казаха почти нищо, освен че е роден през 1998 г., а не през 1994 г., както бе първоначално обявено. Съобщено бе и за обиск в дома на \"престъпника\". Официалната версия бе поддържана от съобщение за проверка за \"психиатрични разстройства\" на извършителя. В същото време сайтове, близки до руските спецслужби, огласиха името Артур Г. -роден в Дагестан, руски кавказки район с преобладаващо мюсюлманско население.", "date": "2017.08.21", "title": "Русия премълча терористичния акт в Сибир, зад който стои \"Ислямска държава\""}
{"url": "http://www.mediapool.bg/moskva-prashta-za-poslanik-v-sasht-chovek-ot-sanktsionniya-spisak-na-es-zaradi-ukraina-news268238.html", "text": "Руският президент Владимир Путин назначи заместник-министъра на външните работи Анатолий Антонов за посланик в САЩ. Антонов сменя Сергей Кисляк, който бе обвинен от американски медии, че е заговорничил с представители на предизборния щаб на Доналд Тръмп, за да улесни избирането му за президент миналата година, отбелязва Франс прес.\r\n\tНовият посланик на Русия в САЩ е роден през 1955 г. През 2004-2011 г. е начело на отдела по въпросите на сигурността и разоръжаването на министерството на външните работи. От 2011 г. до 2016 г. е заместник-министър на отбраната. През декември 2016 г. става заместник-министър на външните работи. Има репутация на опитен дипломат и преговарящ.\r\n\tКато заместник-министър на отбраната Антонов прояви твърдост и отхвърли обвиненията за руска намеса в Украйна и критиките за руските действия в Сирия, отбелязва Франс прес. Той отрече категорично подозренията, че има руски военни в Източна Украйна и обвиненията, че проруските сепаратисти са свързани със свалянето на малайзийския самолет в Източна Украйна.\r\n\tПрез 2015 г. ЕС включи Антонов в списъка с представители на руските власти, на които бяха наложени санкции заради тяхната роля в украинската криза.\r\n\tНовият посланик на Русия в САЩ изигра и централна роля във войната на думи с Турция, след като в края на 2015 г. турски изтребител свали руски бомбардировач над сирийската граница. По време на тази ескалация той обвини турския президент Реджеп Тайип Ердоган и неговото семейство, че са замесени в трафик на петрол с джихадистите от \"Ислямска държава\".\n\n\r\n\tАнализатори описват Антонов като лоялен привърженик на политиката на Кремъл, но допълват, че той не е склонен да вярва в конспиративни теории за разлика от много ръководни кадри в руската армия и разузнавателна общност.\r\n\tТой ръководеше делегацията на страната си на преговорите за новия договор СТАРТ, целящ намаляването на броя на ядрените оръжия, подписан между Русия и САЩ през 2010 г.\r\n\tСпоред анализатори тогава атмосферата на водене на преговори е била на взаимно уважение.\r\n\tЗа Антонов се твърди, че е положително настроен към успокояването на руско-американските отношения, стига това да е в интерес на Москва.\r\n\tСпоред руски издания той е бил избран да ръководи посолството на Русия във Вашингтон още преди Доналд Тръмп да спечели президентските избори в САЩ.", "date": "2017.08.21", "title": "Москва праща за посланик в САЩ човек от санкционния списък на ЕС заради Украйна"}
{"url": "http://www.mediapool.bg/za-prav-pat-e-otnet-litsenza-na-darzhaven-orazheen-targovets-news268241.html", "text": "За първи път Междуведомственият съвет по отбранителна индустрия и сигурност на доставките към Министерския съвет замрази лиценза на държавното дружество към Министерството на отбраната \"Снабдяване и търговия МО\". Мярката е за срок от два месеца. Решението е взето на заседанието на съвета на 25 юли 2017 г., когато е .\r\n\tПричината за \"замразяването\" на оръжейния лиценз за търговия на министерското дружество е липсата на допуск от ДАНС за работа с класифицирана информация на новия управител на дружеството Хранимир Борисов Генчев, става ясно от публикуваното решение.\r\n\tТой е организационен секретар на партия \"Земеделски народен съюз\" и е назначен на поста в началото на юли по заповед на военния министър Красимир Каракачанов, който е лидер на ВМРО.\r\n\tПреди това Генчев е работел като контрольор в дружеството – втори по ранг след управителя.\r\n\tОт \"Снабдяване и търговия МО\" са обяснили, че са подали документи в ДАНС за съгласуване на управителя, като единственото лице, което ще продава оръжия зад граница.\n\n\r\n\tПо тази причина междуведомственият съвет към МС е наложил минималното спиране на лиценза от 2 месеца, става ясно от публикуваното решение.\r\n\tОръжейният лиценз на дружеството за търговия в чужбина е издаден през февруари 2016 година и е валиден до февруари 2021.\r\n\tИзточници от МО обясниха пред Mediapool, че дружеството не продава оръжие и боеприпаси зад граница, а само на търговци в България и отнемането на лиценза няма да повлияе на дейността му.\r\n\t\"Снабдяване и търговия МО\" е създадено през 1996 г. с цел да продава бракувани боеприпаси и такива с отпаднала необходимост. За 2016 г. държавната компания е продала оръжие за близо 2.4 млн. лв. на различни търговци, включително и на \"Емко\".\r\n\tТова е ръст от над 13% спрямо година по-рано, показва финансовият отчет на компанията.\r\n\tВъпреки това дружеството приключва 2016 г. със загуба от 961 хил. лв., заради обезценката на 976 хил. лв. вложени във фалиралата КТБ на влог.\r\n\tРокадите в управлението на компанията са чести, като по времето на управлението на военния министър Николай Ненчев бяха сменени трима директори. През 2015 година ДАНС отказа да издаде разрешение за достъп до класифицирана информация до ниво \"Поверително\" на тогавашния управителя на военното дружеството \"Снабдяване и търговия - МО\" Росица Русева, но лицензът на дружеството не бе замразен.\r\n\tПоследният назначен от Ненчев шеф беше Валентин Симеонов през май 2015 г.\r\n\tПрез февруари 2017 г. той беше сменен от служебния министър на отбраната Стефан Янев с Александър Петков, който се задържа на поста по-малко от половин година.", "date": "2017.08.21", "title": "За пръв път е отнет лиценза на държавен оръжеен търговец"}
{"url": "http://www.mediapool.bg/golyam-pozhar-bushuva-v-ruskiya-grad-rostov-na-don-news268240.html", "text": "Голям пожар бушува в руския град Ростов на Дон, предаде ТАСС, като се позова на местните власти.\r\n\t \r\n\tПламъците са тръгнали от частен дом и са обхванали вече 25 къщи с обща площ 10 000 квадратни метра. Заради стихията са евакуирани над 500 души от околните сгради, в това число и от многоетажни блокове.\r\n\t \r\n\tВ потушаването на пламъците участват три хеликоптера, един самолет и близо 100 пожарникари със специализирана техника. Пострадали са 22 души, трима от които са приети за лечение в болници.\r\n\t \r\n\tЗасега се смята за малко вероятна версията за умишлен палеж, а като по-вероятна - тази за пожар, причинен от битова техника.\r\n\t \r\n\tУсилията на пожарникарите да потушат пламъците се усложняват от силния вятър със скорост 17 метра в секунда. Очаква се през нощта скоростта му да отслабне до 10-15 метра в секунда и това може да помогне на пожарникарите да се справят с пламъците. За утре метеоролозите обаче прогнозират вятър със скорост 20-25 метра в секунда.", "date": "2017.08.21", "title": "Голям пожар бушува в руския град Ростов на Дон"}
