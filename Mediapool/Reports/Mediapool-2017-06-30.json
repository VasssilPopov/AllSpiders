{"url": "http://www.mediapool.bg/kristiano-ronaldo-pokaza-bliznatsite-si-news266007.html", "text": "Кристиано Роналдо показа близнаците си Ева и Матео, родени от сурогатна майка на 8 юни в САЩ, на снимка в социалната мрежа \"Туитър\". \r\n\tНосителят на \"Златната топка\" напусна лагера на националния отбор на Португалия след загубата от Чили с дузпи на Купата на конфедерациите в Русия. Той няма да играе в мача за третото място с Мексико и ще се отдаде на почивка.\r\n\tДо момента Кристиано не бе виждал децата си на живо.\r\n\t\"Толкова съм щастлив, че мога да гушна тези две нови любови в моя живот\", пише Роналдо в профила си в \"Туитър\".\r\n\tАсът на \"Реал\" (Мадрид) има по-голям син - Кристиано-младши, който също е от сурогатна майка.Той се роди през юли 2010 г.\n\n\r\n\tВ близките дни Кристиано Роналдо трябва реши бъдещето си дали остава в мадридския гранд \"Реал\" или не. Един от най-добрите футболисти в света заплаши да напусне Испания, обиден заради делото, заведено срещу него от прокуратурата за укриване на данъци.", "date": "09:39 | 30 юни 2017 | ", "title": "Кристиано Роналдо показа близнаците си"}
{"url": "http://www.mediapool.bg/neuspeshna-ataka-sreshtu-hora-pred-dzhamiya-v-parizh-news266003.html", "text": "Мъж беше арестуван след опит да вреже автомобил сред хора  пред джамия в Париж, предадоха агенциите.\r\n\tИнцидентът е станал в четвъртък вечерта в предградието \"Кретел“. Няма пострадали и ранени, съобщи френската полиция.\r\n\tМотивите на мъжа не са ясни и той не е успял да достигне събралите се хора, заради бариерите пред джамията. Автомобилът се е ударил в стена, след което шофьорът е бил арестуван от полицията. Задържаният не е бил пиян и под въздействието на наркотици.\r\n\tРазследването ще се проведе от обикновено полицейско управление, а не от антитерористичния отдел на полицията.\r\n\tЩе се определи дали мъжът трябва да бъде държан отговорен за действията си.\n\n\r\n\tЗадържаният е от арменски произход. Той е заявил, че иска да отмъсти за „Батаклан и Елисейските полета“, пишат френски медии.\r\n\tНа  бе разкъсан от серия терористични актове. Неизвестни откриха стрелба по един от ресторантите на десети окръг във френската столица. Три взрива прозвучаха непосредствено и до стадион \"Стад дьо Франс\", където се провеждаше футболна среща, на която присъстваше и тогавашният френски президент Франсоа Оланд. По същото време на рок-концерт в зала \"Батаклан\" бяха убити десетки от трима атентатори. При терористичните атаките тогава в Париж загинаха над 140 души, а 60 бяха ранени.", "date": "07:46 | 30 юни 2017 | ", "title": "Неуспешна атака срещу хора пред джамия в Париж"}
{"url": "http://www.mediapool.bg/teodor-ushev-vliza-v-zhurito-na-oskarite-news266005.html", "text": "Режисьорът и аниматор Теодор Ушев ще е първият българин, който ще оценява кандидатите за най-престижните награди за кино в света - оскарите. Това съобщи той в профила си във \r\n\tСтатусът му завършва с шеговития коментар: \"Вече ще можете частично да ме обвините, ако любимият ви филм не спечели Оскар следващата година.\"\r\n\tТази година Теодор Ушев беше номиниран за \"Оскар\" за анимацията си  по разказ на Георги Господинов.\r\n\tПреди ден Националният филмов център обяви, че ще финансира новия му проект – \"Пумпал\".", "date": "08:25 | 30 юни 2017 | ", "title": "Теодор Ушев влиза в журито на оскарите"}
{"url": "http://www.mediapool.bg/kapanat-na-niskite-zaplati-news265999.html", "text": "Спорната открай време тема за заплащането на труда традиционно сблъсква синдикати и работодатели, но напоследък конфликтът помежду им се изостри до такава степен, че диалогът между тях по този въпрос вече е почти невъзможен.\r\n\tДоскоро доминираше разбирането, че заплащането в частния сектор няма как да се обсъжда на политическо ниво, защото то не зависи от държавата и няма как да е обект на публичните политики. Така договарянето на заплатата и нейния размер беше представяно единствено като резултат от действието на пазарните сили и съответно - като индивидуален проблем на всеки един работник на трудовия пазар у нас.\r\n\tВ последно време обаче нараства разбирането, че макар държавата да не определя заплащането в частния сектор, тя има важна роля за състоянието на отношенията между двата най-важни фактора– капиталът и работната сила. В по-общ план отговорност на държавата е да гарантира върховенство на закона, прозрачна бизнес среда, възможност за реална и честна конкуренция, които са неотменен фактор за всяко проспериращо общество – каквото българското не е.\r\n\t\r\n\tНай-генералният икономически показател, който показва в какво състояние са тези отношения, е т. нар. първично разпределение на БВП, тоест каква част от произведеното от икономиката на страната отива у притежателите на капитала и какъв дял - към работната сила.\n\n\r\n\tМакар въпросното разпределение да няма идеално съотношение, в най-развитите общества и икономики то е сравнително равномерно и дори с известен превес (тоест над 50%) в полза на работната сила. Иначе, при определени обстоятелства, когато капиталът получи прекалено висок дял от БВП, може да се стигне до по-сериозни социални сътресения и кризи.\r\n\tПо данни на Евростат за 2016 г. ,например, в Германия т. нар. компенсация на работещите (тоест средствата, които отиват за техните заплати, осигуровки и т. н.) е 50.8%, във Финландия - 48.7%, в Норвегия - 48.8% и т. н. За сравнение, делът на работещите в разпределението на БВП в Румъния е 34.2%, в Гърция – 33.4%, в Чехия – 40.8%. В България нивото е 41.4%, което е сериозно подобрение спрямо 2000 г., когато делът на работещите е бил едва 35.7%. За същия период делът на капитала се е свил - от 51.8% през 2000 г. на 45.6% през 2016 г.\r\n\tТези данни показват, че през последните 15 години България е започнала да подобрява съотношението между позициите на капитала и работната сила при разпределението на създаденото от икономиката. В същото време е видно, че има допълнително \"пространство\" в разпределението на БВП, което трябва да се насочи към работниците, ако страната се стреми към социална стабилност и по-голямо благополучие за по-голяма част от населението.\r\n\tЗатова е съвсем логично при подобна догонваща динамика за известен период от време заплатите да растат по-бързо от печалбите на компаниите, така че делът на работещите в разпределението на БВП да се увеличи. Това се случва в редица развиващи се и догонващи икономики, включително в българската.\r\n\tПо официални данни, представени от социалното министерство, средната работна заплата в България се е увеличила със 123% за период от десет години - от 431 лв. през 2007 г. на 962 лв. през 2016 г. Тази тенденция безспорно е положителна, макар да не е ясно каква част от въпросния ръст е реален и каква част е в резултат на ефекта на изсветляване на доходите. Известно е, че България има огромен сив сектор в икономиката, оценяван според някои изследвания на около 1/3 от БВП. Дори при тези обстоятелства обаче е важно тенденцията на ръст на официалните заплати не само да бъде продължена, но също и засилена.\r\n\t\r\n\tВ момента бизнесът все повече се притеснява, че българската икономика губи едно от основните си конкурентни \"предимства\" спрямо европейските икономики – а именно ниските заплати.\r\n\tМалките възнаграждения дълги години бяха представяни пред инвеститорите като предимство на България на международните пазари на стоки и услуги, но в последно време се оказват недостатък на пазара на труда. На фона на увеличаващите се облекчения за намиране на работа в чужбина, особено в ЕС, е пределно ясно, че ако заплатите в съседни или конкурентни държави са много по-високи или растат с много по-бързи темпове от тези в България, тези страни естествено ще продължат да привличат работната сила на държава, която е решена да поддържа ниски нива на заплащане. Логично е, че работниците с по-висока квалификация, а дори и тези с по-ниска ще напускат страната, докато имат възможност със същите си умения да изкарват значително по-високи доходи в други страни от ЕС.\r\n\tБългарският бизнес вече все по-осезаемо започва да усеща последиците от политиката на ниските заплати, макар да твърди, че проблемът не е в тях.\r\n\t\"Проблемът с работната сила е най-големият за България в този момент. Нещата са в бедствено положение и ако не вземем мерки, не виждам как ще постигнем този бленуван ръст на икономиката\", заяви наскоро бизнесменът и председател на Конфедерацията на работодателите и индустриалците в България (КРИБ) Кирил Домусчиев.\r\n\tЗасега бизнесът твърди, че проблемът с недостига на работна ръка се дължи единствено на недъзите на образователната система и отказва да поеме отговорност за него. Неслучайно, работодателите виждат решението в една единствена посока - внос на по-нископлатени работници от държави като Украйна и дори Северна Корея, но не и в увеличение на заплатите.\r\n\t\r\n\tОсновно твърдение на работодателите е, че увеличаването на заплатите спъва ръста на икономиката, която и без това произвежда малко.\r\n\t\"Много инвеститори вече заобикалят България, защото няма човешки ресурс, който да усвои техните евентуални вложения тук. В тази връзка почти винаги се поставя въпросът за рязкото повишаване на заплащането за ценните ни кадри. Не забравяйте, обаче, че страната ни има БВП на глава от населението около 6200 - 6300 евро. В цяла Европа тази цифра е 6 пъти по-голяма, а в една Румъния – с 30% повече. Не може да се иска да има рязко повишаване на доходите в страна, която е бедна и не произвежда почти нищо\", твърди в блога си изпълнителният председател на Българската стопанска камара (БСК) Божидар Данев.\r\n\tФактите обаче сочат, че ускореното нарастване на възнагражденията в България към момента изобщо не подкопава ценовата конкуренция на икономиката. През 2016 г. например страната отчете излишък по текущата сметка в размер на близо 4%, а базисната инфлация, включваща цените на енергийните суровини и храните, е дори отрицателна. Ако ускореното нарастване на заплатите наистина беше проблем, щеше да се стигне най-малкото до по-сериозна инфлация и до по-сериозни проблеми с текущата сметка.\r\n\t\r\n\tВероятно най-често изричаният тезис на бизнеса против увеличението на заплатите е, че те не бива да растат изпреварващо спрямо производителността на труда.\r\n\tДействително по данни на НСИ за четвъртото тримесечие на 2016 г. заплатите в България са се увеличили с 8.2%, докато производителността на труда - с едва 2.9%. В самите данни обаче има някои особености. Първо, показателят БВП, на базата на който се изчислява производителността на труда, търпи значителни ревизии поне две години след обявяване на предварителните данни, така че е напълно възможно крайните данни за производителността да се окажат по-високи от първоначално обявените. Освен това обявеният ръст на заплатите не отчита споменатия вече ефект от изсветляването на икономиката. Освен това, в България се засича задълбочаващо се неравенство в доходите, което води до факта, че около 70% от заетите в страната вземат под средната работна заплата по данни на КНСБ.\r\n\tНо дори при хипотезата, че заплатите растат доста по-бързо от производителността на труда, трябва да е ясно, че ниската производителност не е проблем само на работниците. Да, България има най-ниската производителност на труда в ЕС, но до голяма степен това се дължи на факта, че производството у нас е организирано недостатъчно ефективно и в него се правят ниски инвестиции. За добро или за лошо, българската икономика се крепи предимно на производства, изискващи ниска и средна квалификация, в които добрата организация и смислените инвестиции са много важни за крайния резултат.\r\n\tРазбира се, това по никакъв начин не отменя проблема с недъзите на образователната система и разминаването между нуждите на бизнеса и образователната подготовка, но това също е тема за цялото общество, включително за бизнеса.\r\n\tКолкото и ниска да е производителността на труда в България, заплатите не покриват дори нея, става ясно от сравнителен анализ в рамките на ЕС.\r\n\tПроизводителността на труда у нас е 43.2% от средната за ЕС28 за 2015 г., докато работниците получават едва около 18% от средните заплати в съюза. За сравнение, в България производителността на труда е 34% от тази в Германия (която е водещата европейска икономика), но работниците у нас получават едва 13% от германските заплати. Подобни данни карат синдикатите да твърдят, че у нас умишлено се води политика на поддържане на ниска цена на труда, която не съответства на производителността, като целта е бизнесът да печели от \"социален дъмпинг\".\r\n\tЧе проблем с размера на заплатите има, личи и от друго сериозно несъответствие в данните за производителността.  от края на 2016 г. за заплащането и производителността на труда в различни браншове у нас показва, че в секторите, в които производителността на труда в България е по-ниска от тази в останалите страни от ЕС, това се компенсира с по-висока норма на печалба на фирмите и разпределението на добавената стойност е силно в полза на бизнеса.\r\n\t\"В добивната и преработващата промишленост прозводителността, добавената стойност и рентабилността не са далеч от европейските стойности (в някои случаи даже ги превъзхождат), докато разликите в заплащането са впечатляващи. Спрямо новите членки на ЕС българските заплати са между 50 и 80% по-ниски, а спрямо старите има истинска пропаст – у нас работещите получават от 3 до 10 пъти по-малко пари\", твърди синдикатът.\r\n\t\r\n\tЗаплатите у нас трябва да растат ускорено и заради устойчивата тенденция към задълбочаване на неравенството в растяща икономика. Това означава, че от растежа през последните години се облагодетелства все по-малък дял от населението.\r\n\tНеравенството между богати и бедни в България ежегодно се задълбочава, показва статистиката на Националния статистически институт (НСИ). Само за пет години пропастта между 20-те процента от българите с най-ниски доходи и 20-те процента с най-високи се е разширила с 1/3. През 2012 г. най-богатите 20% от населението са получавали средно 6.1 пъти повече от най-бедните 20%, докато през 2016 г. те вече са взимали 7.9 пъти повече.\r\n\tПо показателя за неравенство България се нарежда на челната трета позиция в ЕС през 2015 г. след Румъния и Литва, сочат данните на Евростат. Средната разлика в доходите през въпросната година в ЕС28 е била 5.1 пъти при 7.1 пъти за България.\r\n\tСъщата тенденция – към нарастване на неравенството в страната, се засича и от данните на НСИ за т. нар. коефициент на Джини, който измерва неравенството в разпределението на благата в обществото между бедните и богатите. Въпросният показател нараства устойчиво през последните пет години – от 33.6 през 2012 г. на 38.3 през 2016 г., което означава, че неравновесието се увеличава.\r\n\tБроят на официално бедните в България също не спира да се увеличава, става ясно още от данните на НСИ. От 1 559 000 души през 2012 г. те са достигнали 1 639 000 души през 2016 г., тоест 22.9% от населението. Това са хората, чиито доход е под линията на бедност, оценена през 2016 г. на 308.20 лв. на месец. Освен това България се отличава с феномена \"работещи бедни\", като техният дял не спира да се увеличава - от 7.4% през 2012 г. на 11.6% през 2016 г. по данни на НСИ.\r\n\tСпоред традиционното тримесечно изследване на КНСБ едва 23% от българите са живели нормално в края на 2016 г., като доходите им са били над 563 лв. на месец на човек, колкото според синдиката са нужни за издръжка на живота. Останалите 77% от българите живеят с по-малко от необходимата сума за издръжка.\r\n\t\r\n\tЗаплатите в България изостават и поради една институционална причина – слабата роля на профсъюзите в икономиката.\r\n\tСъществуващите синдикати у нас работят предимно в сектори от бюджетната сфера и в отделни, приватизирани по време на прехода предприятия. Те реално не покриват голяма част от икономиката на страната, което означава, че в преобладаващата част от фирмите няма колективно договаряне на заплащането, а договарящият се работник е сам и в много по-слаба позиция от тази на работодателя му.\r\n\tОще повече, че съществува и информационна асиметрия, защото у нас няма прозрачност на нивата на заплащане и наемникът не знае каква разумна заплата може да поиска от евентуалния си работодател. Всичко това води до ситуация, в която действащите профсъюзи са по-скоро играч в партийните и политическите битки в управлението, отколкото истински икономически фактор, който се ползва с доверието на работещите и действително представлява интересите им.\r\n\t\r\n\tИ макар да не може да диктува заплатите в частния сектор, държавата може да направи много за преодоляване на проблемите.\r\n\tИнвестициите и реформите в образованието са безспорната задача №1 пред всяко правителство, което иска да адресира проблемите на пазара на труда, ръста на икономиката и борбата с бедността. Обещаното от ГЕРБ двойно увеличение на учителските заплати в това отношение е силна положителна заявка, която обаче трябва да бъде допълнена с още мерки.\r\n\tДругият акцент са програмите за квалификация, преквалификация, учене през целия живот и стимулиране под най-различни форми на работниците, които повишават образованието и уменията си.\r\n\tМогат да се предприемат и мерки за стимулиране на синдикалната дейност, включително създаването на нови профсъюзи, като чрез законодателни промени се предоставят повече правомощия на този тип организации в процеса на договаряне на заплащането.\r\n\tНакрая, една сериозна мярка, която държавата е крайно време да наложи на бизнеса, е реалното плащане на осигурителната тежест, а защо не и поемане на по-висок дял на бизнеса в нея. Осигурителната тежест у нас към 2015 г. е най-ниската сред държавите от Централна и Източна Европа – 30.7%, като бизнесът поема 17.8%, а работникът – 12.9%. България е сред четирите държави в региона с най-висок дял от тежестта, който се поема от работника. В седемте други страни работещите поемат по-малка тежест, като в Естония например социалното облагане е 38%, като 34% се поемат от бизнеса и само 4% от работника. В момента структурата на данъчното облагане у нас (преки и косвени данъци) е силно в полза на фирмите, за сметка на потребителите и е крайно време работодателите да поемат по-чувствителен дял поне по отношение на социалното осигуряване.", "date": " | 08:00 | 30 юни 2017 | ", "title": "Капанът на ниските заплати"}
{"url": "http://www.mediapool.bg/sadat-reshava-da-ostavi-li-v-aresta-poboinitsite-ot-asenovgrad-news266004.html", "text": "Съдът ще решава дали да остави за постоянно в ареста деветимата задържани за побоя над ученици, треньори и родители в Асеновград преди дни.\r\n\tНапрежението в града не стихва. В четвъртък вечерта се проведе втори пореден протест с искане за сурови наказания за побойниците. Няколко хиляди души се събраха в центъра на града. Стигна се и до сблъсъци с полицията.\r\n\tЗа разлика от първия протест в сряда, този път недоволните опитаха да щурмуват ромската махала, откъдето са мъжете, нападнали с колове и мотики трениращи кану-каяк деца.\r\n\tНападението беше извършено, докато учениците тренирали гребане на язовир “40-те извора“. Първоначално разразилият се конфликт прераснал в масово сбиване.\r\n\tПри инцидента пострадаха двама ученици и двама треньори.\n\n\r\n\tНяколко протестиращи в четвъртък се оплакаха от полицейски насилие. Те твърдят, че са били били удряни с палки от служители на жандармерията.\r\n\tДиректорът на Областната дирекция на МВРв Пловдив комисар Атанас Илков отрече да е упражнявано насилие от униформени върху протестиращи.\r\n\t\"Не съм установил подобни инциденти. Отговорно заявявам, че няма бити граждани\",каза  Илковпред Нова телевизия.\r\n\tПо думите му е имало група хора, които се опитвали да провокират полицаите. Двама от тях били предупредени с протокол и освободени.", "date": "08:07 | 30 юни 2017 | ", "title": "Съдът решава да остави ли в ареста побойниците от Асеновград"}
{"url": "http://www.mediapool.bg/opasni-goreshtini-termometrite-minavat-40-gradusa-news266006.html", "text": "Времето ще е опасно горещо в петък и събота, предупреди Националният институт за метеорология и хидрология към БАН.\r\n\tОранжев код е обявен в 21 области на страната. В тях максималните температури на сянка ще надхвърлят 40 градуса по Целзий.\r\n\tЯсното време и топлият западен вятър ще засилват усещането за непосилна жега. Най-горещо ще бъде в Сандански и Хасково.\r\n\tДори на брега на морето няма да има спасение от жегата. Там максималните температури на сянка ще са 34 – 37 градуса, което е със 7 – 8 градуса повече от четвъртък. Температурата на морската вода ще бъде между 23 и 26 градуса. Вълнението ще е 1 - 2 бала.\r\n\tСофия е една от малкото области днес, където кодът за предупреждение за опасно време е жълт с максимални температури от 35  – 38 градуса. В 6 часа сутринта температурата в столицата беше 18 градуса.\n\n\r\n\tВ планините също ще е горещо и безоблачно. Очакваната максимална температура на връх Мусала е 18 градуса на сянка.\r\n\tВ събота се очаква да бъде пика на горещините и прогнозата е термометрите да надхвърлят 42 градуса.\r\n\tОт неделя се очаква да започне захлаждане, а температурите да се понижат с близо 10 градуса. Прогнозите са за превалявания и бури на места в страната.\r\n\tГорещата вълна, която обхвана голяма част от Западна Европа през юни, се дължи на климатичните промени, смятат учени.\r\n\tТемпературите през изминалия месец в Западна Европа са били с 3 градуса над обичайните средни стойности.\r\n\tВъв Великобритания беше регистриран най-топлият юни от 1976 г. насам.\r\n\tНа 21 юни във Франция е отчетена най-топлата юнска нощ.\r\n\tДори в планинска страна като Швейцария този юни е бил вторият най-горещ от 1864 г. насам.\r\n\tЗаради топлото време невиждани пожари избухнаха в Португалия и отнеха живота на десетки хора.\r\n\tУчените установяват ясна тенденция към затопляне, която е свързана с човешката дейност.", "date": "08:58 | 30 юни 2017 | ", "title": "Опасни горещини, термометрите минават 40 градуса"}
{"url": "http://www.mediapool.bg/natsionaliziraneto-na-rodnata-kashta-na-hitler-v-avstriya-e-zakonno-news266041.html", "text": "Конституционният съд на Австрия постанови, че държавните власти са действали в рамките на закона, когато са национализирали притежаваната от частно лице сграда, в която е роден нацисткият вожд Адолф Хитлер, предаде ДПА.\r\n\tСобственичката на триетажната сграда в град Браунау ам Ин, провинция Горна Австрия, обжалва отнемането на собствеността, мотивирано от желанието на властите мястото да престане да бъде атракция за крайнодесни екстремисти.\r\n\tВ мотива си магистратите подчертават, че отричането на националсоциализма е \"основополагащ принцип на Република Австрия от нейното възстановяване през 1945 г.\". По тази причина държавата е длъжна да гарантира, че няма да има злоупотреби с родното място на нацисткия диктатор, заключава съдът.\r\n\tБъдещият фюрер е роден през 1889 г. във въпросната скромна постройка, но няколко месеца след раждането му неговото семейство, което е наемател, се премества. Екстремисти редовно пристигат в Браунау и се снимат пред сградата, отбеляза ДПА.\r\n\tЛишената от собственост Герлинде Помер-Англохер ще получи парично обезщетение от държавата, като сумата ще бъде определена от федералното министерство на вътрешните работи.", "date": "14:38 | 30 юни 2017 | ", "title": "Национализирането на родната къща на Хитлер в Австрия е законно"}
{"url": "http://www.mediapool.bg/germaniya-odobri-uzakonyavaneto-na-ednopolovite-brakove-news266016.html", "text": "Бундестагът одобри узаконяването на еднополовите бракове в Германия, съобщиха световните агенции. \r\n\t \r\n\tЗаконопроектът, който постановява, че \"бракът е сключван между двама души от различен или от един и същи пол\", бе подкрепен от долната камара на германския парламент с гласовете на депутатите от три леви партии - социалдемократите, които са по-малкият партньор в управляващата коалиция на канцлерката Ангела Меркел, Зелените и Левите. Някои техни колеги от християндемократическия блок на Меркел също гласуваха в подкрепа на мярката. \r\n\t \r\n\tВ подкрепа на закона се обявиха 393 депутати. 226 консервативни депутати бяха против.\n\n\r\n\t \r\n\tТака Германия ще се присъедини към 20-те западни държави, 13 от които европейски, където вече са узаконени еднополовите бракове. Законопроектът трябва да бъде одобрен и от горната камара на парламента, Бундесрата, за да влезе в сила, което вероятно ще стане преди края на тази година.\r\n\t \r\n\tПрез 2001 г. Германия въведе граждански съюз, който дава права като при брак, освен за някои данъчни облекчения и за осиновяване. Новият законопроект дава на хомосексуалните право да осиновяват деца.\r\n\t \r\n\tВ понеделник Меркел обяви, че ще остави депутатите си да гласуват по съвест по този въпрос. Тя предвиждаше законопроектът да се гласува след парламентарните избори в края на септември, но бе изпреварена от коалиционния си партньор социалдемократите, които заедно със Зелените и Левите наложиха гласуване само няколко дни след това изказване на канцлерката.\r\n\t \r\n\tСамата Ангела Меркел гласува против еднополовите бракове, като заяви, че за нея бракът е съюз между мъж и жена, съобщи ДПА.\r\n\t \r\n\t\"За мен бракът от гледна точка на конституцията ни е брак между мъж и жена и затова не гласува в подкрепа на този законопроект днес\", каза Меркел, цитирана от Ройтерс. В същото време тя изрази надежда, че \"днешното гласуване не само ще насърчи уважаването на различните мнения, но и ще донесе повече социална сплотеност и мир\".", "date": "11:54 | 30 юни 2017 | ", "title": "Германия одобри узаконяването на еднополовите бракове"}
{"url": "http://www.mediapool.bg/saitat-na-fond-zemedelie-parvi-zaraboti-s-domein-na-kirilitsa-news266013.html", "text": "Първите реално действащи домейни на кирилица - \".бг\" в интернет пространството са на Държавен фонд земеделие - дфз.бг и Девета френска гимназия „Алфонс Дьо Ламартин“ - фег.бг. Това съобщиха от Министерството на транспорта, информационните технологии и съобщенията.\r\n\tПовече от 7000 интернет имена с домейн \".бг\" са заявени от граждани и фирми. Над 1500 от тях са преминали анализа за съответствие с критериите за регистрация.\r\n\tПървите 377 интернет сайтове в областта \".бг\" вече са достъпни в световната мрежа.\r\n\tОтделно, Общественият съвет към министъра на транспорта, информационните технологии и съобщенията Ивайло Московски, утвърди списък с резервирани над 32 000 интернет имена на кирилица на географски, културни забележителности и държавни институции.\r\n\tЕлектронната поща Джимейл.бг  и сайтът за видео съдържание ютюб.бг бяха заявени от мултинационалното компания \"Гугъл\".\n\n\r\n\tВече има информационни сайтове с домейни на кирилица, както и интернет страници на сайтове за новини, електронна търговия, винопроизводители, детективи и пластични хирурзи.\r\n\tХиляди заявки за домейни на кирилица са все още в процес на обработка.", "date": "10:58 | 30 юни 2017 | ", "title": "Сайтът на фонд \"Земеделие\" първи заработи с домейн на кирилица"}
{"url": "http://www.mediapool.bg/globalna-tehnologichna-kompaniya-stana-sponsor-na-balgarskata-hudozhestvena-gimnastika-news266017.html", "text": "Голяма глобална технологична компания е новият спонсор на Българската федерация и на националния отбор по художествена гимнастика. Един от най-успешните български спортове вече ще разчита на сътрудничеството с Motorola.\r\n\t \r\n\tМомичетата от националния отбор пък през следващата година ще бъдат рекламни лица на популярни американски комуникационен бранд, който от скоро е собственост на Lenovo. С партньорството си с българската художествена гимнастика той отбеляза завръщането си на българския пазар.\r\n\t \r\n\t“Това, което отличава нашия отбор по художествена гимнастика, е постоянното демонстриране на класа, задружност и сплотеност на абсолютно всяко първенство. Те са изключителен пример за приемственост между поколенията. Motorola, от своя страна, е брандът, който е неколкократно обявяван за технологичен лидер и е заставал начело на индустрията. Ето защо вярваме, че синергията между нас и Федерацията по художествена гимнастика ще бъде успешна и ще отвори нови перспективи, заявиха от компанията-спонсор.\n\n\r\n\t \r\n\t“Момичетата са изключително развълнувани, защото им предстоят нови проекти извън терена и вярвам, че това са дейности, които ще ги развият допълнително като личности и ще отворят нови възможности пред тях”, заяви председателката на Българската федерация по художествена гимнастика Илиана Раева, цитирана от .", "date": "12:27 | 30 юни 2017 | ", "title": "Глобална технологична компания стана спонсор на българската художествена гимнастика"}
{"url": "http://www.mediapool.bg/vsyako-uchilishte-v-turtsiya-tryabva-da-ima-staya-za-molitva-news266010.html", "text": "Всяко ново училище в Турция ще трябва да има отделни стаи за молитва за момчета и момичета.Това предвиждат новите правила, изготвени от Министерство на образованието в Анкара и публикувани в \r\n\tСъщото нещо са призовани да направят и съществуващите сега обществени и частни училища, които са под надзора на държавата.\r\n\tСпоред новите правила всяко ново училище трябва да има стая за измиване, джамия, директорски кабинет, административна стая, кухня, трапезария, столова, кафене, гардероб, съблекалня, стая за архиви, достатъчно на брой тоалетни и умивалници.\r\n\tСтаите за молитва ще бъдат изградени за мюсюлмански обреди.\r\n\tТова предизвика недоволството на синдиката на служителите в сферата на образованието и науката. Според тях това изискване противоречи на турската конституция. Според учителския синдикат правилото може да отгледа набожно поколение, което да бъде използвано за следене на учениците и учителите във време, в което държавните служители в Турция са подложени на засилени проверки, а хиляди бяха уволнени.\n\n\r\n\tНад 130 000 цивилни служители, сред които учители, преподаватели и други загубиха работата си след неуспешния опит за преврат през юли 2016 г.", "date": "10:03 | 30 юни 2017 | ", "title": "Всяко училище в Турция трябва да има стая за молитва"}
{"url": "http://www.mediapool.bg/bivshiyat-makedonski-premier-nikola-gruevski-se-sdobi-s-nyakolko-obvineniya-news266018.html", "text": "Специалната прокуратура на Македония повдигна няколко обвинения за участие в престъпна група и злоупотреба със служебно положение срещу лидера на ВМРО-ДПМНЕ и бивш премиер Никола Груевски. Заедно с него в престъпната група са участвали най-близките министри от последното му правителство Миле Янакиевски и Гордана Янкуловска.\r\n\t \r\n\tСрещу Груевски и Янакиевски, който е бивш министър на транспорта и комуникациите, са повдигнати общо по четири обвинения. Те са за незаконно финансиране на предизборна кампания, нарушаване на избирателните права и получаването на награда за противозаконни действия, съобщават македонските медии, цитирани от БГНЕС.\r\n\t \r\n\tБившият министър на вътрешните работи Гордана Янкуловска е обвинена за участие в престъпна група, нарушаване на избирателното право, злоупотреба със служебното положение и фалшифициране на документи.\n\n\r\n\t \r\n\tНикола Груевски бе министър-председател на Република Македония от 26 август 2006 до 18 януари 2016-та година.\r\n\t \r\n\tСпециалната прокуратура бе създадена по време на споразуменията от \"Пържино\", които бяха подписани от четирите тогавашни парламентарни партии – ВМРО-ДПМНЕ на Груевски, СДСМ на сегашния премиер Зоран Заев, ДСИ на Али Ахмети и ДПА на Мендух Тачи. За шеф на прокуратурата бе избрана Катица Янева. Тя получи мандат от година и половина, който изтича днес (петък, 30 юни).\r\n\t \r\n\tВ петък Специалната прокуратура повдигна общо 17 обвинения срещу 94 физически и юридически лица. Прокурор Катица Янева обясни, че обвинителите са събрали \"необорими и многобройни доказателства за злоупотреби със служебно положение, нарушаване на закона за обществените поръчки и други нарушения\".\r\n\t \r\n\tВ публичното пространство в Македония, а и от самата Специална прокуратура, на няколко пъти бе повдигнат въпросът за удължаване на нейния мандат, за да може да се довърши работата по започнатите дела.\r\n\t \r\n\tВ близките седмици предстои и смяната на сегашния главен прокурор Марко Звърлевски.", "date": "12:33 | 30 юни 2017 | ", "title": "Бившият македонски премиер Никола Груевски се сдоби с няколко обвинения"}
{"url": "http://www.mediapool.bg/vtori-opit-za-prodazhba-na-banka-viktoriya-news266019.html", "text": "Синдиците на фалиралата КТБ ще направят втори опит за продажба на дъщерната банка \"Виктория\". Решението е на Управителният съвет на и е взето на заседание на 29 юни.\r\n\tПродава се 100% от капитала на банката и цялостната експозиция на eдноличния собственик на капитала към търговска банка \"Виктория\" ЕАД. Срокът за подаване на заявления за интерес към придобиването на активите е до 14 часа на 21 юли 2017 г., е посочено в съобщението.\r\n\tБанка \"Виктория\" е една от малките на пазара – беше 21-ва сред 30 участника към януари 2014 г.преди да бъде затворена. При първия й опит за продажба се яви само един кандидат –  и то след удължаване на срока за подаване на оферти. БНБ обаче отказа сделката с аргумента, че е рискова.\r\n\tОчакванията сега са за по-голям интерес от страна на финансови институции, заради оздравяването на \"Виктория\". Стрес тестовете са показали, че тя е в добра кондиция и може да извършва дейност.\r\n\tБанката е успяла да привлече 30 млн. лв. за увеличаване на капитала си, успешно е реализирала сделка с Visa Inc, от която е спечелила над 3 млн. лв. и е успяла да покрие дългове към КТБ за над 33 млн. лв., става ясно от публкуваната информация.\n\n\r\n\tКъм края на май 2017 г. активите на банка \"Виктория\" възлизат на 127.6 млн. лв., а пасивите й са за над 92 млн. лв. От тях 85 млн. лв. са към КТБ.  Собственият капитал на банката е 34.7 млн. лв., а регистрираният и внесен капитал възлиза на 122 млн. лв.\r\n\t\r\n\tНовата процедура по продажбатана банката ще се извърши на четири етапа.\r\n\tПървият е подаване на писма за интерес от потенциални купувачи. Писмото трябва да включва предмета и сферата им на дейност, финансова информация за последните три години – финансови отчети и ключови финансови и нефинансови показатели, структурата на собствеността, участия в други дружества и структури от финансовия и нефинансовия сектор.\r\n\tВ него трябва да се съдържа още информация за опита им в банковото дело или финансовия сектор на територията на Европейския съюз и на Балканите.\r\n\tКандидатите трябва да представят и мотиви за интереса към придобиване на банката, както и декларация относно способността им да покрият изискванията за банков лиценз, съгласно нормативните документи.\r\n\tПодадените писма за интерес ще бъдат разгледани от синдиците на КТБ – Ангел Донов и Кристи Маринова. Потенциалните купувачи, на които ще бъде предложено предоставянето на информационния меморандум на банката, ще бъдат уведомени писмено.\r\n\tПодадените писма за интерес ще се приемат за валидни за срок от 6 месеца. Синдиците си запазват правото да предоставят меморандума на едно или повече лица без предварително да уведомяват когото и да е от получателите.\r\n\tСиндиците имат право да не аргументират решение да предоставят или да не предоставят меморандума на когото и да е от подалите писмо за интерес потенциални купувачи, както и да променят правилата и процедурите по продажбата, без предварително да уведомяват когото и да е от получателите на маркетинговия документ.\r\n\tВторият етап от процедурата е подаване на необвързващи оферти, изготвени на база  предоставен информационен меморандум.\r\n\tПрез третия етап кандидатите ще могат да направят дю дилиджънс на банката и да подадат обвързващи оферти.\r\n\tПоследният, четвърти, етап е избора на купувач, получаването на регулаторните разрешения и сключването на сделката.\r\n\t\r\n\tБанката започва работа на българския пазар като \"Креди Агрикол\" с получаване на лиценз от БНБ на 2 ноември 1994 г. Тя е една от малките на пазара, а лицензът й е актуализиран последно на 16 ноември 2009 г.\r\n\tПрез юни 2014 г. малко преди да й бъде отнет лиценза, КТБ купува \"Креди Агрикол\", а в пследствие промени името й на банка \"Виктория\". Тя беше поставена под надзора на БНБ на 22 юни 2014 г., а от 12 декември 2014 г .беше възстановена дейността й и отпаднаха  наложените й ограничения за извършване на банкова дейност. \r\n\tНовото ръководство на банката, назначено в края на 2014 г.  е изготвило план за  действие, чиято основна цел е била привличанетона инвеститорски интерес, е посочено в съобщението. В него се казва още, че банката показва \"стабилна капиталова позиция след прегледа на качеството на активите й\".\r\n\t\r\n\tВ дните преди поставянето на КТБ и банка \"Виктория\" под специален надзор голяма част  от вложителите й  изтеглят депозитите си. Тази тенденция продължава и в периода след възстановяването на дейността й в края на 2014 г. и води до значително намаление на размера на привлечените средства от клиенти.\r\n\tПрез четвъртото тримесечие на 2014 г. и през 2015 г. обособени части от кредитния портфейл на \"Виктория\"  са продадени, за да се осигурят средства за изплащане на влоговете. Това води до съществено свиване на кредитния портфейл на банката.\r\n\tКапиталовите съотношения на банката към 31 декември 2016 г. и към 31 май 2017 г. отговарят на регулаторните изисквания и  са значително подобрени, включително и в резултат на замяната на хибридни инструменти и подчинен срочен дъл гпрез февруари 2016 г. с базов собствен капитал от първи ред, се казва в публикуваното съобщение.\r\n\tЗа периода от 31 декември 2015 г. до 31 май 2017 г. в  значителен размер (около27%) са редуциран изадълженията по привлечени средства към обявената в несъстоятелност КТБ.\r\n\tПрез 2016 г. приключва сделката за попокупката на VISA Europe от VISA Inc.вследствие на което банка \"Виктория\" получава преференциалниакции във VISA Inc. и отписв аакциите си във VISA Europe. Ефектът от тази транзакция, отчетен във финансовия резултат за 2016 г.,е в размер на 3.055 млн. лв. печалба, е посочено в съобщението.\r\n\tЗа периода от 31декември 2014 г. до 31май 2017 г. в резултат на приоритизирането на дейността по управление на проблемните кредити са погасени задължения към банката в размер общо на 16.3 млн. лв.\r\n\tПрез февруари 2016 г. е увеличен капиталът на банката с 30 млн. лв. Това й позволява да погаси задълженията към КТБ, които към 31 май 2017 г. възлизат на общо 33.2 млн. лв.\r\n\tРезултатите от прегледа на активите на банката не водят до съществени корекции (около 2% от общата сума на активите), които са отразени в годишния й финансов отчет за 2016 г. като обезценка на придобити активи от обезпечения, и сочат стабилни капиталови съотношения, се казва още в съобщението.", "date": "12:50 | 30 юни 2017 | ", "title": "Втори опит за продажба на банка \"Виктория\""}
{"url": "http://www.mediapool.bg/po-1150-lv-poluchiha-nad-5700-drebni-fermeri-news266014.html", "text": "Средно по 1150 лв. получиха над 5700 дребни фермери за Кампания 2016.\r\n\tОбщо са преведени 6 547 208 лева на 5729 кандидати по Схемата за дребни земеделски стопани, съобщиха Държавен фонд \"Земеделие\".\r\n\tСхемата беше въведена за първи път в Кампания 2015 г. и само тогава единствено можеше да се кандидатства по нея.\r\n\tПраво на подпомагане имат фермерите, които са подали заявления по Схемата за единно плащане на площ (СЕПП) и отговарят на минималните изисквания за получаване на директни плащания.\r\n\tЗа да се възползват от субсидиите те трябва да поддържат до 2020 г. най-малко толкова допустими площи - като размер, колкото са декларирали в заявлението си за Кампания 2015 г.\n\n\r\n\tЗа целта са длъжни да потвърждават участието по схемата всяка година през петгодишния период на нейното действие, като подават общо заявление за директни плащания.\r\n\tПодпомагането за дребните фермери замества всички плащания по схемите за директни плащания. Финансовата помощ се формира ежегодно и индивидуално за всеки отделен бенефициент в зависимост от заявените схеми, като неможе да надвишава 1250 евро, а плащанията в размер до 500 евро се закръглят на 500 евро.\r\n\tУдобството е, че кандидатите по схемата са освободени както от изпълнението на зелените изисквания, така и от контрола за кръстосано съответствие. От тях не се изискват и фактури за произведената и продадена продукция.\r\n\tМинус е, че тези фермери получават парите си последни, след като бъдат извършени всички плащанията по останалите около двайсетина схеми по директните плащания.", "date": "11:19 | 30 юни 2017 | ", "title": "По 1150 лв. получиха над 5700 дребни фермери"}
{"url": "http://www.mediapool.bg/tereza-mei-poluchi-doverie-ot-britanskiya-parlament-news266009.html", "text": "Кабинетът на Тереза Мей получи доверието на британския парламент благодарение на подкрепата на ултраконсервативната северноирландска Демократична юнионистка партия, предадоха агенциите.\r\n\tДепутатите от Камарата на общините одобриха с 323 гласа законодателната програма на Мей, а 309 депутати гласуваха против.\r\n\tТака на практика Тереза Мей затвърди позицията си на премиер три седмици след предсрочните избори, които свика.\r\n\tЕвентуалното отхвърляне на законодателния план на Мей би било голям и вероятно фатален удар срещу нея, след като администрацията й беше отслабена заради предсрочните избори, на които консерваторите изгубиха мнозинството си в парламента, припомня АП.\r\n\tЗаради крехката подкрепа на властта на правителството министрите бяха принудени часове преди гласуването да обещаят, че ще плащат абортите на жени от Северна Ирландия. Тъй като абортите са забранени в Северна Ирландия, освен ако не е застрашен животът на майката, много жени са принудени да пътуват до други части на страната, но плащат за процедурите.\n\n\r\n\tЛейбъристите призоваха кабинета на Тереза Мей да се откаже от съкращаването на публичните разходи, да отмени лимита за заплащането на държавните служители и в службите за спешна помощ, както и да смекчи условията за \"Брекзит\", така че да се запази пълния достъп до единния пазар в ЕС.", "date": "09:56 | 30 юни 2017 | ", "title": "Тереза Мей получи доверие от британския парламент"}
{"url": "http://www.mediapool.bg/vtoro-kachestvo-hrani-ili-porednata-isteriya-news266020.html", "text": "21 въпроса, на които изследването на БАБХ за качеството на храните на българския пазар не дава отговор\r\n\tШокиращи! Осезаеми! Чувствителни! Драстични разлики!\r\n\tТака въодушевени журналисти описват \"ексклузивните\" си находки как са спрели алчните и гадни зли капиталистически компании в опита им да принизят великия и достоен български народ. Като ни пробутват \"второ качество\" храни, на по-високи цени, потъпкват самочувствието ни и ни се подиграват на всяка крачка.\r\n\tЕпитетите и определителните прилагателни са толкова много, че на човек може да му се завърти главата…\r\n\tТъжно е как във времето, когато се борим с фейк новините, сериозни медии се спускат по наклонената плоскост на манипулацията.\n\n\r\n\tАко махнем прилагателните и подходим малко по-научно, се вижда, че реалността е леко по-различна.\r\n\tЕто само някои точки (21, разбира се…):\r\n\t1. Взети са 30 проби от 3 вериги. Като се знае колко продукта средно предлага една верига, то явно са взети 30 проби от 30 000 възможни. 1/1000. Един промил. Една десета от процента.\r\n\t2. Как са избрани точно тези проби, кой ги избирал, има ли контролна група, има ли записани ситуационните параметри, има ли проби от един продукт, но различни серии, май никой не знае. Идеята „един чиновник“ отиде в магазина и си накупи продукти за ядене, не е научна.\r\n\t3. Продуктите от една марка, произведени ли са в един и същи завод за трите държави или са произвеждани в различни?\r\n\tНапример някои шоколадови блокчета се произвеждат в една европейска държава и се транспортират по всички други. Обратното, някои напитки се правят във всяка отделна страна. И заради използване на локални водоизточници вкусът им варира. Разбираемо. То има разлика между вкусовете на водата в София и Варна, та няма да има между България и Германия, например.\r\n\tТа, за тези 30 се пита…\r\n\t4. Преди седмица гледахме \"разтърсващи репортажи от мястото на събитието\". Т.е.  Нещо е станало. Науката отива да се самоубие.\r\n\tТова масспектрометри, това електронни микроскопи, това компютри – нищо подобно няма. С подобни методи нашите щангисти навремето си изследваха лекарствата и после ги хващаха.\r\n\t5. . Цитат от материала на напориста водеща. След това, малко притеснен, шефът на БАБХ посочва, че разликата е само 3%. Фрапиращо! А и си го пише на етикета. С големи букви. Няма нарушение.\r\n\t6. Между другото, Не е попитан производителят. Не се знае дали няма климатични, вкусови, етнически, логистични или други причини. Може и да няма. Но ако има, какво правим? Никой не е попитал…\r\n\t7. \r\n\t\r\n\tВеднага се минава на нова тема.\r\n\t8. Маслото било с 2% по-маслено. Хах. Това после го няма в новинарските емисии, защото е смешно. И да, пак си го пише на етикета. Пак няма въпрос защо е направено.\r\n\t9. Млякото в шоколада било с процент по-малко. Освен, че разликата е съсипваща, някой каза ли как точно това се отразява? Дали някой провери при производителя какви са задълженията му по договора с държавата за изграждане на завода? И дали по този договор няма задължение да си промени рецептите съобразно българския вкус?\r\n\t10. Само напомням, че  Някой каза ли какви са данъчните ставки за храните по различните страни?\r\n\t11. Всеки е свободен да отиде в Германия или друга страна от ЕС и да купи хранителни продукти. След това да ги продава в България на каквито си иска стойности. Свободна икономика сме.\r\n\tЗащо водещи медии внушават, че цените трябва да са регулирани? Като при комунизма. Даже бутилка уиски струва различно в три магазина в София. Проверявах миналата седмица. Аман от залпове на Аврора!\r\n\t12. \r\n\t13. Лъжа е, че в лаборатория се е установило, как в един продукт има фруктоза, а не захар. Пише си го на етикета. Западните компании спазват правилата. А някои медии прекаляват в манипулацията.\r\n\t14. Всичко това е придружено с непрекъснати подпитвания и подсказвания: \"Ама това не е ли скандално? Ама това не е ли възмутително?\" Горкият шеф на БАБХ, чудеше се как любезно да се отърве от подобна агресия.\r\n\t15. Има официален документ на Европейския Съюз, по-точно на Съвета на ЕС, наречен. В него се казва: На официалната страница на ЕС е, лесно се намира.\r\n\t16. \"Качество\", освен философска категория, може да се съотнесе към стандарти, закони, разпоредби, етикети или други описания.\r\n\tДотук всички, \r\n\t17. В някои държави глюкозно-фруктозния сироп струва даже повече от захарта. Но компаниите го използват, защото подкрепят местните икономики. \r\n\t18. Цялата кампания подозрително напомня на медийните шумотевици около хомеопатията. Взима се един, два или три случая, без да се изследват всички възможности и параметри, и гръмко се екстраполират към всички продукти. Няма данни за други държави, други икономически, здравни, вкусови, регионални или други обстоятелства.\r\n\t19. Вкарването на псевдо-патриотични елементи в целия случай е още по-странно.\r\n\tСякаш ни връщат в ерата, когато зад всеки ъгъл ни дебнат \"заговори на империализма\". Какво се цели – да се провокират хората да мятат камъни срещу чуждите компании?\r\n\tСериозни ли са тези патриотарски уклони? Ние Северна Корея ли сме?\r\n\t20. Няма лошо, ако журналист не знае базови постановки от икономиката. Има лошо ако не пита и се излага.\r\n\t21. Има много лошо, ако журналистите нямат основно понятие за причинно-следствена връзка. Защото тогава от вярното твърдение: \"Всички, родени през 1786 година, които са яли краставици, са умрели\", може да извадят сензацията, че краставицата е второ качество храна и е отровна. Мислете, хора, моля.\r\n\tНай-лошото е обобщаването и манипулацията. Сами направете сравнение:\r\n\tспрямо другото възможно заглавие:\r\n\t\"В 6 стоки от 30 000 на пазара бяха открити разлики с техни аналози в западни магазини, вероятно заради локална къстамизация на рецептите. БАБХ след проверка категорично заявява, че няма проблеми за здравето на хората. Производителите ще бъдат попитани за причините\".\r\n\tМмм, има разлика, нали? Започвам да се чудя…\r\n\tСлед една интересна проверка (която също има елементи на целенасочена кампания, ама това е друга тема) на български продукти, започната със сектора на производство на сирена в наши заводи, излезе, че половината от тях имат проблеми. И темата приключи. Никой нищо повече не казва. Но се започва яростна кампания срещу чужди фирми за разлика от 1%. Наречено второ качество. Чудна постановка… Или всяване на паника?\r\n\tЗаключение. Твърдо съм за спазване на всички правила при създаване и дистрибутиране на хранителни продукти. Защото те са основен фактор на човешкото здраве.\r\n\tНо съм твърд противник на всяване на паника, видиотяване на населението, връщане към средновековни практики и създаване на фалшиви сензации. Никой няма полза от това. Освен ако няма поръчители, разбира се. А страдат само хората.", "date": " | 13:04 | 30 юни 2017 | ", "title": "\"Второ качество\" храни или поредната истерия?"}
{"url": "http://www.mediapool.bg/ndk-s-nov-direktor-treti-za-sedmitsata-news266021.html", "text": "Националният дворец на културата е с нов изпълнителен директор – Ангел Митев, който досега е оглавявал държавното дружество \"Реставрация\". Митев е третият шеф на НДК за седмицата, която започна с уволнението на Мирослав Боршош от министъра по европердседателството Лиляна Павлова, последвано от скоростното му връщане на поста от премиера Бойко Борисов и пак така скоростно подадена оставка от току що възстановения Боршош.\r\n\tМеждувременно Борисов отне НДК от Лиляна Павлова и го прехвърли към министъра на културата Боил Банов, който в петък обяви новото ръководство на дружеството.\r\n\tБанов подчерта, че изборът на изпълнителния директор и на състав на Съвета на директорите е временен и е изцяло подчинен на целите на бъдещото европредседателство на България и завършването на ремонтите качествено и в срок.\r\n\tБанов каза, че Ангел Митев, който досега е бил шеф на дружеството \"Реставрация\" към Министерството на културата, се занимава от много години със строителство.\r\n\t\"Моят избор за изпълнителен директор и членовете на Съвета на директорите на този етап е свързан изключително с ремонта – със завършването му в срок и, съответно, след това той да стане предпоставка за развитието на културата за години напред\", заяви Банов.\n\n\r\n\tДосегашният председател на Съвета на директорите Борислав Велков, когото Лиляна Павлова бе назначила за шеф на НДК по време на еднодневното уволнение на Боршош, ще запази поста си. Велков, който е бивш шеф на зала \"Арена Армеец\" в София, консултирал е и е работил по изграждането и на други спортни зали в страната, огласи схеми на източване на НДК от страна на Боршош и екипа му, които досега не са потвърдени от независим източник.\r\n\tВ Съвета на директорите на НДК влизат още Красимир Петков, който е бивш строителен инженер, Росица Бачева – юрист и главният юрисконсулт на Министерството на културата Татяна Цветанова.\r\n\t\"НДК вече е част от Министерството на културата, върна се, където му е мястото. С оглед на ключовото събитие за страната, в което дворецът ще е участник - Председателството на Съвета на ЕС, днес не говоря за културни политики, а за решенията за подготовката на сградата\", обясни Банов.\r\n\t\"Нужен ни е експертен съвет на директорите, който може да разреши всички проблеми законосъобразно и прозрачно\", добави министърът и отново подчерта, че това е временно решение с оглед на ситуацията.\r\n\tТой припомни, че предстои спешна обществена поръчка за сигурността на НДК, в която има и изисквания на Европейската комисия, а Министерският съвет е отпуснал 12 милиона лева за целта.\r\n\tМинистърът отказа да отговаря на въпроси какво е финансовото състояние на дружеството \"Национален дворец на културата - Конгресен център\" АД, на което вече е принципал, както и как се е управлявало. По думите му \"в момента текат толкова проверки, че ще е нелепо да отговарям на този въпрос\r\n\t\"Искам да благодаря на Мирослав Боршош за всичко, което направи с двореца последните години, по отношение на културните му политики аз съм негов твърд поддръжник и обликът на НДК като подкрепа на творци и проекти, създаване на нови пространства е нещо, което аз категорично подкрепям. И смятам, че трябва да се продължава по този път. Считам неговото решение да се оттегли до завършване на проверките за нормално, подкрепям го и при позитивен резултат – може да имам възможност да го поканя отново на работа\", каза още Банов.", "date": "13:37 | 30 юни 2017 | ", "title": "НДК с нов директор – трети за седмицата"}
{"url": "http://www.mediapool.bg/yunker-predsedatelstvata-na-nai-malkite-darzhavi-sa-nai-uspeshnite-news266015.html", "text": "Председателствата на най-малките държави са най-успешните, заяви председателят на Европейската комисия Жан-Клод Юнкер. Той направи този коментар по повод започващото утре председателство на Естония на Съвета на ЕС. \r\n\t \r\n\tВсе още нямам смартфон, не ставам за премиер на Естония, добави Юнкер. Той уточни, че естонският премиер Юри Ратас му изпратил покана да посети Талин с пощенска картичка. \r\n\t \r\n\tЦифровизацията трябва да стане част от европейската ДНК, заяви Юнкер. По неговите думи развитието на мобилните мрежи от пето поколение (5G) ще донесе милиарди евро икономически ползи и ще създаде стотици хиляди нови работни места. \n\n\r\n\t \r\n\tПремиерът Ратас отбеляза, че най-важната цел на естонското председателство е Европа да бъде по-обединена и по-силна, да намери пресечната точка между различните интереси. Искаме свободното движение на данни да бъде петата свобода в ЕС, добави Ратас, цитиран от БТА.", "date": "11:44 | 30 юни 2017 | ", "title": "Юнкер: Председателствата на най-малките държави са най-успешните"}
{"url": "http://www.mediapool.bg/anyu-angelov-v-konkursa-za-iztrebitelite-nyama-sastezanie-news266022.html", "text": "В конкурса какъв нов тип изтребител да купи България на практика няма състезание, защото не може да се сравняват нови машини с употребявани, пък било то и модернизирани, коментира бившият военен министър Аню Ангелов.\r\n\tТой отбеляза, че изтребителите втора ръка са два пъти по-евтини от новите и имат много различни параметри.\r\n\tБългария избираше между три оферти за нов тип изтребител – новите шведски \"Грипен\"-и, втора ръка \"Юрофайтър\"–и от Италия и втора ръка Ф 16 от Португалия и САЩ. Работната група оцени като най-изгодно предложението на шведската компания \"Грипен\", а офертата за американските изтребители бе декласирана, тъй като не отговаряла на финансовите изисквания. По-рано тази седмица с гласовете на ГЕРБ и \"Обединените патриоти\" бе формирана парламентарна комисия, която да провери всичко около проекта.\r\n\tСпоред Аню Ангелов обаче едва ли има какво да проверява парламентарната комисия, тъй като няма база за сравнение между офертите.\r\n\t\"На мен ми се струва, че въобще в случая няма състезание и едва ли има какво да се проверява. Когато имате, от една страна, един нов боен самолет, от друга страна, един модернизиран стар самолет, какво състезание може да има, след като вие сте определили горната цена за придобиване един и половина милиарда лева. В същото време цената на модернизираните машини е два пъти по-ниска от тази цена, за която говорим. Следователно няма състезание, каза Ангелов пред БНР.\n\n\r\n\tАко бяха определили 2 милиарда лева, то тогава би имало състезание, добави бившият военен министър в първия кабинет на Борисов.\r\n\tСпоред него тогава биха могли да участват фирми, а не държави, които произвеждат съвършено други модерни изтребители.\r\n\t\"Тогава би могло да се каже, че има някакво състезание. Затова си казваме, че този спор е безсмислен – какво са избрали и какво не са избрали\", каза Ангелов.\r\n\t\r\n\tБившият военен министър отбелязва през личния си профил във Фейсбук, че ще е важна и всяка клауза от бъдещия договор за новите самолети.\r\n\t\"Особено важен ще бъде начинът на придобиване. Ако ние за тези огромни пари ги вземем на лизинг както Чехия и Унгария (и двете страни закупиха \"Грипен\"), това означава след изтичане на срока на договора България да няма друга възможност освен да продължи срока на лизинга, иначе ще остане без бойни самолети. Следователно би трябвало да забравим в бъдеще нашите ВВС да придобият самолети от следващи поколения и от други държави\", коментира Ангелов.\r\n\tТой отбелязва, че шведските самолети са участвали в мисията за охрана на въздушното пространство Air Policing в Балтика, но дори и самолетите на Швеция не бяха допуснати да изпълняват бойни задачи по нанасяне на въздушни удари по време на кризата в Либия. Не участваха и Унгария и Чехия.\r\n\t\"Нали ние не придобиваме боен самолет само за Air Policing, обучение и тренировки. Как шведските самолети, взети на лизинг, в състава на нашите ВВС ще участват в операции по член 5 (за колективната защита – б.ред.) или други по решение на НАТО? Организацията, в която страната собственик на самолетите не членува. За това в договора трябва да има изрична клауза, решаваща този въпрос при военен конфликт\", посочва Ангелов.\r\n\tТой отбелязва още, че Швеция винаги е давала за пример големите индиректни офсетови програми в Чехия и Унгария.\r\n\tСамо че междувременно има европейска задължителна директива, която налага значителни ограничения за индиректните офсетови програми, припомня Ангелов.\r\n\tТези споразумения имат за цел да компенсират големите разходи за отбрана, като осигурят инвестиции в други сектори на икономиката. Офсетът обаче не се разглежда еднозначно, тъй като според експерти оскъпява излишно военните сделки. България има противоречив опит с офсета, като част от договорените дейности по споразуменията така и не бяха изпълнени.\r\n\t\r\n\tСпоред Ангелов от изключително значение при подобни решения и преговори е да се оценява геополитическото положение на дадена страна.\r\n\t\"Дали е в центъра на Европа или е призвана да охранява и отбранява, ако се наложи, югоизточния фланг на НАТО, до кое направление съществуват потенциални рискове за сигурността на НАТО и на нейната членка България. ВВС на България с кои държави-членки ще взаимодейства и с какви платформи са въоръжени техните ВВС\", отбелязва Ангелов.\r\n\tСъседните на България страни разчитат предимно на американски машини.\r\n\t\r\n\tВ същото време той допълва, че никой не трябва да се сърди на военната експертиза, че е избрала новия пред модернизирания самолет. Както се казва \"не стреляйте по пианиста\", защото това е кръгът от техните задължения и отговорности.\r\n\tТой припомня обаче, че в периода 2011-2013 г. е имало процедура по закупуване на нов тип боен самолет с горна граница на цената 700 млн лева.\r\n\tБяха намерени възможности чрез тристранен междудържавен договор да се придобият 8-9 модернизирани Ф 16 от Португалия. Беше договорено с министрите на отбраната на САЩ и Португалия доставките да се разделят на \"лотове\" за шестгодишен период, като годишните плащания не надхвърляха 100-150 млн лева.\r\n\t\"За съжаление след оставката следващите служебно и редовно правителство не продължиха разговорите\", припомня Ангелов.\r\n\tТогава назначената от него комисия с ръководител тогавашния зам.командир на ВВС бригаден генерал Радев при таван от 700 млн. лева, не е можела да избере новия пред модернизирания самолет.\r\n\tТака че и по онези \"пианисти \" не трябва да се \"стреля\", отбелязва Ангелов.\r\n\t\r\n\t\"Но като държавници трябва да си зададем въпроса дали само за две години държавата ни е станала два пъти по богата, та да определи два пъти повече средства от 1500 млн лева като горна граница за същите 8-9 самолета\", посочи той.\r\n\tИ припомня, че в момента има сериозни проблеми с недостига на военни, а заплатите им не са вдигани от 2011 година.", "date": "13:41 | 30 юни 2017 | ", "title": "Аню Ангелов: В конкурса за изтребителите няма състезание"}
{"url": "http://www.mediapool.bg/svetovnata-banka-emitira-parvite-v-sveta-obligatsii-pri-pandemiya-news266008.html", "text": "Световната банка публикува специални облигации за подкрепа на фонда, който се занимава с финансиране на борбата с епидемиите по света, съобщи \r\n\tОблигациите ще се използват за финансиране на мерки, целящи борбата срещу инфекциозните заболявания. Фондът ще предостави 500 млн. долара за покриването на разходите на страните, предприемащи профилактика срещу епидемии в следващите пет години.\r\n\tИдеята за създаването на подобен финансов механизъм се появи преди две години в отговор на закъснялата реакция на световната общност спрямо избухването на епидемията на ебола през 2014 г., когато бяха необходими месеци за събирането на необходимите средства за пострадалите страни.\r\n\t\"Неотдавнашното избухване на ебола в Западна Африка бе трагедия, за която не бяхме готови. Това бе тревожно предупреждение за целия свят\", съобщи медийния директор на Световната банка Джим Ен Ким.", "date": "09:48 | 30 юни 2017 | ", "title": "Световната банка емитира първите в света облигации при пандемия"}
{"url": "http://www.mediapool.bg/46-godini-ot-gibelta-na-gundi-i-kotkov-news266011.html", "text": "Днес се навършват 46 години от гибелта на легендарните български футболисти Георги Аспарухов-Гунди и Никола Котков, които на този ден през 1971 г. загинаха трагично в тежка автомобилна катастрофа на стария път край Витиня.\r\n\tТе се бяха отправили за юбилеен мач във Враца с емблематичното бежово \"Алфа Ромео\" на Гунди. Автомобилът се блъска в камион, запалва се и двамата с Котков умират на място.\r\n\tДнес, 46 години след трагедията на Витиня, България все още ги помни. Младите слушат историите за тяхното майсторство и човешки качества, а по-възрастните все още не могат да повярват, че ги няма.\r\n\tТъгата по Гунди и Котков не е просто тъга по двама велики играчи. Загубата на доблестни хора винаги боли. Имената на Гунди и Котков припомнят, че има легенди, които не умират.\r\n\tПриказката за Георги Аспарухов и Никола Котков се разказва от бащи на синове и не позволява пламъкът на величието им да угасне. Те останаха във футболната и обществена памет със своя чар и елегантност.\n\n\r\n\tЗа кариерата им е написано и казано всичко. Победите и попаденията с \"Левски\", с националния отбор и с \"Локомотив\" (София) - на Котков, който е юноша на \"железничарите\", ще се помнят завинаги.\r\n\tТе останаха всенародни любимци, защото притежаваха и невероятни човешки качества.\r\n\tПоколонението пред паметта на Гунди и Котков е от 11 часа на Централните софийски гробища, където са положени тленните им останки.", "date": "10:14 | 30 юни 2017 | ", "title": "46 години от гибелта на Гунди и Котков"}
{"url": "http://www.mediapool.bg/upravitelyat-na-nzok-stana-bushon-na-natrupanoto-naprezhenie-v-bolnitsite-news266012.html", "text": "Управителят на Националната здравноосигурителна каса (НЗОК) Глинка Комитов подаде оставка, за която няма официални мотиви и която се оказа подадена в парламента, където той не бил ходил. Новината за постъпилата оставка бе съобщена в петък сутринта от председателя на здравната комисия в парламента Даниела Дариткова (ГЕРБ) на фона на  между болниците и касата заради орязаните им финансови лимити.\r\n\tПрез последните седмици Комитов и депутатите от управляващата партия ГЕРБ демонстрираха хладни и обтегнати отношения, въпреки, че през 2015 г., той бе избран на поста именно като кандидатура на ГЕРБ.\r\n\tГЕРБ и НЗОК лансираха различни версии и по въпроса за оставката на Комитов и кой кога и как я е подал.\r\n\t\r\n\tШефката на здравната комисия Даниела Дариткова коментира пред Mediapool, че Комитов доброволно е депозирал оставката си и с него не са водени политически разговори преди това.\n\n\r\n\t\"Собственоръчно я е написал и подписал и се позовава на лични мотиви. Тя е основана на Закона за здравното осигуряване, който му дава такава правна възможност\", заяви тя.\r\n\tОт здравната каса обаче заявиха пред Mediapool, че Комитов в петък е на работа и е заявил, че \"вчера не е ходил в Народното събрание\", поради което не могат да потвърдят информацията за подадената оставка.\r\n\tДариткова посочи, че следващата седмица, след приемането на оставката, ще бъде открита процедурата по избор на нов управител. Тя каза, че в ГЕРБ тепърва ще обсъждат кандидатури и всяка парламентарна група ще може да даде свои предложения.\r\n\tПо закон в срок от 30 дни след приемането на оставката на Комитов трябва да бъде избран нов управител на касата.\r\n\t\r\n\tОттеглянето на Комитов не е голяма изненада, тъй като след формирането на новия парламент между него и управляващите има видимо напрежение. На последните заседания на парламентарната здравна комисия той отнесе критики заради създалото се напрежение около финансовите лимити на болниците, а репликите между него и Дариткова на няколко пъти излизаха от рамките на добрия тон. Комитов от своя страна се оплака, че неговите предложения за разпределение на парите за болниците са били саботирани на няколко пъти от надзорния съвет на институцията. Самият той предлагал болниците да работят без лимити и да им се плаща реалната дейност, но така щели да пострадат по-малките лечебни заведения, разчитащи на гарантиран бюджет.\r\n\tПопитана каква оценка дава за работата на Комитов начело на НЗОК, Дариткова заяви: \"Мисля, че е рано да даваме оценки. Все пак това ръководство на касата се справяше с бюджетната рамка и с основните задължения на оперативното ръководство на касата.\"\r\n\tКомитов е начело на касата от март 2015 година и беше единствен кандидат за поста, излъчен от ГЕРБ. В началото на управлението си той лансира различни идеи за промени в касата и здравното осигуряване, но малко след това спря публичните си изяви. От стенограми от заседания на Надзорния съвет на НЗОК стана ясно, че той често е бил против прокарваните от държавната квота решения. Комитов беше в сложни отношения и с бившия здравен министър Петър Москов, по чието време комуникацията на здравната каса с институциите се движеше изцяло от подуправителя Иванка Кръстева, бивш съветник на Москов и настоящ съветник на вицепремиера Валери Симеонов.\r\n\tСамата Кръстева е възможна номинация за нов управител на касата. В ГЕРБ се спряга и името на дългогодишния й депутат Лъчезар Иванов, който обаче бе замесен в множество скандали през годините, сред които опит да ходатайства срещу уволнението на негов приятел митничар, плагиатство, командировка в САЩ, платена от свързана с медицинска фирма фондация, приемането на лобистката поправка, стана известна като \"Мери Джейн\" в Закона за наркотичните вещества.\r\n\t\r\n\tДо избирането от парламента на нов управител на касата функциите на Комитов ще се изпълняват от подуправителя д-р Димитър Петров. В момента НЗОК се опитва да тушира създалото се напрежение между с болниците. Въпреки че тази година бюджетът за болнична помощ е по-висок, той се разпределя между повече болници, които извършват повече и по-скъпи дейности.\r\n\tСега предстои касата да приеме по-висок месечен разход за болниците, който да влезе в сила от юни. Новото разпределение беше разработено след връщането на зам.-финансовия министър Кирил Ананиев начело на надзора на здравната каса. Вместо сегашните 133 млн. лева месечно касата ще плаща на болниците 139 млн. лева или с 6 млн. лева повече на месец. Досега разпределението беше 133 млн. лева с 3% буфер, който позволяваше разход до 137 млн. лева месечно.\r\n\tТрите процента буфер бяха въведени при служебното правителство, когато здравният министър Илко Семерджиев искаше да бъде изработена методика за по-гъвкаво разплащане с болниците. Това обаче изобщо не се хареса на лечебните заведения, повечето от които твърдят, че така са ощетени и парите им орязани спрямо първите три месеца на годината.\r\n\tНовото ръководство на НЗОК поема и горещия картоф с , срещу които касата  в последните месеци. НЗОК започна да плаща на болниците по нов начин за онколекарствата, за да предотврати разхищения и злоупотреби и от 1 януари догодина  автоматизирани или полуавтоматизирани системи за приготвяне на разтворите за химиотерапия. Това трябва да намали разхищението на скъпи медикаменти, една трета от които в момента се изхвърлят. Срещу мярката обаче вече се заформя сериозен лобистки натиск.", "date": " | 13:49 | 30 юни 2017 | ", "title": "Управителят на НЗОК стана бушон на натрупаното напрежение в болниците"}
{"url": "http://www.mediapool.bg/polsha-premestva-pametnitsite-na-chervenata-armiya-v-yadren-bunker-news266024.html", "text": "Паметниците на Червената армия, издигнати в Полша след 1945 г., ще бъдат преместени в бивш подземен склад за съветски ядрени ракети, съобщи Институтът за националната памет на Полша (ИНП), цитиран от Франс прес.\r\n\tНационалистическото правителство на партията \"Право и справедливост\" реши преди година да премахне всички символи на съветското господство в Полша. ИНП, който беше натоварен миналата година със задачата да премахне над 200 паметници, подписа споразумение с Музея на Студената война в Подборско, където те ще бъдат преместени.\r\n\tЗащо е избрано Подборско? \"Защото в Подборско през годините бяха складирани ядрени оръжия, които трябваше да унищожат демократичния свят\", обясни пред медиите Ярослав Шарек, директор на ИНП. \"Ние не можем да приемем прославянето на тоталитарната система, каквато беше съветската комунистическа система\", добави той.\r\n\tДиректорът на музея в Подборско Александер Осташ заяви, че \"паметниците в прослава на съветските войници ще се впишат перфектно в историческия разказ\", предлаган от учреждението. Паметниците ще бъдат изложени пред плановете за глобална съветска ядрена атака срещу Запада, което ще позволи на посетителите да направят връзка между строежа на паметниците с кръстосан сърп и чук и плановете за тотална война от 70-те години.\r\n\tПреместването на паметниците ще отнеме няколко години. То предизвиква гнева на Русия, чиито политически отношения с Полша вече са достигнали една от най-ниските си точки.\n\n\r\n\tДиректорът на ИНП обаче увери, че не става дума за преместване на паметници, издигнати в гробищата. \"Всички гробове на съветски войници, паднали по време на войната, ще продължат да бъдат защитавани от полската държава с най-голямо уважение\", подчерта той.\r\n\tПодборско е един от трите склада за съветски ядрени ракети, построени в Полша, но е единственият, запазен непокътнат след оттеглянето на Червената армия при падането на комунизма през 1989 година. Според директора на музея това се дължи предимно на разположения в него затвор.\r\n\tС цел икономии някои неутрални части от паметниците може да останат на местата си. В полския град Шчечин на мястото на съветските войници може да бъде сложена статуя на Дева Мария, съобщава АФП.", "date": "14:18 | 30 юни 2017 | ", "title": "Полша премества паметниците на Червената армия в ядрен бункер"}
{"url": "http://www.mediapool.bg/kadri-na-iranska-televiziya-potvarzhdavat-smartta-na-glavatarya-na-islyamska-darzhava-news266025.html", "text": "Иранска телевизия разпространи снимки, потвърждаващи смъртта на главатаря на групировката \"Ислямска държава\" Абу Бакр ал Багдади, предаде ТАСС.\r\n\tНа сайта си иранската телевизия ИРИБ показа две снимки на тялото на Багдади и две, направени му приживе.\r\n\tПо-рано някои медии потвърдиха смъртта на Багдади, позовавайки се на Али Ширази - представител на иранския върховен ръководител аятолах Али Хаменей в елитните сили \"Кудс\" на Корпуса на гвардейците на ислямската революция.\r\n\t\"Терористът Багдади с положителност е мъртъв\" казал Ширази според иранската държавна осведомителна агенция ИРНА без да посочи подробности. По-късно иранската агенция актуализира новината, като премахна цитата.\r\n\tНа 17 юни Русия съобщи, че по предварителни данни при руски въздушен удар в Сирия е бил унищожен водачът на ИД и 300 бойци.\n\n\r\n\tВчера Вашингтон каза, че няма информация в потвърждение на подобни съобщения. В последните седмици иракски представители също изразиха скептицизъм", "date": "14:18 | 30 юни 2017 | ", "title": "Кадри на иранска телевизия потвърждават смъртта на главатаря на \"Ислямска държава\""}
{"url": "http://www.mediapool.bg/migratsionniyat-ukaz-na-tramp-vleze-v-sila-news266026.html", "text": "Миграционният указ на американския президент Доналд Тръмп, ограничаващ временно достъпа в САЩ на граждани от шест преобладаващо мюсюлмански страни и на бежанците, е официално в сила от 20 ч. в четвъртък вашингтонско време (полунощ в петък по Гринуич), съобщи Франс прес.\r\n\tСлед продължили няколко месеца съдебни спорове тази седмица американският Върховен съд най-сетне възстанови частично действието му.\r\n\tРазпоредбата, предназначена да попречи на \"чуждестранни терористи\" да влязат в САЩ, забранява временно достъп в страната за граждани от Сирия, Либия, Иран, Судан, Сомалия и Йемен, а също за бежанци от цял свят.\r\n\tВисшите магистрати обаче ограничиха обхвата му и се прави изключение за хора, които отговарят на определени критерии.\r\n\tСъгласно новите правила на граждани от изброените страни няма да се издава американска виза, освен ако нямат \"валидна връзка\" с близък родственик, учебно заведение или бизнес в САЩ.\n\n\r\n\tУказът не се отнася за хора с вече издадена виза. Проучените и одобрени до 6 юли бежанци също имат право да достъп, посочва Асошиейтед прес.", "date": "14:19 | 30 юни 2017 | ", "title": "Миграционният указ на Тръмп влезе в сила"}
{"url": "http://www.mediapool.bg/beliyat-dom-potvardi-che-tramp-shte-se-sreshtne-s-putin-v-hamburg-news266023.html", "text": "Президентът на САЩ Доналд Тръмп ще се срещне за пръв път с руския си колега Владимир Путин в кулоарите на срещата на Г-20, която ще се състои в германския град Хановер на 7 и 8 юли, съобщи Белият дом, цитиран от Франс прес.\r\n\t\"Президентът ще се срещне с много лидери в Хамбург\", заяви генерал Хърбърт Реймънд Макмастър, съветник по националната сигурност, посочвайки конкретно президента на Русия. Той не уточни в какъв формат ще се състои срещата.\r\n\tГенерал Макмастър подчерта, че една от целите на посещението на Тръмп в Европа е да изгради \"общ подход спрямо Русия\", но напомни позицията на американския президент.\r\n\t\"Както посочи президентът, той иска САЩ и лидерите на западните страни като цяло да развият по-конструктивни отношения с Русия, но освен това ясно заяви, че ще направим, каквото се налага, за да отговорим на дестабилизиращото поведение на Русия\", обясни той.\r\n\tСред другите срещи на Тръмп генерал Макмастър посочи срещи с лидерите на Великобритания, Германия, Индонезия и Сингапур.", "date": "14:17 | 30 юни 2017 | ", "title": "Белият дом потвърди, че Тръмп ще се срещне с Путин в Хамбург"}
{"url": "http://www.mediapool.bg/eksperti-potvardiha-che-pri-atakata-v-siriya-prez-april-e-bil-izpolzvan-zarin-news266027.html", "text": "Експертите от международната Организация за забрана на химическите оръжия (ОЗХО) потвърждават в доклад от разследването си, че при атаката на 4 април в Сирия е използван газ зарин, предаде Франс прес.\r\n\tРазследващият екип е заключил, че \"голям брой хора, някои от които са починали, са били изложени на зарин или вещество от рода на зарина\", се казва в този поверителен доклад, с откъси от който АФП разполага.\r\n\tРезултатът от това разследване ще послужи за база на съвместната комисия на ООН и ОЗХО, която трябва да установи дали силите на сирийския режим са отговорни за химическото нападение срещу град Хан Шейхун на 4 април. Жертва на атаката станаха 87 души, сред които много деца. Западът обвини за нея режима на Башар Асад. Сирийският президент, подкрепян от съюзническа Русия, отрече обвиненията.\r\n\tСпоред мисията на ОЗХО характеристиките на разпространяване на газа \"съответстват само на зарин, използван като химическо оръжие\".\r\n\tВ отговор на атаката американският президент Доналд Тръмп нареди нападение с ракети \"Томахок\" срещу сирийската военновъздушна база Шайрат в нощта срещу 7 април.\n\n\r\n\tСъвместната комисия на ООН и ОЗХО вече установи, че силите на сирийския режим са извършили атаки с хлор през 2014 и 2015 г. Тя смята също, че през 2015 г. групировката \"Ислямска държава\" е използвала газ иприт.\r\n\tВ понеделник Тръмп предупреди режима на Асад да не извършва повече химически атака. Министърът на отбраната Джим Матис увери вчера, че предупреждението е било прието сериозно.\r\n\tКанада ще отпусне на ОЗХО 1,9 милиона долара на ОЗХО за разследването, заяви вчера външният министър Кристия Фрийланд. Тази стъпка е израз на неизменната подкрепа на Канада за сирийския народ и ще позволи на ОЗХО да продължи работата си за установяване на фактите за химическите атаки в Сирия, която трябва да доведе до пълното ликвидиране на сирийската програма за химическо оръжие, каза министърката, цитирана от ведомствената пресслужба.", "date": "14:20 | 30 юни 2017 | ", "title": "Експерти потвърдиха, че при атаката в Сирия през април е бил използван зарин"}
{"url": "http://www.mediapool.bg/tramp-napadna-lichno-dvama-amerikanski-zhurnalisti-news266028.html", "text": "Президентът на САЩ Доналд Тръмп отправи груби обиди към двама водещи на популярна новинарска програма на телевизия Ем Ес Ен Би Си (MSNBC), които го разкритикуваха, предадоха световните агенции.\r\n\tТръмп нарече \"умопобъркана\" журналистката Мика Бжежински, дъщеря на починалия наскоро известен политолог Збигнев Бжежински, а колегата й Джо Скарбъро - \"психопат\".\r\n\tЧух да се говори, че \"Морнинг Джо\", предаване с малко зрители, говори лошо за мен (вече не го гледам)\", написа президентът на САЩ в Туитър за сутрешната програма, която водят двамата журналисти, посочва Франс прес.\r\n\t\r\n\tТръмп нарече Бжежински \"смахнатата Мика с ниското Ай Кю (коефициент на интелигентност)\", а Скарбъро - \"Психо Джо\". Той заяви, че в края на миналата година двамата водещи упорито, но безуспешно настоявали за среща в имението му Мар а Лаго във Флорида и че лицето на Мика било кърваво след направен й лифтинг. В навечерието на Нова година те три вечери подред се появяваха в Мар а Лаго и настояваха да се срещнат с мен. Казах \"не\"!, написа той.\n\n\r\n\tВ страницата си в Туитър телевизия Ем Ес Ен Би Си осъди изявленията на Тръмп. Много тъжен ден за Америка е когато президентът си губи времето да оскърбява, лъже и да сипе дребнави лични нападки, вместо да си върши работата, написа американската медия.\r\n\tРепубликанци и демократи в Конгреса единодушно разкритикува грубиянските туитове на Тръмп, но говорителката на Белия дом Сара Хъкаби-Сандърс го защити в ефира на телевизия Фокс нюз. \"Не смятам, че президентът е човек, който позволява да го нападат, без да отвърне. Той отговаря на удара с удар и не допуска да го сплашват либерални медии и либерални елити в медийния свят\", каза Хъкаби-Сандърс.\r\n\tПървата дама на САЩ Мелания Тръмп също защити съпруга си. Според нейна говорителка, тя отдавна казвала, че когато мъжът й е атакуван, отвръща 10 пъти по-сурово.\r\n\tСамата Мелания Тръмп заяви, че се надява да използва позицията си в Белия дом, за да се бори срещу агресията в киберпространството, отбелязва Асошиейтед прес.", "date": "14:21 | 30 юни 2017 | ", "title": "Тръмп нападна лично двама американски журналисти"}
{"url": "http://www.mediapool.bg/tramp-e-mnogo-gord-che-e-izteglil-sasht-ot-parizhkoto-sporazumenie-za-klimata-news266030.html", "text": "Президентът на САЩ Доналд Тръмп защити твърдо решението си да изтегли своята страна от Парижкото споразумение за климата, което е подписано от почти всички държави, предаде Франс прес.\r\n\t\"Много сме горди с това\", обяви Тръмп в реч, посветена на развитието на американския енергиен сектор. Той аргументира решението си да изтегли Съединените щати с необходимостта от защитаване на местните работници и компании.\r\n\t\"Може би ще се (присъединим отново към Парижкото споразумение), но това ще стане при по-благоприятни условия\", отбеляза американският президент в словото, което произнесе в министерството на енергетиката.\r\n\tКлиматът се превърна в тема на сериозен спор между Съединените щати и западните им съюзници, откакто администрацията на Тръмп встъпи в длъжност през януари, отбелязва АФП. Срещата на върха на Г-20 идната седмица в Германия се очертава доста бурна.\r\n\tВчера германският канцлер Ангела Меркел даде ясно да се разбере, че Европа е \"по-решена от всякога\" да се бори срещу промените в климата и че Парижкото споразумение не подлежи на предоговаряне.\r\n\tСъгласно новия международен договор за борба с глобалното затопляне Съединените щати, които са на второ място в света по емисии на парникови газове след Китай, бе предвидено да ги намалят до 2025 г. с 26-28 процента спрямо равнището им от 2005 г., припомня Франс прес.\n\n\r\n\tВ своята реч Тръмп представи мерки, които според него ще възвестят \"златна ера\" за енергийната политика на САЩ, предаде Ройтерс.\r\n\tТе предвиждат съживяване на изпитващия затруднения ядрен сектор, смекчаване на ограниченията пред износа на енергия и вдигане на наложените от неговия предшественик Барак Обама рестрикции за финансирането на въгледобиви проекти в чужбина.\r\n\t\"Тук сме, за да дадем началото на нова американска енергийна политика. Ще изнасяме американска енергия в целия свят\", обяви Тръмп.\r\n\tАдминистрацията на американския президент ще предприеме стъпки за увеличаване на проучванията за петрол в Арктика и Атлантика, предаде Асошиейтед прес.\r\n\tМинистерството на вътрешните работи съобщи, че ще пренапише петгодишния план на Обама в тази сфера.\r\n\tТръмп казва, че са необходими още мерки за \"освобождаване\" американските резерви на енергоносители и премахване на правителствените регулации, които може да попречат на постигането от САЩ на глобална доминация в енергийния сектор, отбелязва АП.\r\n\tАгенцията посочва, че американският добив на петрол се радва на бум през последните години, на първо място заради подобрените техники за добив, като фракинга.", "date": "14:23 | 30 юни 2017 | ", "title": "Тръмп е много горд, че е изтеглил САЩ от Парижкото споразумение за климата"}
{"url": "http://www.mediapool.bg/gorski-pozhar-v-raiona-na-chernobil-news266032.html", "text": "Площта на горския пожар, който избухна вчера в Чернобилската зона на евакуация, се е съкратила наполовина, но в зоната на пожара все още има 2,5 пъти по-високо от допустимото наличие на цезий-137, съобщиха украинските власти, цитирани от ТАСС.\r\n\tВъзпламеняването на остатъчна дървесина и ниска растителност е започнало вчера в района на бившето село Бурякивка вследствие на технологичен добив на дървесина. За ликвидиране на пожара са привлечени хеликоптер \"Ми-8\" и два противопожарни самолета \"Ан-32П\".\r\n\tПожари на гори и торф в Чернобилската зона на евакуация е имало и преди. През април 2015 г. огънят обхвана около 400 хектара от зоната, а миналата година също имаше пожари, припомня ТАСС.", "date": "14:24 | 30 юни 2017 | ", "title": "Горски пожар в района на Чернобил"}
{"url": "http://www.mediapool.bg/nova-grupa-turski-voenni-sa-pristignali-v-katar-news266033.html", "text": "Нова група турски военни са пристигнали в американската военновъздушна база Ал Удейд в Доха, където са разположени 11 хиляди военнослужещи на САЩ и страните от водената от Вашингтон антитерористична коалиция. Това съобщи Ал Джазира, позовавайки се на министерството на отбраната на Катар.\r\n\tТурските военнослужещи ще се присъединят към вече разположените в катарската столица сили, пристигнали на 18 юни за участие в съвместни маневри. \"Тези учения са били планирани по-рано в рамките на споразумение за съвместна отбрана, подписано между Доха и Анкара\", напомнят от министерството на отбраната.\r\n\t\"Тяхната цел е повишаване на отбранителните капацитети, подпомагане на усилията в борбата срещу тероризма и запазване на стабилността и безопасността в региона\", уточни ведомството.\r\n\tПо информация на Ал Джазира днес държавният министър на отбраната на Катар Халид бин Мохамед ал Атия ще посети Анкара и ще разговаря с турския си колега Фикри Ъшък. Тема на разговора, както се посочва, ще бъдат военното присъствие на Турция в Катар и дипломатическата криза в Залива.\r\n\tТурция подкрепя Катар в спора му със страните от Залива, които бойкотират емирството заради предполагаема подкрепа за тероризма.", "date": "14:25 | 30 юни 2017 | ", "title": "Нова група турски военни са пристигнали в Катар"}
{"url": "http://www.mediapool.bg/ruski-hakeri-obsazhdali-dali-mogat-da-otkradnat-imeili-na-hilari-klintan-news266034.html", "text": "Руски хакери са обсъждали по време на предизборната кампания в САЩ през 2016 г. дали могат да се сдобият с имейли на Хилари Клинтън, които впоследствие предали на съветник на нейния съперник на президентските избори Доналд Тръмп, пише в. \"Уолстрийт джърнъл\", цитиран от Асошиейтед прес.\r\n\tСпоред американския всекидневник разследващите руската намеса в изборите са проучвали разузнавателни доклади за това как хакерите са искали да предадат чрез посредник на Майкъл Флин откраднатите имейли от сървъра на Клинтън. Впоследствие Флин за кратко беше на поста президентски съветник по въпросите на националната сигурност.\r\n\t\"Уолстрийт джърнъл\" се позовава на сътрудник на републиканския щаб, който изразил увереност, че липсващите имейли от сървъра на Клинтън са в ръцете на руски хакери.\r\n\tИзданието подчертава, че не е ясно дали Флин е участвал в проучванията на въпросния сътрудник Питър У. Смит, който починал на 81-годишна възраст на 14 май - две седмици след интервюто.\r\n\tСамият Флин и Белият дом отказали коментар за вестника, а от щаба на републиканците заявили, че Смит не е работел за тях, посочва АП.\n\n\r\n\tСмит казал пред \"Уолстрийт джърнъл\", че не бил сигурен в автентичността на имейлите, пратени му от хакерите, и че им предложил да ги предоставят на \"Уикилийкс\", където бяха публикувани откраднатите документи от сървъра на Демократическата партия. \"Знаехме, че хората, които разполагат с това, вероятно са в обкръжението на руското правителство\", заявил той пред вестника.\r\n\tВ имейлите, изпратени от Смит до потенциални участници в неговото разследване, той споменал неколкократно имената на о. р. генерал Майкъл Флин и сина му Майкъл Дж. Флин.", "date": "14:26 | 30 юни 2017 | ", "title": "Руски хакери обсъждали дали могат да откраднат имейли на Хилари Клинтън"}
{"url": "http://www.mediapool.bg/maturite-svarshiha-a-ottuk-natatak-news266029.html", "text": "Месец след провеждането на външното оценяване след IV и VII клас и матурите след XII клас обществената дискусия около тях затихна. Подобно на предишни години, и през 2017 г. дебатът се ограничи основно до мерките срещу евентуално преписване, статистиката за оценките и класацията на училищата, чиито ученици са изкарали най-много точки.\r\n\tСъществените въпроси след националните изпити, които би трябвало да покажат състоянието на българската образователна система, обаче са много отвъд простото изреждане на числа, казва организацията “Заедно в час“ в свой анализ, който Mediapool публикува без съкращения. “Заедно в час“ вече шест години работи за осигуряването на равен достъп до качествено образование на всяко дете в България.\r\n\tВажните въпроси включват това как са се справили отделните училища – а дори и класове, спрямо предишни години, кои мерки за повишаване на резултатите са проработили и кои – не, измерва ли този формат на изпитите уменията и знанията, нужни за успешна реализация в 21 век.\r\n\tЗадаването на тези въпроси е ключово, за да може външното оценяване и зрелостните изпити да постигнат по-важната си цел от това да класират училищата и учениците. А именно – да дадат насоки за повишаване на качеството на образованието в България.\r\n\t\n\n\r\n\tЗа седмокласниците в основното училище “Васил Априлов“ във врачанското село Хърлец последната учебна година е била посветена на изпитите от националното външно оценяване повече от всякога. Учениците са хвърлили огромни усилия да се подготвят – с участия на състезания, допълнителна работа след часовете и маратон от пробни изпити. За да излязат от тази една година много по-уверени в себе си, с умения за постоянно учене и с по-ясна представа какво им предстои.\r\n\tОУ „Васил Априлов“ не влезе в публично обявените класации след излизането на резултатите от матурите. Значи ли обаче това, че неговите ученици и учители са постигнали по-малко от тези на езиковите и математически гимназии от големите градове, които традиционно са на първите места по успех?\r\n\tПодобно на негъвкавата система за оценяване в училище, националните изпити също не отчитат множеството фактори, които влияят на постиженията на учениците в различните видове училища и региони на страната. Като например достъпът до частни уроци, количеството книги вкъщи, ангажираността на родителите и техните финансови възможности. Така, от една страна матурите и външното оценяване формират класации, в които училищата са класирани далеч не само по резултата от работата с учениците в самите учебни заведения. От друга, анализите на изпитите пропускат да отбележат напредъка на училища, които макар и да са много извън \"Топ 10\", са повишили в пъти успеха на учениците си.\r\n\t\r\n\tМакар темата за развиването на умения вместо зубренето на теория да е актуална от години, изпитите продължават да мерят второто – заученото, а не наученото. Шестица на матурата или външното оценяване съвсем не означава, че младият човек ще може да се справя в живота след училище и че е усвоил ключовите за 21 век умения като работа в екип, аналитично мислене, решаване на проблеми и комуникационни умения. Докато финалните изпити не започнат да мерят точно тези компетентности, няма как и обучението в училище да се ориентира спрямо тях – учителите в крайна сметка имат задачата да подготвят учениците да покрият изискванията, които държавната политика е поставила.\r\n\tОсвен съдържанието, ключов момент е и системата за оценяване на изпитите. Според скалата на матурите след XII клас оценка среден (3) – и съответно диплома за завършено средно образование, се получава при 23 точки от общо 100. Седмокласниците, изкарали само 16 точки от общо 65, пък минават със среден (3) външното оценяване накрая на основното си образование. В развитите образователни системи критериите са значително по-високи и бариерата за минаване на изпита обикновено е при покриване на поне 50% от знанията – а не на едва 20%.\r\n\t\r\n\tСлед представянето на резултатите от изпитите след седми клас в началото на юни разбрахме, че най-добре са се представили учениците от София-град, Смолян и Варна, а на последните места са Ямбол, Ловеч и Сливен. Макар като цяло средните резултати да са по-високи от миналогодишните, двойките по математика са над 13 хиляди, а по български език – близо 8 хиляди.\r\n\tПо-важното обаче е какво стои зад тези числа. Има ли например добри практики от Смолян, които могат да помогнат и на учениците от Ямбол да повишат резултатите си? Къде прекъсва връзката с математиката и каква подкрепа могат да получат учителите, за да помогнат на учениците си да успеят? Какви са перспективите пред тези хиляди деца, които не са достигнали базовото ниво на основното образование?\r\n\tПри обявяването на резултатите екипът на Министерството на образованието и науката обеща промени в няколко посоки. Планира се създаването и поддържането на база данни за постиженията на всеки ученик, за да се проследява неговия напредък. Трябва да има и анализи и на регионално и училищно ниво, които да са база за регионални политики и училищни програми за преодоляване на пропуските. Ако тези планове се осъществят, това може да е първа стъпка в посока по-адекватно използване на резултатите от националните изпити.\r\n\t\r\n\tВсяка година матурите и изпитите след седми клас доказват един от най-сериозните проблеми в българското образование – огромната пропаст между постиженията на учениците от различните видове училища. Докато средният успех на дванайсетокласниците от профилираните гимназии (езикови, математически, хуманитарни) на задължителната матура по български език е 5,01, връстниците им от професионалните гимназии (бившите техникуми) изкарват 3,79.\r\n\tНеравният достъп до качествено образование спира развитието на потенциала на огромен брой български деца и силно ограничава възможностите им за реализация в бъдеще. Нещо, което България не може да си позволи, ако иска икономиката и обществото й да вървят напред.\r\n\t\r\n\tВъзможните решения на тези въпроси се обсъждат вече от години сред експерти в сферата на образованието и в голямата си част не изискват големи усилия да бъдат приложени. Ето някои конкретни идеи за промени, чиято полза е била доказана през изследвания и практически опит:\r\n\t1. скалата за оценяване на националните изпити да е една и съща всяка година, така че да може да се направи реална диагноза на развитието и качеството на образователната система;\r\n\t2. да се отчита добавената стойност на училищата (заявка, която и новият екип в Министерството на образованието и науката направи) и те да бъдат поощрявани да я повишават;\r\n\t3. промяна на съдържанието на изпитите в посока измерване на уменията за успех на 21-ви век (като работа в екип, комуникационни и аналитични умения);\r\n\t4. отчитане на всички фактори, които влияят на постиженията на учениците в дадено училище;\r\n\t5. разпространение на добри практики на училища и отделни учители, които могат да са в помощ на техни колеги.", "date": "14:22 | 30 юни 2017 | ", "title": "Матурите свършиха. А оттук нататък?"}
{"url": "http://www.mediapool.bg/instagram-shte-izpolzva-izkustven-intelekt-za-da-filtrira-omraznite-komentari-news266031.html", "text": "Социалната мрежа за споделяне на снимки Инстаграм, купена от Фейсбук, обяви, че ще филтрира омразните коментари чрез изкуствен интелект - нов пример за стремежа на интернет компаниите да ограничат проблемното съдържание, предаде Франс прес.\r\n\t\"Мнозина (потребители) ни съобщиха, че негативните и агресивни коментари им пречат да използват максимално възможностите на Инстаграм и да се изразяват свободно\", пише на сайта на платформата нейният съосновател и шеф на Инстаграм Кевин Систръм.\r\n\t\"За да (ги) подпомогнем, сме разработили филтър, който ще блокира някои агресивни коментари за постовете и видеозаписите онлайн\", продължава той и уточнява, че потребителите ще могат по желание да включват и изключват тази система.\r\n\tОтначало филтърът ще действа само за коментари на английски, като впоследствие ще бъдат включени и други езици.\r\n\tЖелаещите потребители \"няма да виждат\" някои видове агресивни коментари, разпознаваеми от новата система, която \"ще се подобрява занапред\", каза Систръм. Той добави, че Инстаграм от вчера вече предлага и филтър срещу спам.\n\n\r\n\tСоциалните мрежи са обвинявани редовно, че не филтрират в достатъчен мащаб публикациите и оставят да се промъкват изявления, изразяващи омраза, постове в защита на тероризма и фалшиви новини, отбелязва Франс прес. През последните месеци тези компании все по-често информират за усилията си в тази посока - наемане на експерти, изследователска дейност, сътрудничество и т. н. Тази седмица Фейсбук, Майкрософт, Туитър и Ютюб заявиха, например, че създават интернет форум, насочен срещу тероризма.", "date": "14:23 | 30 юни 2017 | ", "title": "Инстаграм ще използва изкуствен интелект, за да филтрира омразните коментари"}
{"url": "http://www.mediapool.bg/populyarno-polsko-tv-shou-darzhi-na-mushka-konservativniya-lider-yaroslav-kachinski-news266035.html", "text": "Сатирично тв шоу, гледано с голямо желание от милиони поляци, описва Полша, управлявана от един човек, който никога не напуска кабинета си, но раздава заповеди на министър-председателя и раболепните си съветници, докато полският президент до безкрай чака във фоайето да бъде приет.\r\n\tСпоред много поляци шоуто \"Ухото на Председателя\" точно изобразява начина на управление на тяхната страна, в която цялата реална власт е в ръцете на Ярослав Качински, председателя на управляващата партия \"Право и справедливост\" (ПиС), въпреки че той не заема никакъв правителствен пост.\r\n\tСлед като частно финансираното шоу започна да се разпространява през януари в ЮТюб, някои от епизодите се сдобиха с докъм 10 милиона гледания. За сравнение най-популярната тв програма - една точеща се семейна драма - има средно шест милиона гледания. Изглежда \"Ухото на Председателя\" се харесва както на критиците на Качински, които го обвиняват, че води Полша към авторитаризъм, така и на неговите поддръжници, които се умиляват от обрисуването на \"Председателя\" като любител на котките и малко отнесен ерген, който се нуждае от помощ, за да използва телефона си или да си претопли вечерята.\r\n\t\"Не е тайна, че председателят (на ПиС) е истинският лидер на страната и че премиерът и президентът са му подчинени\", казва 46-годишният Роберт Гурски, създател и главен актьор в шоуто. \"Да имаш достъп до него означава власт\", добавя той. По думите му \"всички му шепнат в ухото и той трябва да да реши на кого да вярва и като всеки управник той е донякъде трагична фигура\".\r\n\tНесъмнено националистическите и евроскептичните възгледи на Качински - най-поляризираният политик след края на комунизма - се втвърдиха след смъртта на неговия брат близнак Лех, тогава президент на Полша, в самолетна катастрофа в Русия през 2010 г. След като пое властта, правителството на ПиС остана широко популярно въпреки опасенията сред либералните поляци и Европейския съюз относно неговата консервативна социална политика и усилията му да затегне контрола върху публичните медии и съдебната система. Според мнозина гласоподаватели 68-годишният Качински представлява най-голямата надежда на Полша за опазването на нейната традиционна католическа идентичност и национален суверенитет срещу натиска на глобализацията и ЕС.\n\n\r\n\t\r\n\tНякои казват, че \"Ухото на Председателя\" предоставя на поляците здравословен предпазен клапан, като им дава възможност добре да се посмеят на себе си на фона на сериозните предизвикателства пред страната.\r\n\t\"Всеки път, когато атмосферата се сгъсти, хората се опитват да изпуснат парата чрез смях и шеги\", казва Анджей Млечко, един от най-популярните полски карикатуристи от 80-те години насам. \"Както мнозина други и аз се чудя дали епизодите на това шоу са истинска критика към управляващите, или волен или неволен опит за смекчаване на облика на Качински\", добавя той.\r\n\tШоуто, закупено от стрийминг медията \"ШоуМакс\", не пести ударите си, когато иска да подиграе скептицизма на Качински към ЕС и дълбокото му недоверие към Германия. В един от епизодите, преди визита на германския канцлер Ангела Меркел, асистент на Председателя (подобие на вътрешния министър Мариуш Блашчак) измъква знамето на ЕС от гумен галош, за да декорира кабинета. Асистентът казва, че обикновено използва знамето да му топли краката, докато бере гъби в гората. Глобус, изобразяващ огромната Полша, заобиколена от океани, краси бюрото на Председателя - ироничен намек, че Полша е наистина целият свят за Качински. А Ангела Меркел може да се среща с Председателя, само ако получи разрешение от неговия страховит секретар.\r\n\tДействителният Качински сякаш възприема шоуто със спокойствие. \"Добре е хората да се смеят, човек се нуждае от смях\", казва Качински в радиоинтервю. \"А фактът, че се смеят на мен? Е, може да кажете, че аз сам съм си виновен\", добавя той.", "date": " | 14:29 | 30 юни 2017 | ", "title": "Популярно полско тв шоу държи на мушка консервативния лидер Ярослав Качински"}
{"url": "http://www.mediapool.bg/pomoshti-ot-oon-za-siriyskite-bezhantsi-razvivat-ikonomikata-na-livan-news266036.html", "text": "За три години Али Хиами, който държи бакалница, взе да печели шесторно повече и си купи апартамент. Дребният бизнес в Ливан се съживи заради бума в покупките, правени от сирийските бежанци с дебитни карти, раздавани от ООН.\r\n\tКартите се захранват с по 27 долара месечно на човек; инициативата е на Световната програма по прехраната. В началото те бяха предназначени единствено за покупка на хранителни продукти. После други агенции на ООН започнаха да ги използват за предоставяне на други помощи.\r\n\t\"Продавах стока за 50 милиона ливански лири (близо 29 000 евро) срещу 300 милиона лири (176 000 евро)\" днес, споделя с радост Хиами, говорейки за годишните си доходи.\r\n\tВитрината на магазина му в южен столичен квартал е украсена със синя лепенка на ООН, стартирала този проект през 2013 г. съвместно с около 500 партньорски магазина из страната.\r\n\tПодобни помощи получават в Ливан към 700 000 бежанци и програмата е добре дошла за бакалските дюкянчета, живуркали едвам-едвам.\r\n\t\"Тази програма промени живота ми. Купих апартамент в Бейрут и платих следването на децата\", твърди 55-годишният бакалин, наел междувременно още шестима служители.\n\n\r\n\tСпоред него \"клиентите от Ливан купуват по-малко от сирийците, които имат големи семейства и консумират повече\". Трупал навремето дългове, Хиами се хвали днес, че печели около 8800 евро на месец при едва 2000 в миналото.\r\n\tТърговецът се нагажда според клиентелата - продава рафинирано масло, халва и много чай, по който \"си падат сирийците\".\r\n\tКартите явно са по-практични за бежанците от раздаваните преди ваучери за храна, които трябваше да се използват наведнъж.\r\n\tУм Имад заявява, че картата, валидна пет години, я прави \"независима\". Тя трябва да я представя в магазините заедно със своя сертификат, издаден от Върховния комисариат за бежанците.\r\n\tЛиван бе неведнъж приветстван за щедростта, проявявана към сирийските бежанци - близо един милион по данни на ООН или четвърт от местното население, - но присъствието им често предизвиква ксенофобски коментари.\r\n\tПо искане на ливанското правителство от 2015 г. ООН не регистрира вече бежанците, идващи от Сирия.\r\n\tСпоред някои тези хора, избягали от войната, са бреме за страната, затънала в дългове, но други твърдят, че те допринасят за икономиката с покупките си и плащания жилищен наем.\r\n\tОмар ал Шейх - търговец и партньор на програмата от четири години насам, говори за скок в месечните си печалби от 4400 на 7000 евро.\r\n\tТвърди обаче, че е изгубил 20 на сто от клиентите ливанци, посещавали магазина му в Нуейри, Западен Бейрут. Разказва как един ден нервиран ливанец, неуспял да открие търсената стока, му подвикнал: \"Ти вече работиш само за сирийците!\".\r\n\t\"Те са човешки същества. Има война в страната им, трябва да им помагаме\", казва 45-годишният мъж.\r\n\tМагазинчетата, работещи с програмата, отново стъпват на крака. Така е не само в Бейрут, но и в провинцията.\r\n\t\"За осем месеца наех още три склада за стоката, отворих и плод-зеленчук\", казва доволно Али Садек Хамза, който върти търговия недалеч от Баалбек в източната долина Бекаа.\r\n\tДнес 60 на сто от клиентите му са сирийци, но 26-годишният предприемач уверява, че идват и ливански купувачи, защото \"продава по-евтино\".\r\n\tВсеки месец програмата разпраща до партньорските магазини списък с препоръчителни цени, за да бъдат по-конкурентоспособни.\r\n\tОт 2013 г. сирийските бежанци са похарчили в тези магазини към 800 милиона евро според агенцията на ООН.\r\n\t\"Ливанската икономика също печели от програмата, не само бежанците от Сирия\", заявява Едуард Джонсън от пресслужбата на ООН в Бейрут.\r\n\tПрограмата е примамлива и за по-едри ливански компании - договор с програмата са сключили три вериги от супермаркети.\r\n\t\"Целта ни е да правим печалба, а същевременно подпомагаме и бежанците\", обяснява Слейман Слейман, висш служител в една от веригите - UCCM, която притежава 36 обекта в страната.\r\n\tЗа да привличат сирийските бежанци, супермаркетите от тази верига им правят отстъпка от 7 на сто.\r\n\t\"Продаваме повече, съответно правим по-големи поръчки на доставчиците си. Това активизира икономиката\", добавя със задоволство Слейман.", "date": " | 14:32 | 30 юни 2017 | ", "title": "Помощи от ООН за сирийските бежанци развиват икономиката на Ливан"}
{"url": "http://www.mediapool.bg/estoniya-poema-predsedatelstvoto-na-saveta-na-es-news266037.html", "text": "Естония поема от днес официално председателството на Съвета на ЕС. Събитието бе отбелязано снощи с концерт в стара електроцентрала в столицата Талин в присъствието на председателите на Европейския съвет и на Европейската комисия Доналд Туск и Жан-Клод Юнкер, предаде БТА.\r\n\tГордеем се с днешното събитие, коментира пред журналисти естонският президент Керсти Калюлайд. Тя отбеляза, че не всичко е готово, защото заради отказа на Великобритания да председателства Съвета на ЕС покрай решението да напусне Общността, Естония (както и България от 1 януари догодина) се налага да оглави институцията половин година по-рано от предвиденото.\r\n\tНапускането на Великобритания няма да бъде определящо за нашето председателство, но покрай този процес всички разбраха, че да обвиняваш Брюксел излиза скъпо, коментира Калюлайд. Тя определи като голям приоритет за Естония укрепването на Шенген и добави, че нейната страна не се страхува от Русия, защото е в НАТО.\r\n\tКалюлайд посочи, че втечненият газ е намалил зависимостта на доставките, но е ударил транзитните държави. Тя препоръча транзитните страни \"да се дерусифицират\". Президентът заяви, че би приела разширяването на газопровода \"Северен поток\", ако бъде признат за политически проект.\r\n\tДоналд Туск заяви на официалната церемония по откриването на председателството, че Естония е пример в трудния процес на декомунизация. ЕС доказа, че е всичко, което сме се надявали да бъде - мир и свобода, и избор, за който не съжаляваме, посочи естонският премиер Юри Ратас. Имаме много да научим от Естония, особено по въпроса за цифровизацията, допълни Жан-Клод Юнкер.\n\n\r\n\tДостиженията в електронното управление са днешната визитка на Естония и това е тема, която присъства постоянно в разговорите с политици и предприемачи. Според официалната статистика само въвеждането на електронния подпис в личните карти на естонците пести на държавата с население от 1.3 милиона души по два процента от брутншя вътрешен продукт на година - стойност, равна на бюджетите за отбрана на държавите от НАТО през 2024 г., според общите намерения. Информационните технологии осигуряват седем на сто от БВП на Естония.\r\n\tНямаме магистрали и не сме свикнали да управляваме автомобил с висока скорост, пояснява президентът Калюлайд. Но добавя, че аз сметка на това всички естонци имат \"висока кибернетична хигиена\". По нейните думи за въвеждането на електронното управление не са необходими най-нови технологии, а трябва електронна култура. Според нея държавите, които са в началото на този път, е добре да оставят изборите по електронен път за по-нататък.\r\n\tЕстония започва първите опити в електронизирането на живота през 90-те години на миналия век, а днес е водеща сила в тази посока и е готова да споделя опита си. Естонците разполагат с \"правото да отговарят само веднъж\" - т.е. властта няма право да им задава повторно въпрос, на който вече са отговорили - например какъв е имейлът им или къде се намира жилището им. Сред малкото услуги, недостъпни онлайн, са сключването на брак и изповядването на имотна сделка. Тези услуги са изключени от електронното управление от съображения за сигурност.\r\n\tЕдва четири процента от естонците днес не подават данъчните си декларации онлайн. Гражданите имат право да попълват данните и на хартия, но фирмите могат да общуват с администрацията само по електронен път. Според представителите на правителството, така отпада нуждата от наемането на счетоводители, а бюрокрацията се свежда до нула.\r\n\tПо данни на естонското министерство на икономиката, в резултат Естония има \"най-добра данъчна събираемост в света и 50 пъти по-добра полиция\". В страната 85 на сто от училищата са електронизирани, от повече от десетилетие са въведени електронни здравни картони. Естония първа в света въвежда през 2005 г. електронното гласуване, достъпно от 116 държави. Всеки трети естонец избира управляващите онлайн и това прави изборите 2.5 пъти по-евтини.\r\n\tСпоред Клен Ярац, директор по въпросите на ЕС в естонското министерство на икономиката, неговата страна е политически най-добре вписаната в ЕС от балтийското трио (с Литва и Латвия). По неговите думи е \"досадно\", когато за Естония се говори като за Източна Европа.", "date": "14:34 | 30 юни 2017 | ", "title": "Естония поема председателството на Съвета на ЕС"}
{"url": "http://www.mediapool.bg/sasht-podgotvyat-prodazhba-na-orazhiya-za-taivan-pekin-protestira-news266038.html", "text": "Китай заяви днес, че \"твърдо се противопоставя\" на подготвяната продажба на американски оръжия за Тайван - остров, разглеждан от Пекин като китайска провинция, предаде Франс прес.\r\n\tАдминистрацията на президента Доналд Тръмп одобри оръжейни продажби за Тайван за общо 1,3 милиарда долара, съобщиха по-рано висши американски представители. САЩ планират да продадат на Тайван оръжия за 1,42 млрд. долара - предложение, за което правителството информира Конгреса, каза говорителката на Държавния департамент Хедър Науърт, цитирана от Ройтерс.\r\n\tПентагонът уточни, че става дума по-специално за управляеми бомби, ракети и торпеда.\r\n\tПекин \"протестира официално пред САЩ\", подчерта на седмичния си брифинг за журналисти Лу Кан, говорителят на китайското външно министерство.\r\n\tКитай разкритикува САЩ, наложили за пръв път санкции на китайска банка, обвинена от Вашингтон, че извършва непозволени операции със Северна Корея. Учреждението ще бъде лишено от достъп до американската финансова система.\n\n\r\n\t\"Отправяме към американската страна молба да спре тези погрешни действия, за да се избегнат всякакви последици за други сфери на сътрудничество\", заяви Лу Кан.\r\n\tКитайската \"Банк ъв Дандун\" в едноименния град \"се разглежда като първостепенен източник на безпокойство във връзка с пране на пари\", заяви в Белия дом министърът на финансите Стивън Мнучин.\r\n\t\"Това е твърде показателно, защото става дума за първата банка, регистрирана\" в рамките на програмата за санкции срещу Северна Корея, отбеляза той.\r\n\tМнучин добави, че тези мерки \"изобщо\" не са насочени срещу Китай, а срещу двама души с китайски произход и една транспортна компания.\r\n\tМинистърът увери, че САЩ \"ще продължат да работят\" с Китай. По думите му Вашингтон е \"решен да отреже финансирането на Северна Корея, докато тя не започне да се държи, както трябва\".\r\n\tСпоред комюнике на министерството става дума за ответни мерки, след като \"Северна Корея продължава да заобикаля международните санкции и развива оръжия за масово поразяване\".\r\n\tСАЩ прибягнаха до тях в деня, когато южнокорейският президент Мун Дже-ин пристигна на посещение във Вашингтон, посочва АФП.\r\n\tАмериканското министерство обвинява \"Банк ъв Дандун\", че служи за посредник \"в неразрешена финансова дейност от страна на КНДР\", като улеснява транзакции за милиони долари в полза на фирми, замесени в програмата за балистични ракети на Пхенян.", "date": "14:35 | 30 юни 2017 | ", "title": "САЩ подготвят продажба на оръжия за Тайван, Пекин протестира"}
{"url": "http://www.mediapool.bg/poroini-dazhdove-prichiniha-navodneniya-v-germaniya-news266039.html", "text": "Проливни дъждове с гръмотевични бури в Северна и Източна Германия в четвъртък наводниха пътища и сгради, блокираха магистрали, а противопожарните служби получиха стотици обаждания за аварии, предаде Асошиейтед прес.\r\n\tВ столицата Берлин беше обявено и извънредно положение, след като в централата на спасителните служби постъпиха над 700 сигнала за наводнени мазета и подземни паркинги и обаждания с молба за помощ.\r\n\tЕдин от най-натоварените пътища в Берлин - А100 - остана затворен с часове заради пороя. Спряно беше и движението на влаковете по две линии на метрото, тъй като метростанциите и трасетата бяха наводнени. Няма данни за пострадали.\r\n\tЗа наводнени къщи и улици съобщаваха също от източните провинции Бранденбург, Долна Саксония и Тюрингия, а също от Хановер и от по-малки градове в Северна Германия. В Потсдам под вода се оказаха няколко главни улици, поради което се образуваха километрични задръствания.\r\n\tВ. \"Велт\" съобщи, че в някои части на столицата са паднали валежи до 100 литра на кв. м.\n\n\r\n\tСпоред метеоролозите проливните дъждове в Берлин и околностите му, както и в южните райони на Германия, ще продължат.", "date": "14:36 | 30 юни 2017 | ", "title": "Поройни дъждове причиниха наводнения в Германия"}
{"url": "http://www.mediapool.bg/germanskiyat-parlament-prie-zakon-za-borba-sreshtu-ezika-na-omrazata-news266040.html", "text": "Германският парламент прие в петък закон, предвиждащ строги мерки срещу езика на омразата в социалните мрежи, който според критиците може да има тежки последици за свободата на словото в интернет, предаде Асошиейтед прес.\r\n\tТекстът предвижда налагане на глоби до 50 милиона евро на социални медии, които системно не премахват незаконно съдържание до една седмица, включително клеветнически \"фалшиви новини\".\r\n\tПравосъдният министър Хайко Маас настоя, че социалните мрежи не предотвратяват използването на техните сайтове за разпространение на подстрекателски възгледи и невярна информация.\r\n\tСпециалисти по правата на човека и интернет компании заявиха, че законът може да засегне сериозно свободата на словото.", "date": "14:37 | 30 юни 2017 | ", "title": "Германският парламент прие закон за борба срещу езика на омразата"}
{"url": "http://www.mediapool.bg/kitaiskiyat-prezident-e-v-honkong-news266042.html", "text": "Китайският президент Си Цзинпин наблюдава в петък, на втория ден от посещението си в Хонконг, най-мащабния военен парад, организиран в бившата британска колония от самото й завръщане преди 20 години в лоното на Пекин, предаде Франс прес.\r\n\tТази демонстрация на сила се състоя часове след освобождаването на борещи се за демокрация активисти, арестувани в сряда при протест, изразяващ несъгласие с увеличаване на китайското влияние върху града.\r\n\tСи Цзинпин пристигна в Хонконг вчера във връзка с церемониите по случай 20-ата годишнина от завръщането на бившата британска колония под юрисдикцията на Китай. Част от жителите на града са убедени, че Пекин вече не зачита известния принцип \"Една страна - две системи\". Той гарантира на Хонконг до 2047 г. свободи, непознати в континентален Китай.\r\n\tОблечен с черен костюм, напомнящ този на Мао, китайският президент присъства, застанал прав в джип, на голям военен парад, организиран в потънала в зеленина въздушна база в Северен Хонконг. Докато автомобилът преминаваше бавно пред строените войници и матроси, Си Цзинпин поздравяваше войските със \"Здравейте, другари!\", а те отвръщаха в хор: \"Здраве желаем, председателю!\"\r\n\tВ парада участваха също ракетни пускови установки и щурмов хеликоптери.\n\n\r\n\tНародоосвободителната армия на Китай (НОАК) е официално натоварена с отбраната на Хонконг. Мнозина местни жители пазят спомена за репресиите спрямо Движението от Тянанмън и през 1997 г. се страхуваха от влизането на китайската армия в града. Но вече 20 години НОАК се държи изключително дискретно в бившата британска колония и практически е невидима там.\r\n\tПолицията в Хонконг освободи 26 участници в продемократични протести, арестувани в навечерието на визитата на Си Цзинпин. Те са освободени под гаранция и трябва да се явят в полицията в края на септември, посочиха в изявление силите на реда. Демонстрантите, сред които е и водачът на студентско протестно движение Джошуа Уон, бяха задържани, след като се покатериха на монумент, символизиращ предаването на града от британците на Китай.\r\n\tСпоред полицията не са им повдигнати обвинения. Пекин цели да избегне всичко, което би могло да възпрепятства доброто протичане но първото посещение на Си Цзинпин в Хонконг като президент - месеци преди конгрес на Китайската комунистическа партия, който се очаква да заздрави властта й, отбелязва Франс прес.", "date": "14:38 | 30 юни 2017 | ", "title": "Китайският президент е в Хонконг"}
