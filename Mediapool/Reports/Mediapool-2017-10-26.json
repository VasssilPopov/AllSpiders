{"url": "http://www.mediapool.bg/sofiyskata-baza-na-lufthanza-tehnik-stana-nai-golyamata-na-kontserna-v-evropa-news271041.html", "text": "Базата на \"Луфтханза Техник\" (Lufthansa Technik) в София вече е най-голямата на германския концерн в Европа. В световен мащаб по-голяма от нея е само тази във Филипините. Това обяви Даниел Хофман, изпълнителен директор на българското подразделение, който разведе журналисти в столичната база на компанията след приключилото й разширяване.\r\n\tНа летище \"София\" е построен нов хангар за ремонт на самолети, с който линиите за капитални ремонти на машините на \"Луфтханза Техник\" стават осем.\r\n\tОт стъпването на българския пазар на компанията през 2007 г. в развитието й досега са инвестирани 100 млн. евро заедно с \"Бългериан Еъруейз Груп\".\r\n\tВ последното разширение съвместната инвестиция е 35 млн. евро, каза Пламен Атанасов, изпълнителен директор на българската компания.\r\n\tБазата на компанията е върху терен от 64 хил. кв. м на летище \"София\" и е изградена по последни технологични стандарти. Има капацитет да обслужи до 8 тясно корпусни самолета едновременно за основен ремонт и поддръжка, както и 1 самолет в носова позиция за работа по системите в кабината. В допълнение две от производствените линии предлагат възможност за цялостно боядисване. Работилници на площ от 5000 кв. м позволяват на \"Луфтханза Техник София\" да изпълнява всички спомагателни дейности, свързани с базовото обслужване на място или в тясно сътрудничество с останалите бази на авиогрупата.\r\n\tПри навлизането си на българския пазар \"Луфтханза Техник\" започна работа с 250 служители, днес те вече са над 1100 с тенденция да достигнат 1300, каза Атанасов.\r\n\tПричината за разрастването е централизирането на дейности в компанията и прехвърлянето им в София, заяви Даниел Хофман.\r\n\tПо думите му в момента около 550 души работят директно по базовото обслужване на самолетите, а останалите 550 са в логистиката. Планирането на ремонтите, поръчките на части и материали и други дейности за поделенията на компанията се извършват централизирано в София.\n\n\r\n\tХофман съобщи още, че само капиталните ремонти от създаването на софийското подразделение са 750.\r\n\tНовопостроеният хангар позволява ремонта на три самолета едновременно, за да се поберат машините две от тях ще влизат с опашката напред.\r\n\tДаниел Хофман заяви, че \"Луфтханза Техник\" държи една четвърт от авиационния пазар в Европа.\r\n\tДо края на лятото през 2018 г. всички самолети от групата на германската авиокомпания ще бъдат оборудвани с интернет, съобщи още мениджърът. Монтирането на антени за интернет продължава три дни заедно с тестовете.\r\n\tЗапочнало е оборудването на самолетите на \"Луфтханза\" и поделенията й \"Юроуингс\" (Eurowings) и \"Джърмънуингс\" (Germanwings) и половината флота на групата вече предлага достъп до мрежата. От есента на следващата година услугата ще се предлага и за самолетите на авиокомпании извън групата.\r\n\t\"Луфтханза Техник\" монтира антени за интернет и в другите си бази по света, но само в София това става със специално съоръжение извън хангарите, обясни Хофман.\r\n\tБългарското поделение е основано в края на 2007 г. и е открито през октомври 2008 г. \"Луфтханза Техник София\" е съвместно дружество между \"Луфтханза Техник\" AG (75.1%) и\r\n\t\"Бългериан Еъруейз Груп\" ЕАД (24.9%). Компанията е специализирана в линейно и базово обслужване на тясно корпусни самолети от семейството на \"Еърбъс\" и \"Боинг\". Освен в базата си на летище \"София\", компанията предлага линейно обслужване и на летищата в Бургас и Варна. Oбщият бpoй нa ĸлиeнтитe, ĸoитo имaт дoгoвoр, е 60, а оcнoвнитe ca \"Луфтханза\", \"Райънеър\", \"Катар Уъруейс\" и др.", "date": "2017.10.26", "title": "Софийската база на \"Луфтханза Техник\" стана най-голямата на концерна в Европа"}
{"url": "http://www.mediapool.bg/sauditskiyat-prestolonaslednik-razbarkva-ustanoveniya-red-news271023.html", "text": "Дошъл да разкрие плановете за футуристичен мегапроект на Червено море, младият престолонаследник на Саудитска Арабия представи в крайна сметка дръзка визия за радикално преобразяване на ултраконсервативното мюсюлманско кралство.\r\n\tНа икономически форум във вторник в Рияд, наречен \"Давос в пустинята\", 32-годишният Мохамед бин Салман обеща \"умерена\" Арабия, различна от образа на арабска страна, дълго смятана за износител на уахабизъм - свръхсурова версия на исляма, с която са закърмени много джихадисти по света.\r\n\tИзненадващата реч бе произнесена в разгара на реформите, вдъхновени от принца, които отбелязват най-големия културен и икономически прелом в модерната история на кралството, с фактическо маргинализиране на могъщата каста на религиозните консерватори, господствали в публичното пространство десетилетия наред, смятат анализатори.\r\n\t\"Няма да прекараме още 30 години от живота си в приемане на екстремистки идеи и ще ги унищожим на часа\", увери той под аплодисментите на участниците във форума, привлякъл 2500 души на ръководни позиции от цял свят.\r\n\tПринцът, наричан Ем Би Ес (МБС, инициалите на Мохамед бин Салман, бел. ред.), обеща връщане към \"умерения, толерантен ислям, отворен към света и всички други религии\", докато негови критици често заклеймяват неговия \"авторитаризъм\".\n\n\r\n\tИзказването му във вторник, в разгара на рекламирането на проект за развитие за над 500 милиарда долара на Червено море, се вписва в рамките на дързък реформатор в страна, където половината население е на под 25-годишна възраст.\r\n\t\"Това е най-ясната визия, която някога сме имали\" за Саудитска Арабия, заяви пред АФП анализаторката Лори Богарт от Вашингтонския институт за близкоизточна политика. \"Ясно е, че той променя в момента кралството, което предполага по-мека религиозна сфера с по-слабо влияние\".\r\n\tВизията за \"умерена Арабия\", смятана дълго време за оксиморон, е рискована и може да предизвика реакция сред консерваторите.\r\n\tТя обаче придобива конкретни очертания. Миналия месец жените получиха правото да шофират, скоро ще отворят врати кината, а саудитките честваха националния празник, заедно с мъжете, което бе нещо невиждано досега.\r\n\tОсвен това правителството обяви създаването на център за \"удостоверяване\" на думите на пророка Мохамед, който има за задача да премахне всички \"неверни и екстремистки\" интерпретации. А религиозната полиция, чийто дълг е да следи за спазването на половата сегрегация, е почти изчезнала от саудитските градове.\r\n\tНякои религиозни консерватори, които дълго време се противопоставяха на всякаква еволюция в статута на жените, подкрепиха решението да им се даде право да шофират.\r\n\tСпоред Али Шихаби, директор на \"Арейбия фаундейшън\" във Вашингтон, престолонаследникът е оказал задкулисно влияние, за да накара някои духовни сановници да подкрепят реформите му.\r\n\t\"Винаги ще има бунтари и реакционери, но неговата динамичност и сила, комбинирани с големия дял млади хора, подкрепящи промяната, му позволиха да постигне напредък по този път\", каза той.\r\n\tСпоред експерти изявленията и обявените мерки от принц Мохамед, син на 81-годишния крал Салман, са сътресение за кралството, управлявано от самото си създаване от уахабизма.\r\n\tВ същото време той работи за засилване на политическото си влияние във властта, прибягвайки по-конкретно към вълна от арести на дисиденти, включително на влиятелни духовници и интелектуалци.\r\n\tСред привържениците на Ем Би Ес доминира една идея: невъзможно е да се стигне до консенсус в страна, в която се провеждат безпрецедентни реформи.\r\n\tНа форума принц Мохамед бе дошъл преди всичко да продаде на чуждестранни инвеститори своя проект за гигантска зона за развитие на границите на Йордания и Египет, която ще се простира на 26 500 квадратни километра.\r\n\tРекламно видео показа футуристични градове с жени, облечени по западен маниер, които тренират или работят с мъже. Кадри, които контрастират със стриктния дрескод в Саудитска Арабия.\r\n\tНа конференцията също имаше жени, облечени в западен стил.\r\n\tНякои правителствени представители сравниха кампанията за реформи с движещ се с висока скорост автобус - или се качваш, или оставаш на място.\r\n\t\"Само мечтателите са добре дошли\", заяви принц Мохамед, но икономически анализатори се боят от твърде бързи промени в кралството.\r\n\t\"Може да се каже, че той прави твърде много (промени), твърде малко или твърде късно\", каза Стивън Потър, вицепрезидент на базираната в Чикаго компания \"Нордърн тръст\" и участник във форума. \"Всички обаче сме съгласни: промяната е необходима и е по-добре, отколкото да не се прави нищо\".", "date": "2017.10.26", "title": "Саудитският престолонаследник разбърква установения ред"}
{"url": "http://www.mediapool.bg/kontrolyor-v-gradskiya-transport-v-sofiya-tvardi-che-e-bil-prebit-ot-momicheta-news271018.html", "text": "Контрольор в столичния градски транспорт се оплака в четвъртък, че е бил пребит от три момичета. Това става ясно от съобщение на Центъра за градска мобилност.\r\n\tИнцидентът станал на спирката \"Военна академия\", където проверяващите свалили момичетата, защото пътували без билети в автобус 213.\r\n\tСлед разправия, момичетата си тръгнали, но броени минути по-късно се върнали и нанесли удари върху контрольора Георги Богданов. Колежките, които били с него не успели да му помогнат. Мъжът е със синини по лицето, допълват от Центъра за градска мобилност без да дават подробности. От МВР засега липсва коментар по случая.", "date": "2017.10.26", "title": "Контрольор в градския транспорт в София твърди, че е бил пребит от момичета"}
{"url": "http://www.mediapool.bg/angel-bonchev-e-obvinen-che-zaplashil-sina-si-s-pistolet-news271017.html", "text": "Бившият съдружник на Гриша Ганчев – Ангел Бончев, бе обвинен, че заплашил сина си Бончо Аврамов, че ще го убие с пистолет, съобщиха от прокуратурата в петък.\r\n\tТой бе задържан още в сряда вечерта, след като около 17.00 часа на хидропарка в Казичене заредил законния си \"Глок\", насочил го към сина му и се заканил: \"Ей сега ще те гръмна като куче!\"\r\n\tБончев бе отведен в столичното Осмо РПУ, но в четвъртък е бил освободен под гаранция от 500 лева, определена му от Софийската районна прокуратура. От съобщението на разследващите става ясно, че Аврамов е свидетелствал срещу баща си – почувствал \"основателен страх\" за живота си.\r\n\tАнгел Бончев бе една от жертвите на т.нар. банда за отвличания \"Наглите\" през 2008 г., като похитителите му дори отрязаха част от пръстите на една му ръка и ги пратиха на близките му като доказателство за сериозността на намеренията им. При плащането на откупа за свободата му бе отвлечена и покойната му днес съпруга Камелия.\r\n\tПри последвалите преговорите за нейното освобождаване той бе получил есемес, с който бе уведомен, че трябва да дари събраните до момента пари за откуп на фондация, която набира средства за лечение на рак на гърдата чрез кампания по телевизия бТВ.\r\n\tНа следващия ден Бончев направи официално изявление по телевизията и в него обяви, че собственикът на \"Литекс комерс\" Гриша Ганчев го е отстранил от целия бизнес, а събраната сума от 157 000 евро дарява на фондацията.\r\n\tВпоследствие бившият борец осъди окончателно фондацията \"Утре за всеки\", на която бе принуден да дари парите. Съпругата му Камелия Бончева пък почина от рак, който разви покрай отвличането й.", "date": "2017.10.26", "title": "Aнгел Бончев е обвинен, че заплашил сина си с пистолет"}
{"url": "http://www.mediapool.bg/opozitsiyata-vav-venetsuela-poluchi-nagrada-saharov-za-svoboda-na-misalta-news271022.html", "text": "Опозицията и политически затворници във Венецуела са носителите на наградата \"Сахаров\" за свобода на мисълта за 2017 г., съобщи във \"Фейсбук\" евродепутатът Ги Верхофстат, цитиран от ДПА.\r\n\t \r\n\tВенецуела е изпаднала в дълбока политическа и икономическа криза след опита на президента Николас Мадуро да консолидира властта си и да отнеме правомощията на контролираното от опозицията Национално събрание, създавайки друг законодателен орган, чиято задача е да пренаапише конституцията на страната.\r\n\t \r\n\tПредседателят на Европейския парламент Антонио Таяни заяви, че наградата не е само признание на \"смелата борба\" на демократичната опозиция във Венецуела, а цели да \"отдаде чест на венецуелския народ: на всички, които бяха несправедливо вкарани в затвора за изразяване на своето мнение, на борещите се всеки ден за оцеляване заради жестокия режим, на опечалените семейства, изгубили любими хора в продължаващите с месеци непрестанни протести за свобода\".\r\n\t \r\n\tТаяни каза, че призът потвърждава \"непоколебимата подкрепа за демократично избраното Национално събрание на Венецуела\".\r\n\t \r\n\tНаградата \"Сахаров\" за свобода на мисълта е учредена през 1988 г. от Европейския парламент. Тя се присъжда на \"хора, дали изключителен принос в борбата за човешки права по света\", се казва на сайта на институцията.\r\n\t \n\n\r\n\tНаградата включва сертификат и 50 000 евро. Тя ще бъде връчена на церемония в Страсбург на 13 декември.", "date": "2017.10.26", "title": "Опозицията във Венецуела получи награда \"Сахаров\" за свобода на мисълта"}
{"url": "http://www.mediapool.bg/belgiya-razgrashta-otnovo-edna-ot-nai-tamnite-stranitsi-v-savremennata-si-istoriya-news271024.html", "text": "В последните дни Белгия се връща към една от най-тъмните и кървави страници в съвременната си история - останалите и до днес без ясно обяснение масови убийства през 80-те години на миналия век, предава БТА от Брюксел.\r\n\t \r\n\tНаречени \"Убийците от Брабант\", неустановени досега извършители нападат между 1982 и 1985 г. супермаркети, където хладнокръвно разстрелват 28 и раняват над 40 беззащитни граждани. Заради незавършилото разследване слуховете за убийците и причините за действията им се множат, без нито една версия до днес да е напълно потвърдена.\r\n\t \r\n\tПреди дни местни медии разпространиха свидетелствата на мъж, който разказа, че брат му, бивш жандармерист, е признал на смъртния си одър, че е бил един от убийците. Това разкритие може да се окаже ключ към потвърждаването на най-тягостната версия - че извършителите на нападенията са били служители на белгийските специални служби.\r\n\t \r\n\tМинистърът на правосъдието Кун Генс коментира, че не изключва действията на убийците да са целели държавен преврат. Според известните сведения досега, най-вероятно поне част от бандата е била съставена от командоси и това се потвърди тази седмица от коментарите на бившия началник на поделението със специално назначение \"Диана\". Той заяви, че на мястото на последния масов разстрел през 1985 г. е видял свидетелства за действия, които е преподавал на своите подчинени навремето.\r\n\t \r\n\tВ четвъртък прокурорът на Лиеж съобщи, че в плавателен канал между Брюксел и Шарльороа, където се знаеше за изхвърлени от убийците вещи, са били открити оръжия и сандъци с надписи \"Жандармерия\". Макар разкриването на извършителите да изглежда все по-близо, причините за действията им може да останат загадка завинаги.\r\n\t \n\n\r\n\tСред възникналите версии са опит за предизвикването на преврат в държавата, за да бъде взета властта от крайнодесни сили; действия на успоредни тайни структури на НАТО за дестабилизация (част от мрежата \"Стей бихайнд\"); саботажни действия заради исканията за подмяна на използваната от специалните служби стара техника; действия на хора, които просто желаят да сеят смърт; обири с цел облагодетелстване.\r\n\t \r\n\tМнозина в Белгия са на мнение, че службите отдавна знаят истината, както и че тя трябва да бъде изречена, за да последва обществено помирение. Убийствата от Брабант са една от трагедиите на Белгия, настъпили почти едновременно с друго злощастно събитие - действията на убиеца Марк Дютру, осъден за изнасилването и мъчителното убийство на поне 11 малолетни момичета.", "date": "2017.10.26", "title": "Белгия разгръща отново една от най-тъмните страници в съвременната си история"}
{"url": "http://www.mediapool.bg/peevski-vnese-zakon-za-spasyavane-na-razgrabenoto-ot-ktb-news271002.html", "text": "Анонсираният проектозакон на депутата от ДПС Делян Пеевски срещу \"вторичното разграбване на КТБ\", както го нарече съавторът му Йордан Цонев, вече е внесен в парламента. Самият Пеевски не присъства на официалното представяне на проекта в четвъртък, направено от Цонев и колегата му от ДПС Хамид Хамид, който се оказа трети съвносител. Пеевски обаче разясни идеите си с писмо до медиите, а издаваният от него в. \"Телеграф\" съобщава да чакаме негово интервю в петък.\r\n\tПовечето независими наблюдатели коментират законодателната инициатива като безсмислена, тъй като разграбеното от Корпоративна търговска банка практически вече не може да бъде спасено на третата година след фалита й. Предложението е с обратна дата да бъдат отменени цесии, прихващания и промяната в собствеността на дружества, които са имали задължения към Корпоративна банка. От две на пет години се увеличава срокът, в който синдиците на КТБ могат да внасят отменителни искове.\r\n\tСпоред юристи предложеното действие на закона със задна дата противоречи на конституцията.\r\n\tЗатова и предположенията са, че става дума за пореден епизод от войната между бившите бизнес партньори Делян Пеевски и Цветан Василев, като политикът от ДПС е в по-силна позиция, тъй като може да ползва държавната машина за свои цели. Конюнктурният интерес в случая най-вероятно е битката за \r\n\tЗаявената цел на закона е да спре \"продължаващото повече от три години разграбване на активите, придобити със средства на \"Корпоративна търговска банка\" АД – в несъстоятелност (КТБ), да бъдат възстановени в полза на банката неправомерно заличените обезпечения, както и да се даде възможност на синдиците на банката да попълнят в максимална степен масата на несъстоятелността\".\n\n\r\n\tВнасянето на проекта стана седмица след като Йордан Цонев , че заедно с Пеевски са написали \"закон против вторичното разграбване на КТБ\".\r\n\t\r\n\tВ четвъртък пред журналисти Цонев обясни, че заедно с Пеевски и Хамид са анализирали внимателно случващото се след фалита на КТБ:\"Направили сме изводите, че основа на този процес е начинът, по който е функционирала КТБ. На второ място на пропуските в законодателството, които са обясними предвид това, че законодателството, касаещо банковата несъстоятелност, е съобразено нормалното функциониране на банките, а не с това на една банка по начина, по който е функционирала КТБ\".\r\n\tПо думите му трябва да се изчистят и проблемни грешки, допуснати от квесторите с неправомерни техни действия.\r\n\tЦонев обяви, че внесените промени в Закона за кредитните институции и Закона за банковата несъстоятелност са отговорът на всички обвинения към Пеевски, че е участвал както във фалита на КТБ, така и във вторичното разграбване на активите й.\r\n\t\"Манипулации и фалшификации са, че нашият колега Делян Пеевски участва в този процес. Той не е участвал нито в управлението на банката, нито на надзора, нито е спомогнал юридически за случилото се в КТБ\", заяви Цонев.\r\n\tНа въпрос на Mediapool защо скандалният народен представител и неуспял шеф на ДАНС не обясни идеите си сам, колегата му Цонев отговори, че той е избрал друг начин да представи вижданията си. Очевидно Цонев имаше предвид анонса в \"Телеграф\" за предстоящо интервю с издателя на Нова Българска медийна група.\r\n\t\r\n\tПо-късно в четвъртък обаче Пеевски, който не е виждан в парламента от деня на полагането на депутатската си клетва и не е говорил директно пред медии, разпространи писмо с разяснения на закона си.\r\n\t\"Искаме да бъде създадена законова рамка, която да се противопостави както на порочния пирамидален модел на функциониране на банката, реализиран от Цветан Василев и неговото обкръжение, така и на създадената след затварянето на банката престъпна организация за отклоняване на активите\", декларира той.\r\n\tСпоред Пеевски от момента на поставянето на КТБ под специален надзор пред юни 2014 г., никой от политиците и \"псевдо-финансови анализатори\" не назовал истинския проблем, че имуществото, закупено с пари с произход КТБ, не може да достигне до масата на несъстоятелността. По думите му обществото съзнателно било заливано с \"фалшиви новини, с неверни факти и инсинуации, единствено с цел да прикрият по този начин ограбване на активите и извършителите на грабежа\".\r\n\tДепутатът от ДПС, който се смята, че стои зад фалита на КТБ, след като бившият й мажоритарен акционер Цветан Василев отказал да подели с него бизнеса си, заявява още: \"С този законопроект за пореден път доказваме, че стоим твърдо зад пълното разкриване на истина за КТБ - както относно източването на банката, така и спрямо последвалото разграбване на активите, закупени пряко или опосредено с пари на банката\".\r\n\t\r\n\tПроектът на Пеевски най-общо предвижда обезсилване със задна дата на цесиите и прихващанията, направени по време на квестурата на КТБ, чрез които банката загуби около 850 млн. лв. Предвижда се също да се отмени освобождаването на обезпеченията по кредитите, които се счетоха за погасени след прихващанията.\r\n\tПредложени са няколко нови текста в Закона за банковата несъстоятелност. Според един от тях \"временният синдик и синдикът нямат право до момента на започване осребряване имуществото на банката, да заличават учредени от длъжници обезпечения, с изключения на случаите, при които вземането на банката е погасено изцяло чрез парично плащане\".\r\n\tПеевски, Цонев и Хамид предлагат още създаването на нов член за \"Несъстоятелност на сделки извършени от трети лица\". Законопроектът предвижда също обявяване за нищожни на обезпечения, учредени от длъжници или от трети лица в полза на банката от момента на поставянето на банката под особен надзор до момента на започване осребряване на имуществото.\r\n\tАко законът бъде приет, ще се обяви за недействително всяко прехвърляне на акции и дялове от търговски дружества, извършено от длъжник на банката след датата на обявяване под особен надзор.\r\n\t\"Предвид, че методите за вторичния грабеж на активите, закупени с пари на КТБ, представляват фактически и правен прецедент – основно чрез фиктивни и многократни цесии, позволяващи формиране на \"вземане\" в полза на новорегистрирани дружества с минимален капитал, които на свой ред предявяват това вземане към дружество с активи, с произход от КТБ, то адекватният законодателен отговор е крайно необходим. По същия начин стои въпросът и с неправомерно заличените обезпечения от страна на бившите квестори на КТБ, което позволи активи за стотици милиони лева да преминат в собственост на физически лица, кухи дружества и офшорни фирми, без срещу това да са постъпили пари в масата на несъстоятелността\", обясни мотивите си Делян Пеевски.\r\n\tОт докладите на синдиците става ясно, че са заведени над 800 дела по направени цесии и прихващания, които в момента текат. Г-н Пеевски избра друга форма да ви информира и вие ще видите, че той ще информира обществеността за своята позиция и за работата си по този законопроект\", заяви от своя страна Йордан Цонев.\r\n\tХамид Хамид допълни, че стотици активи са измъкнати: \"На сайта на КТБ може да видите подробна справка на всички. Обмисляме като идея да криминализираме участието на такива лица в подобна схема\".\r\n\t\"Ако законопроектът бъде приет, той ще се яви ефективен правен инструмент в ръцете на синдиците, за да възстановят разграбеното от КТБ . Към този момент синдиците нямат такъв правен инструмент\", допълни Хамид. По думите му журналистите трябва да следят кой ще се обяви против този закон, защото това ще са или облагодетелствалите се или техните \"служители, за да не използвам друга дума\".\r\n\tНито Цонев, нито Хамид дадоха конкретен пример за случай, който ще бъде засегнат от законовите текстове.\r\n\t\r\n\tЙордан Цонев заяви, че с останалите парламентарни групи не са водени разговори по внесените корекции.\"Наблюдавайте внимателно как ще се държат по този закон другите парламентарни групи, защото по това ще разберем кой реално иска разграбените активи да бъдат върнати на държавата, каза той.\r\n\tПредседателят на парламентарната група на ГЕРБ Цветан Цветанов каза, че ще вземат политическо решение по проекта след като се запознаят с него: \"В момента смятам, че е несериозно да коментирам в кулоарите нещо, което някой е направил като коментар и да даваме някаква оценка\".\r\n\t\r\n\tЦветанов уточни, че компетентните органи трябва да се произнесат дали има вторично разграбване: \"Това са прокуратурата и службите, които имат пряко отношение към сигурността на държавата. Нека да бъде представен законопроектът, да се запознаем и тогава да можем да го коментираме. В момента каквото и да кажа, ще бъде несериозно, а също така може да бъде и изтълкувано в едната или в другата посока\".\r\n\t\r\n\tМного е съмнително, че целта на законопроекта - да обезсили цесиите и прихващанията със задна дата, може да се случи на практика. Подобни текстове, които имат обратно действие по отношение на толкова много сделки и лица, са твърде спорни от юридическа гледна точка и едва ли могат да бъдат приети, коментираха юристи пред Mediapool.\r\n\t\"Този законопроект изглежда по-скоро като политическа инициатива, отколкото като нещо, което реално може да свърши работа и да е ефективно\", коментира икономистът от \"Индъстри уоч\". По думите му много хора както от лагера на Делян Пеевски, така и от този на Цветан Василев са се възползвали от спорните цесии и прихващания по време на квестурата. \"Сегашната инициатива поне отстрани изглежда като част от войната между двата лагера, която по принцип е доста сложна и голяма и в която всеки използва инструментите, с които разполага\", каза още Богданов.\r\n\t\"Тази позиция с внасянето на подобен законопроект от страна на Цонев и Пеевски за мен не е почтена. Те не подкрепиха нашата позиция за международно разследване, която изразихме в самото начало на кризата с банката. Но по-важното е те да отговорят на въпроса кой разреши цесиите и прихващанията, които сега те искат да обезсилят. Всичко това се случи по време на кабинета \"Орешарски\", коментира бившият депутат от реформаторите , който е част от групата за натиск по темата \"КТБ\".\r\n\tСпоред него ДПС е наясно, че написаното в законопроекта няма да се случи, а самата инициатива е по-скоро рекламна кампания и е на принципа \"след дъжд - качулка\".\r\n\t\"Връщането назад във финансите е много трудно\", каза Димитров и поиска Цонев и Пеевски да отговорят какво са правили, докато се случваха цесиите и прихващанията, кой ги е разрешил и какви действия са предприети срещу квесторите. Мартин Димитров смята още, че днес няма никакъв смисъл от приемането на такъв законопроект, но все още има смисъл от провеждането на международно разследване по случая \"КТБ\".\r\n\t\"Подкрепям законопроекта, защото той ще даде възможност за възстановяване на по-сериозни средства в масата на несъстоятелността на КТБ\", каза пък бившият министър на финансите в кабинета \"Орешарски\" Петър Чобанов, който беше на поста по време на квестурата в КТБ. По думите му е некоректно да се твърди, че правителството тогава е могло да вземе мерки срещу цесиите и прихващанията, защото то не е имало никаква власт върху квесторите, за които трябва да отговаря БНБ. \"Освен това в онзи момент нямаше действащ парламент и нямаше как да бъдат приети законодателни промени. Нямаше воля дори за приемането на законопроекта на ДПС за разделянето на КТБ на добра и лоша банка\", каза още Чобанов.", "date": "2017.10.26", "title": "Пеевски внесе закон за спасяване на разграбеното от КТБ"}
{"url": "http://www.mediapool.bg/sled-225-dni-pregovori-holandiya-ima-pravitelstvo-news271026.html", "text": "Ново холандско правителство, начело с премиера десноцентрист Марк Рюте, положи клетва пред крал Вилем-Александър, с което бе сложен край на най-дългите коалиционни преговори в историята на страната, съобщи Ройтерс в четвъртък.\r\n\t \r\n\tТретият кабинет на Рюте, откакто той дойде на власт през 2010 г., ще има мнозинство от само едно място в двете камари на парламента. Това означава, че несъгласието дори на един депутат може да изложи на опасност плановете на коалицията, отбелязва Ройтерс.\r\n\t \r\n\tПреговорите за формиране на управляващо мнозинство продължиха 225 дни, през които партиите дискутираха чувствителни въпроси, като се започне от имиграцията и се стигне до евтаназията и корпоративните данъчни ставки.\r\n\t \r\n\tСъгласно подробно правителствено споразумение, постигнато по-рано този месец, ще има голямо намаляване на данъците за компаниите и работниците. Това ще увеличи покупателната способност на потребителите и ще направи петата икономика в еврозоната по-атрактивна дестинация за чуждестранни инвеститори.\r\n\t \r\n\tКоалицията включва либералната Народната партия за свобода и демокрация на Рюте, центристката \"Демократи-66\", консервативните Християндемократически призив и Християнски съюз. Това е завой надясно в сравнение с досегашното правителство на Народната партия за свобода и демокрация и лявоцентристката Партия на труда.\r\n\t \n\n\r\n\tДосегашният холандски финансов министър и председател на Еврогрупата Йерун Дейселблум няма бъде част от новия кабинет. Той ще бъде заменен от 42-годишния християндемократ Вопке Хукстра.\r\n\t \r\n\tМинистерството на външните работи ще поеме бившият парламентарен лидер на Народната партия за свобода и демокрация Халбе Зейлстра.", "date": "2017.10.26", "title": "След 225 дни преговори Холандия има правителство"}
{"url": "http://www.mediapool.bg/kmetat-na-sofiyskiya-mladost-e-sreshtu-novi-nebostargachi-krai-bul-tsarigradsko-shose-news271025.html", "text": "Кметът на софийския район \"Младост\" Десислава Иванчева критикува подготвените от администрацията на столичния кмет Йорданка Фандъкова промени в Закона за устройство и застрояване на Столичната община. Измененията бяха внесени преди няколко седмици в парламента от група народни представители от ГЕРБ, след като няколко месеца бяха промотирани от главния архитект на столицата Здравко Здравков.\r\n\tНовите текстове предвиждат ограничения за височината на новите сгради в София и дават възможност за изграждане на нови небостъргачи само в две зони на града - край седми километър на бул. \"Цариградско шосе\", където е 126-метровия \"Капитъл форт\" и се строи 202-метровият \"Скай форт\", и при пресечката на бул. \"Царица Йоана\" с Околовръстното шосе в жк. \"Люлин\".\r\n\tРайонният кмет на \"Младост\" Иванчева, която спечели изборите за поста срещу кандидата на ГЕРБ, възразява срещу твърдението в мотивите към законопроекта, че той е съгласуван с всички 24 районни администрации в столицата. По думите ѝ тя разбрала за проекта от медиите и се запознала с конкретните текстове, след внасянето им в Народното събрание. В същото време 80% от територията на едната зона за високо строителство, предложена в проекта, са част от район \"Младост\". В момента тези терени били \"богато озеленени\", а ако се приемели текстовете, предложени от ГЕРБ, към бъдещото високо строителство на практика нямало да има изисквания за озеленяване.\r\n\tДругото възражение на Иванчева, изпратено официално до парламентарната комисия по регионална политика, е че не са представени анализи и транспортно-комуникационни модели за това как изграждането на високи сгради в района на магазин \"Метро\" и Интер експо център ще повлияе на трафика в района. Според местната администрация той и в момента е интензивен, а при изграждането на нови високи сгради ще бъде допълнително затруднен.\r\n\tИванчева смята, че предлаганите законови промени са в разрез с Общия устройствен план (ОУП) на София. ОУП обаче се изготвя според Закона за устройство и застрояване на Столичната община, а не обратното.\n\n\r\n\tОт Столичната община коментираха, че промените в закона за устройство на София са представяни на няколко пъти в различни формати и са качени на сайта на направлението \"Архитектура и градоустройство\", където всеки може да се запознае с тях.\r\n\tОтношенията между централната администрация и районното кметство на \"Младост\" са обтегнати, откакто кмет на района е Десислава Иванчева, която се яви на изборите като кандидатура на инициативен комитет, а преди това водеше протестите срещу застрояването на района.", "date": "2017.10.26", "title": "Кметът на софийския \"Младост\" е срещу нови небостъргачи край бул. \"Цариградско шосе\""}
{"url": "http://www.mediapool.bg/tisenkrup-planira-nov-logistichen-tsentar-v-bulgaria-news271028.html", "text": "Една от най-големите компании в света в производството на стомана, асансьори и компоненти за автомобилната индустрия \"ТисенКруп\" планира да отвори нов логистичен център в България, съобщи Министерството на икономиката.\r\n\tПредставители на германската компания са на посещение у нас за проучване на възможности за инвестиции и разширяване на дейността си по покана на заместник-министъра на икономиката Александър Манолев.\r\n\tКомпанията е на българския пазар от 2005 г. чрез дружеството \"ТисенКруп Матириалс България\" ООД. В него 80 на сто от акциите се държат от \"ТисенКруп\", а останалите са собственост на българската \"Юпитер Стомана\". В България компанията се занимава със складиране и продажба на едро на стоманени продукти и няма производствена база.\r\n\t\"Със сигурност ще останем част от този сектор в България, където постигаме добри резултати\", казва Мартин Щилгер, изпълнителен директор за Източна Европа в направление \"Материали\" на \"ТисенКруп\". По думите му през последните години те са инвестирали над 5 млн. евро в базата си в София като и към момента я разширяват.\r\n\tДружеството разполага с още три бази в страната - в Пловдив, Русе и Бургас. Единствено складовата им база в Бургас е под наем, а останалите са тяхна собственост, става ясно от финансовия отчет на компанията. Базата им в Русе пък е ключова за развитието на компанията на румънския пазар.\n\n\r\n\tЧетирите складови бази на компанията покриват около 80 на сто от българския пазар. В момента \"ТисенГруп\" разглеждат няколко локации за изграждането на новия си логистичен център, се казва в съобщението на икономическото министерство.\r\n\tНай-вероятно става въпрос за Северозападна България, която в момента не е покрита, но откъдето компанията може да атакува успешно и сръбския пазар.\r\n\t\"Можете да се възползвате от редица насърчителни мерки от държавата, ако планирате нова инвестиция в регион с висока безработица\", е казал зам.-министърът на икономиката Александър Манолев по време на срещата. Той е рекламирал и възможностите, които предлагат държавните индустриални зони и е показал локации с перспектива за разширяване.\r\n\t\"Надяваме се не само да останете в страната ни, но и да планирате ново разширение на дейността си, а в дългосрочен план това да бъде основа за откриване и на производства от други сектори на концерна в България\", каза още Манолев.\r\n\tОт страна на германския концерн на срещата в икономическото министерство са участвали Мартин Щилгер, изпълнителен директор за Източна Европа в направление \"Материали\" на \"ТисенКруп\", Михаел Ридер, ръководител за вътрешната и външна комуникация на концерна, Георги Николов, управител на \"ТисенКруп Матириалс България\" ООД. Българската страна е била представена още от изпълнителния директор на Национална компания \"Индустриални зони\" Антоанета Барес и изпълнителния директор на Българска агенция за инвестиции Стамен Янев.\r\n\tИндустриалната група \"ТисенКруп\" се занимава с производство на стомана, асансьори и компоненти за автомобилната индустрия и търговия със стоки. За концерна работят над 156 000 служители в близо 80 страни по света. За финансовата 2015/2016 г. \"ТисенКруп\" генерира продажби от около 39 млрд. евро.\r\n\tДъщерната ѝ компания у нас - \"ТисенКруп Матириалс България\" ООД става част от групата през 2005 г. За миналата година оборотът на фирмата е близо 150 млн. лв., което е спад с 5.8 на сто спрямо предходната година (9 млн. лв.). Причината е в намаляването на продажбите на арматурно желязо с 10 000 тона.\r\n\tВъпреки по-малките приходи печалбата на българското дружество расте с над 3.3 млн. лв. и надхвърля 4.4 млн. лв. през 2016 г. Основната причина за това е ръстът на продажните цени на материалите. Компанията доставя директно на едро за предприятията от металообработващата и автомобилната индустрия у нас, като държи 15% дял от пазара. Персоналът й е 121 души.", "date": "2017.10.26", "title": "\"ТисенКруп\" планира нов логистичен център в България"}
{"url": "http://www.mediapool.bg/italianskiyat-senat-odobri-promenite-v-izbornoto-zakonodatelstvo-news271027.html", "text": "Сенатът, горната камара на италианския парламент, одобри промяна в изборното законодателство, която вероятно ще бъде пречка за популисткото Движение \"Пет звезди\" и от полза за водещите политически формации, предаде Ройтерс в четвъртък.\r\n\t \r\n\tЗаконопроектът вече бе одобрен от долната Камара на депутатите след поредица вотове на доверие и сега се нуждае само от подписа на президента Серджо Матарела, за да влезе в сила. Очаква се това да стане до няколко дни.\r\n\t \r\n\tСпоред новата изборна система около една трета от законодателите ще се избират по правилото \"първият печели всичко\", а останалите две трети - на пропорционален принцип.\r\n\t \r\n\tРеформата въвежда минимален праг за влизане в парламента от 3 на сто от народния вот за отделна партия и от 10 на сто за коалиции.\r\n\t \n\n\r\n\tПроучвания на общественото мнение сочат, че предвид досегашните тенденции в гласуването новата система няма да излъчи ясен победител, което означава, че след изборите през май догодина вероятно ще трябва да се съставя някаква голяма коалиция.\r\n\t \r\n\tПрезидентът Серджо Матарела бе призовал за промяна в изборните правила, за да се предотврати рискът изборите да дават различен резултат в двете камари. Предишни опити за реформа бяха неуспешни поради политически разногласия, но управляващата Демократическа партия на експремиера Матео Ренци изненадващо се споразумя с блока \"Форца Италия\" (\"Напред, Италия!\") на Силвио Берлускони, а дясната \"Северна лига\" също подкрепи инициативата.\r\n\t \r\n\tОсновната опозиционна сила, Движение \"Пет звезди\", организира улични протести срещу закона с мотива, че той насърчава коалициите и наказва самостоятелни партии като нея.\r\n\t \r\n\tСпоред анкети коалицията около Берлускони би била победител на изборите по новите правила, но без да придобие абсолютно мнозинство.", "date": "2017.10.26", "title": "Италианският Сенат одобри промените в изборното законодателство"}
{"url": "http://www.mediapool.bg/zakonat-ne-prechi-elektronnite-medii-da-saobshtavat-imenata-na-korporativnite-dariteli-news271020.html", "text": "Няма законова пречка имената на корпоративните дарители да бъдат споменавани в новинарските предавания на телевизиите и радиостанциите. Споменаването на дарителите е не просто законно, но и задължително за целите на обективната информация, защото в противен случаи новината е непълна, а понякога дори неясна.\r\n\tТова е показва анализ на българското и европейско законодателство, направен от Симона Велева, докторант по конституционно право в Софийския университет \"Св. Климент Охридски\". Тя представи проучването си на работна среща на тема \"Скрита реклама vs добрите новини. Образът на дарителите в медиите\", организирана от Асоциацията на европейските журналисти и Българският дарителски форум.\r\n\tОт Българския дарителски форум от години алармират, че при репортажи и участия за корпоративни дарения и дори акции на неправителствени организации в телевизиите и радиата често не се споменават имената на организациите. Това се обяснява с риска съответната медия да бъде глобена от Съвета за електронни медии (СЕМ) за скрита реклама. Според организацията културата на даряване не е норма в България и практиката на електронните медии не помага това да се промени. Проучване на дарителския форум показало, че 65.7% от хората искат да знаят имената на дарителите. Близо 63% пък искат да знаят кога медиите им предлагат платено съдържание.\r\n\tРозита Еленова от СЕМ обясни, че по темата за скритата реклама има методически указания на съвета и в тях споменаването на имената на дарителите не е забранено.\r\n\tПредставителите на медиите отговориха, че са им налагани санкции за подобни случаи и за това се въздържат от споменаване на имена на фирми в репортажите си. Юрист от БНР коментира, че не текстът на закона е проблем, а прилагането му.\n\n\r\n\t\"Не законът е лош, но животът е по-сложен и по-многообразен, отколкото си представяме. СЕМ не е глобявал за споменаване на бранд за добра новина. А ако има глоба става въпрос за 3000 лв. Тази автоцензура е ненужна\", коментира Еленова.\r\n\tПредставители на бизнеса категорично се обявиха срещу практиката да не се споменават имената на дарителите и дори да не се изписва от коя точно фирма е човекът, поканен в студиото да коментира дадена тема. Главният изпълнителен директор на \"Уникредит Булбанк\" Левон Хампарцумян даде за пример как често при участия в електронни медии по икономически или банкови теми е представян само като банкер, без да се посочва името на банката с аргумента, че може да се приеме от СЕМ за скрита реклама. \"Информационната среда е отровена и започваме да изглеждаме смешни. В ХХІ век имаме толкова канали за информация като сайтове, фейсбук. Така самите медии се поставят в неконкурентна позиция\", коментира той.\r\n\tОлга Лозанова, която беше програмен директор на Нова телевизия, а сега се занимава с връзки с обществеността, каза, че трябва да се вземе предвид и факта, че медиите също са бизнес, който зависи до голяма степен от рейтинга на предлаганите продукти. Според нея шефовете на електронните медии се крият зад закона, за да не позволят съдържание, свързано с дарителство или постиженията на даден бизнес, защото то ще намали гледаемостта.", "date": "2017.10.26", "title": "Законът не пречи електронните медии да съобщават имената на корпоративните дарители"}
{"url": "http://www.mediapool.bg/dopalnitelni-pari-ot-byudzheta-shte-poluchat-96-zashtiteni-detski-gradini-news271029.html", "text": "За защитени за бъдат обявени 96 детски градини или части от тях в страната. Това предлага министерството на образованието. Това означава, че тези заведения няма да бъдат закривани дори и децата в тях да са малко. Освен това ще получат и допълнителни средства от бюджета.\r\n\tДо момента статут на защитени имаха само училищата - основно в малки и отдалечени населени места. Образователното министерство предлага в списъка със защитени училища да влязат 151 институции. Те също получават допълнително финансиране от бюджета.\r\n\tСписъците трябва да бъдат одобрени от правителството. То определя и допълнителната субсидия за тези институции. В момента за защитена детска градина се отпускат допълнително 21 000 лева, ако е в планински район и 19 000 лева – в останалите случаи. Когато се защити част от детска градина, тя получава допълнително финансиране от 16 000 лева, ако е в планински район, и 14 500 лева в останалите случаи.\r\n\tДопълнителното финансиране за защитените училища е 32 000 лв., ако са в планински район, и 29 000 лева за останалите.\r\n\tЗа първи път има възможност детски градини да се обявяват за средищни и транспортът на децата от други населени места до тях да се поема от държавата. такъв статут се предлага да получат 252 детски градини. В списъка на средищните училища ще влязат 22 нови, но ще бъдат отписани 25.\r\n\tВ средищните детски градини се обучават общо 18 674 деца, като 2 230 деца в задължителна предучилищна възраст пътуват ежедневно от съседни населени места. В новите средищни училища, които сега се включват в списъка, учат 4143 ученици, като 470 от тях пътуват ежедневно от съседни населени места. Към началото на учебната 2017/2018 година общо в средищните училища в страната се обучават 186 176 ученици, като пътуващите ученици до 16-годишна възраст са 40 352.\n\n\r\n\tДетската градина се обявява за защитена, когато нейното закриване би довело до това, най-малко осем деца в задължителна предучилищна възраст да пътуват на 14 и повече километра извън населеното място, в което живеят. Другият случай, в който тя става защитена, е, ако поне на пет деца се налага да пътуват не по-малко от 20 километра до най-близката друга градина или училище, което организира предучилищно обучение.\r\n\tКритериите за защитено училище са различни за различните степени на образование.", "date": "2017.10.26", "title": "Допълнителни пари от бюджета ще получат 96 защитени детски градини"}
{"url": "http://www.mediapool.bg/vsichko-s-yazovirite-bilo-nared---predi-da-preleyat-news271019.html", "text": "Поредната трагедия с жертви след наводнение и скъсани язовирни стени отново стигна до противоречия и спорове кой е виновен и провокира идеи за поредна реформа при стопанисването на изкуствените водоеми. Поройните дъждове в Бургаско, достигнали 200 литра на кв.м. в нощта срещу 25 октомври, доведоха до истинско бедствие, взеха три жертви, а една жена все още се издирва. Председателят на парламентарната група на ГЕРБ Цветан Цветанов обвини синоптиците, че са подценили проливните дъждове и са , а всъщност е трябвало да е червено.\r\n\tРегионалният министър Николай Нанков също посочи, че БАН обявила очаквани до 50 литра дъжд на кв. м и може би трябвало да се провери защо прогнозата е била такава. \"По протежение на дерето, което свързва четири от тези седем язовира (със скъсани стени - б.а.) е дошла приливна вълна, която е тръгнала от празен до започването на дъждовете язовир\", обясни Нанков пред бТВ. От думите му се разбра, че водоемът се е напълнил от дъжда и водата се изляла към следващите в каскадата съоръжения.\r\n\tЗа скъсаните стени на седемте каскадни язовира бе съобщено още в деня след пороя. Според първите коментари на кмета на Бургас Димитър Николов в сряда, първата причина за потопа е проливният дъжд, \"а втората - най-вероятно е изпуснат язовир по река Чакърлийска - Трояновски язовир\".\r\n\tПървоначалните информации за проблем с държавния яз. \"Трояново\" бяха опровергани от областния управител на Бургас Вълчо Чолаков и от министъра на икономиката Емил Караниколов, който посочи за \"виновник\" язовир \"Чотората\", който се оказа, че е на син на общинската съветничка от БСП в Камено Елена Димитрова.\r\n\tИнформацията за преливане на яз. \"Трояново\" бе разпространена в сряда и от бургаски фирми, които отглеждат риба по екстензивни технологии и поддържат стопанство за различни домашни животни до езерото Вая, намиращо се в югозападната част на Бургас.алармираха от стопанството \"Хай Мед Тех\", което е загубило 200 тона риба.\n\n\r\n\t\r\n\tПрелелият язовир е друг, а не държавният \"Трояново\", заяви министър Караниколов, който бе изслушан в парламента по искане на БСП във връзка с бедствието в общините Бургас и Камено. По думите му това е язовир \"Чотората\", който е собственост на юридическо лице.\r\n\tМинистърът уточни, че \"Чотората\" е прелял, след като преди това вода от яз. \"Чанджик\" 3 и 4 се е вляла в него. \"Чотората\" е бил с отворен изпусквател, но приливната вълна е носила почва и растителност, която го е запушила и това довело до повишаване на нивото и преливане на язовирната стена, поясни той. И уточни, че на язовира има видеонаблюдение и много лесно ще се установи какво се е случило. В момента се проверявали видеозаписите.\r\n\tДанните ще бъдат оповестени на обществеността, заяви Емил Караниколов.\r\n\t\r\n\tМинистърът каза, че 7 са язовирите на територията на Бургас със скъсани язоврни стени. \"Всички те са с под 50 хил. куб. метра, с изключение на язовир \"Чотората\", който е с обем 100 хил. Нито един от тях не е включен в списъка на потенциално опасните язовири и не би следвало да създаде приливна вълна\", коментира министър Караниколов. \"Важното е да се отбележи, че под тези язовири няма населени места и воден отток към тях не е причина за човешки жертви\", допълни той.\r\n\tКараниколов заяви, че държавният яз. \"Трояново\" е в изправно състояние и не е причина за наводнението, както по думите му твърдят местни жители, но същото в сряда каза и бургаският кмет Димитър Николов.\r\n\tМинистърът на икономиката добави, че от началото на годината в бургаска област са направени 195 проверки на язовири. В страната пък имало 2005 язовира с констатирани неизправности. Дадени са предписания за отстраняване на технически нередности за 61 от тях.\r\n\t\r\n\tЕмил Караниколов, под чието управление е Държавната агенция по метрология и технически надзор (ДАМТН), заяви в парламента, че трябва да се обмисли нов вариант за стопанисване на язовирите у нас.\r\n\tПоследната такава реформа бе провокирана след наводнението в село Бисер, взело живота на десет души през 2012 г. Тогава бе решено всички над 3 хиляди язовира да се стопанисват от дружеството \"Язовири и Каскади\" на НЕК, но после правителството размисли и остави използваните за хидроенергийни нужди язовири под контрола на НЕК, водоемите за напояване – на държавното \"Напоителни системи\", а отговорността за състоянието на всички останали бе прехвърлена на ДАМТН.\r\n\tСлед сегашното наводнение в Бургаско от ДАМТН обявиха, че в региона има седем малки каскадни язовира със скъсани стени, които макар и да не са първопричина за трагедията, са допринесли за тежката обстановка с проливните дъждове.\r\n\t\r\n\t\"Общините - те нямат пари да извършат тези ремонти. Може би много сериозно трябва да се замислим, да се направи анализ дали язовирите трябва да имат различни собственици, защото все пак водата е изключително важен ресурс\", посочи Караниколов пред депутатите.\r\n\t\"Първо трябва да се направи категоризация - нещо, което не е правено, на язовирите. Много от язовирите са с едни насипи. Трябва точно и ясно да се формулира какво е язовир и може би да се мисли за една структура, която да ги управлява. Защото някои язовири, продавайки вода за електричество, концесии, генерират печалби, а други са абсолютно на загуба и трябва да се помисли за финансов ресурс за язовирите\", допълни той.\r\n\tСпоред него основният проблем при общинските язовири е липсата на средства за тяхната поддръжка в бюджетите на местните власти, които са силно зависими от централната.\r\n\t\r\n\t\"Може би, най-вероятната причина са вероятно тези дъждове, непознати от години в района. Правени са предписания, дали те са изпълнени - всичко това ще бъде изяснено от прокуратурата, която ще потърси причините за това бедствие\", допълни икономическият министър.\r\n\tМинистърът на вътрешните работи Валентин Радев каза, че областният управител на Бургас Вълчо Чолаков ще внесе сигнал в прокуратурата заради наводненията от последното денонощие.\r\n\t\r\n\tЕврокомисарят за хуманитарната помощ Христос Стелианидис изрази съболезнования за жертвите на наводненията в Бургаско и заяви, че Европейският съюз наблюдава ситуацията у нас и е готов да окаже помощ на страната ни при необходимост. Той уточни, че България не е отправяла искане за помощ от ЕС за преодоляване на щетите от последното бедствие в Бургаско.\r\n\tЗам.-министърът на регионалното развитие Деница Николова потвърди, че засега не е искана помощ от ЕС. Това може да стане след цялостното оценяване на щетите, за да се прецени дали те отговарят на изискванията на Европейския фонд \"Солидарност\".\r\n\t\"Винаги има възможност ние да подадем наше заявление за финансиране, но все пак то трябва да отговаря на определени изисквания и правила. Имаме задължителни минимални прагове на щетите, за да можем да поискаме и съответно помощта на Фонда. В конкретния случай за Югоизточен район стойността на щетите трябва да надхвърля 80 милиона евро, за да можем ние да поискаме частично финансиране. Имаме право да получим 2.5 процента от всички щети\", уточни Николова.\r\n\t\r\n\t\"По първоначални изчисления щетите след бедствието възлизат за община Бургас на над четири милиона лева\", съобщи в четвъртък кметът Димитър Николов, който заедно с министъра на регионалното развитие Николай Нанков посети най-пострадалите от поройния дъжд и последвалото наводнение места.\r\n\tНиколов каза, че над половината от тези пари са нужни за неотложни възстановителни дейности, тъй като са увредени или напълно разрушени междуселищни и вътрешни улици, мостове и други пътни съоръжения.\r\n\tПравителството реагира спешно в четвъртък, като стартира процедура за отпускане на 1 млн. лева.\r\n\t\r\n\tПетко Коларов, началник на отдела за управление при кризи в община Бургас, заяви, че до 2 дни се очаква да бъде изчислен размерът на щетите от бедствието. Само язовирът край село Трояново е със скъсана язовирна стена, каза той.\r\n\t\"Язовирите, предния ден ходихме на проверка. Всички бяха на минимално ниво и нямаха нужда от изпускане. Всички се напълниха вследствие на дъждовете\", твърди Коларов.\r\n\tВицепремиерът Валери Симеонов отрече наводнението да е причинено от изпуснат язовир. По думите му, най-критично е положението с яз. \"Трояново\": \"Основният язовир, големият язовир, който действително би подложил на риск няколко населени места, е язовир \"Трояново\". Лично бях вчера там. Никакви проблеми по стената няма. Язовирът обаче за съжаление, е препълнен, защото страшно много количество вода се е изсипала там, на малък район\".", "date": "2017.10.26", "title": "Всичко с язовирите било наред - преди да прелеят"}
{"url": "http://www.mediapool.bg/ukrainski-deputat-be-ranen-pri-atentat-s-mototsiklet-bomba-news270994.html", "text": "Украински депутат е бил ранен при взрив на мотоциклет бомба в столицата Киев, предаде Ройтерс.\r\n\tВзривното устройство е активирано точно в момента, когато Игор Мосийчук от украинската Радикална партия на Олег Ляшко е излизал от сградата на телевизия \"Еспресо\".\r\n\tЗагинали са двама души – охранителят на депутата и случаен минувач, пострадали са и двама полицаи.Олег Ляшко коментира, че без съмнение става въпрос за политически мотивиран атентат. Самият Мосийчук пък директно обвини Русия за атаката. \"Вярвам, че поръчителите са в Москва, а изпълнителите са в Киев\", написа той в профила си във Фейсбук.\r\n\tПоследва моментално опровержение от говорителя на Кремъл Дмитрий Песков, цитирано от Ройтерс и ТАСС. \"Без всякакви съмнения това са признаци на нова антируска кампания, за нещастие обхванала Украйна и Киев\", каза Песков по време на конферентен разговор с представители на медиите.\r\n\t\"Както винаги, това са абсолютно неоснователни, голословни, истерични твърдения от Киев, насочени не само срещу Рамзан Кадиров, а и срещу всички, които заемат каквато и да било длъжност в Москва\", подчерта Песков.\r\n\tПо-рано съветникът на украинския вътрешен министър Иван Варченко заяви, че чеченският лидер Рамзан Кадиров има интерес от покушението срещу Мосийчук.\r\n\tМеждувременно Марк Грес, помощник на депутата Мосийчук, каза по телевизия \"112 Украйна\", че той е получил \"множество рани от летящи отломки по крайниците, гърба и корема\", но няма заплаха за живота му. Охранителят, който е успял да го прикрие с тялото си, е починал в линейката по пътя за болницата, добави Грес. \r\n\tОт вътрешното министерство определиха взрива като \"терористичен акт\". Засега от полицията обаче не съобщават нищо за евентуални извършители или за възможните мотиви за покушението.", "date": "2017.10.26", "title": "Украински депутат бе ранен при атентат с мотоциклет бомба"}
{"url": "http://www.mediapool.bg/zdravnata-kasa-iska-moratorium-za-novi-deinosti-i-lekarstva-dogodina-news271031.html", "text": "Мораториум върху финансирането на нови болници, медицински дейности и лекарства през следваща година предвижда последният вариант на проектобджета на Националната здравноосигурителна каса (НЗОК) за следващата година, който е бил одобрен от Надзорния й съвет в сряда вечерта.\r\n\tПодобна крайна забрана за първи път се залага в бюджета на институцията. Досега забрана имаше за сключване на договори само с лечебни заведения и нови дейности, разкрити след 1 януари на бюджетната година. Сега болниците ще трябва да сключат договори с касата за същите дейности както и през тази година, без да имат право да работят по нови за тях клинични пътеки, клинични и амбулаторни процедури.\r\n\tДосега структурите, разкрити до 31 декември на предходната година, получаваха финансиране от следващата година, за да може разходите за тях да не тежат на заварения бюджет, а да се предвидят в следващия.\r\n\tМораториумът за финансиране на новите медицински дейности вероятно се налага заради отмяната на Националната здравна карта, тъй като без нея има опасност от разкриване на ненужни структури, които после НЗОК да е задължена да финансира.\r\n\tУправителят на НЗОК проф. Камен Плочев съобщи пред депутатите от парламентарната здравна комисия в четвъртък, че от 2013 до 2016 година включително договорните партньори на касата са се увеличили с 84, като в това число не влизат само болници, а и медицински центрове и други.\n\n\r\n\tПлочев не коментира мораториума за финансиране на нови медицински дейности, но заяви пред депутатите, че е против забраната да се плащат нови лекарствени молекули от догодина, каквото е решението на Надзорния съвет. На опашката да се плащат от касата догодина са 17 иновативни медикамента.\r\n\t\"Личното ми мнение е, че не можем да лишим хората от нови лекарства\", коментира Плочев, но постави и въпроса за тяхната ефективност. По думите му от всички нови терапии, навлезли през последните години, единствената ефективна е безинтерфероновата терапия срещу Хепатит С. Все пак той заяви, че крайното решение е в ръцете на депутатите, които могат да отменят мораториума.\r\n\tИзслушването на Плочев в парламента премина с постоянни напомняния и прекъсвания на депутатите от председателя на комисията Даниела Дариткова (ГЕРБ) да се придържат към предварително формулираната тема за Националния рамков договор за 2018 година и да не задават въпроси за бюджета, който все още не е внесен официално в парламента и ще бъде предмет на дискусии следващата седмица.\r\n\tВсе пак въпросите за бюджета бяха неизбежни, а от лаконичните отговори на Плочев, който също беше многократно посъветван да се придържа към темата, стана ясно, че вероятно около 160 млн. лева ще отидат за корекция в цените на слабо платени клинични пътеки.\r\n\tОсвен това Плочев коментира, че основният пакет медицински услуги, които НЗОК плаща е свръхразширен и според него касата трябва да плаща само за базови дейности, докато високотехнологичните дейности трябва да са в допълнителен пакет, който да не се плаща от касата, а от други източници, които той не назова.\r\n\tСлед заседанието Плочев отказа да отговаря на журналистически въпроси, за да разясни подробности около мораториумите и основните параметри на бюджета на институцията.\r\n\t\r\n\tВ последният вариант на бюджета на НЗОК са настъпили някои корекции спрямо . Личните лекари получават със 7 млн. лева повече спрямо първоначално заложените 200.2 млн. лева, но техните искания бяха за увеличение от 20 млн. лева.\r\n\tЗъболекарите пък получават 1 млн. лева допълнително вместо исканите 40 млн. лева за зъбни протези на възрастните хора. Причината за минималното увеличение е, че касата ще плаща само за работата на зъболекарите, но не и за самата изработка на протезите, която всъщност е много по-скъпа. Бюджетът за лекарства пък се намалява с 90 млн. лева и става точно 1 млрд. лева.", "date": "2017.10.26", "title": "Здравната каса иска мораториум за нови дейности и лекарства догодина"}
{"url": "http://www.mediapool.bg/kim-chen-un-pozdravi-si-tszipin-za-preizbiraneto-mu-news270995.html", "text": "Севернокорейският лидер Ким Чен-ун е изпратил поздравителна телеграма до китайския президент Си Цзипин, в която му пожелава \"големи успехи\" в бъдещите му задачи като ръководител на страната, съобщи Ройтерс, като се позовава на севернокорейски медии.\r\n\tПо принцип Ким Чен-ун рядко изпраща подобни поздравителни послания, отбелязва агенцията. \r\n\t\"В поздравителната телеграма се изразява убеждение, че отношенията между двете партии и двете страни ще се развиват в интерес на народите на двете страни\", се казва в съобщение на севернокорейската информационна агенция КЦТА. \r\n\tВ посланието се посочва още, че под ръководството на Си \"китайският народ е навлязъл в нова ера по пътя на изграждането на социализъм с китайска специфика\".\r\n\tПреди ден в Пекин приключи конгресът на Китайската комунистическа партия, на който беше обявен съставът на новото партийно и държавно ръководство, без обаче да бъде определен явен приемник на Си. \n\n\r\n\tПекин е единственият голям съюзник на Пхенян, а търговията с китайската страна съставлява над 90% от външната търговия с КНДР.\r\n\t \r\n\tНяколко страни, най-вече САЩ, поискаха от Пекин да предприеме повече мерки срещу Пхенян във връзка с амбициите за разработване на балистична ракета с ядрен заряд, способна да достигне Съединените щати. Китай заяви, че ще прилага стриктно икономическите санкции на Съвета за сигурност на ООН срещу Северна Корея.", "date": "2017.10.26", "title": "Ким Чен-ун поздрави Си Цзипин за преизбирането му"}
{"url": "http://www.mediapool.bg/uzhilvaneto-s-bolnichnite-koi-gi-polzva-i-zashto-news270978.html", "text": "Държавата за пореден път обяви война на \"фалшивите\" болнични и лично премиерът Бойко Борисов заръча да бъде направен \"последен опит\" за справяне с тях преди да се пристъпи към най-крайната мярка - орязване обезщетението на хората, каквото беше първоначално предложение в бюджета на НОИ.\r\n\tПредложението, което засега се отлага, бе работодателите да плащат 50% от осигурителния доход за първите три дни от болничния вместо досегашните 70%, а след това НОИ да покрива 80% от осигурителния доход. Настоящият модел на заплащане на болничните влезе в сила от 2010 г., като преди това работодателите плащаха само за първия ден от болничния.\r\n\tДействително в първите две-три години от въвеждането й мярката даде резултат, но след това броят на болничните започва да се покачва, връщайки се към кризисните нива от 2008 и 2009 година.\r\n\tСправка в анализите на НОИ показва, че в периода 2004-2009 броят на изплатените работни дни болнични варира между 14 млн. и 16.7 млн. дни. След въвеждането на правилото работодателите да плащат първите три дни в намален процент, дните болнични годишно намаляват на 12.5 млн. през 2010 г., 10.3 млн. през 2011 г. и 11 млн. през 2012 г., след което тръгват отново нагоре. През 2015 година вече отново се изплащат по над 14 млн. дни болнични, а през миналата 2016-та са платени 16.6 млн. дни. Тенденцията се запазва и през тази година: през първите шест месеца са изплатени 8.5 млн. дни, а през същия период на миналата година - 8.1 млн. дни.\r\n\t\n\n\r\n\tДинамиката през последните 13-14 години показва, че към момента не може да се говори за невиждан пик на болничните, но пък има тенденция продължителността им да расте. Увеличават се и разходите за обезщетения по абсолютно обективни причини – ръстът на доходите, включително неколкократното увеличение на минималната работна заплата в последните години. Статистиката на НОИ за първите шест месеца показва, че броят изплатени обезщетения към края на юни е с 4% по-малко спрямо 2016 година, но продължителността им е по-голяма и средното обезщетение от 167.74 лева е с 19.1% по-високо в сравнение със същия период на 2016 г. За сравнение средното обезщетение преди 10 години е било наполовина - едва 80 лева.\r\n\t\r\n\tКато цяло тенденцията от 2010 г. насам е направените разходи за обезщетения да нарастват с много по-високи темпове от броя на изплатените обезщетения.\r\n\t\r\n\tПрез миналата година 1.9 млн. души са излезли в болнични. Противно на схващането, че майките са основен ползвател на болнични заради децата си, за гледане на болен член от семейството болничен са ползвали едва 161 358 души, повечето от тях – 146 431 жени и останалите – мъже. Те са ползвали общо 519 937 дни болнични, което е само малка част от ползваните 16.6 млн. дни. Това перо гълта и много малка част от бюджета за болнични - 13.5 млн., при общ разход, достигащ 500 млн. лева. Незначителен е и броят на болничните за карантина, трудоострояване.\r\n\tНай-много хора – 1.7 млн. души са ползвали болничен заради заболяване и именно за това е най-големият разход през миналата година от над 430 млн. лева и 16 млн. ползвани болнични дни.\r\n\tВъзрастта също е определяща за ползването на болнични. Младите хора между 18 и 24 години ползват по-малко болнични, но при тези на възраст около 25 години броят на обезщетенията започва да нараства, движейки се относително равномерно, за да се стигне до пик на обезщетенията при хората над 51 години и нагоре, което е обяснимо заради повечето заболявания с напредването на възрастта.\r\n\tПолзването на болнични от по- възрастни хора обаче е свързано и с други причини, които отварят по-голямата тема за това какви всъщност проблеми на социалната система и икономиката се решават през ползването на т.нар. фалшиви болнични.\r\n\tВинаги е имало хора, които са обичали да си взимат болнични и са имали склонност да злоупотребяват с това, за да решават свои лични проблеми или за да избягат от проблеми в работата.\r\n\tГолемият ръст в броя на болничните в последните години обаче трябва да се търси в системните проблеми, а не да се лови поединично всеки кръшкач от работа, тъй като тогава усилията на държавата ще бъдат обречени на неуспех.\r\n\tВ анализите на НОИ от последните години могат да се открият сигнали, че през увеличаващия се брой болнични се решават други проблеми на социалната, пенсионната система и икономиката.\r\n\t\r\n\tВ началото на седмицата здравният министър Николай Петров и управителят на НОИ Ивайло Иванов признаха, че разполагат с данни за закъсали предприятия, в които половината персонал е насърчен да излезе в болнични, за да получава все пак някакъв доход. Тепърва щели да се правят проверки и да се затяга контролът над тези фирми.\r\n\tТази практика обаче съвсем не е нова. Проблемът с болничните листове беше във фокуса на общественото внимание и в началото на икономическата криза през 2008-2009 година, когато се оказа, че има рязък \"скок на заболеваемостта\".\r\n\tТогава проверки показаха, че работодатели вместо да пускат в принудителен отпуск работниците си поради липса на поръчки, негласно им \"разрешават\" да излизат в продължителни болнични, за да се пести от фонд \"работна заплата\". Това наложи въвеждането на новия режим на изплащане, при който работодателят покрива 70% от заплатата през първите три дни. Мярката очевидно е дала резултат, тъй като настъпи спад в ползването на болнични, но само за около две години, след което отново тръгна нагоре.\r\n\tСхемата на изплащане обаче бе запазена, за да бъде ползвана във всевъзможни нейни вариации, така че болничният да замества дохода от заплата. В някои предприятия и дори болници всеки месец част от персонала е принуждаван да излезе в болнични, защото фонд \"работна заплата\" не стига за заплати.\r\n\tВ други предприятия, главно в провинцията, болничните се използват през лятото, за да могат служителите да се хванат на сезонна заетост по морето или в чужбина.\r\n\t\r\n\tАнализ на НОИ от 2013 година улавя тенденцията, продължаваща и до днес, със започналото увеличаване на възрастта и стажа за пенсия се увеличават и болничните сред хората в предпенсионна възраст. Така те успяват да си добавят необходимите им допълнителни месеци възраст и стаж за пенсия. Периодите, през които хората получават социални обезщетения за временна неработоспособност, майчинство и безработица, както и периодите на отбиване на редовна военна служба и отглеждане на дете до две години, се зачитат за осигурителни периоди.\r\n\tПри жените например се наблюдава увеличаване на ползваните обезщетения във възрастовата граница 57-60 години, след което рязко спадат надолу. През миналата година при жените на 59 години обезщетенията са били 35 000, докато през 2015 – 32 000, а през 2014 година – 29 000. Увеличение на болничните в предпенсионна възраст се наблюдава и при мъжете. Ако през 2014 година на мъжете на 60 години са изплатени 20 715 обезщетения, през 2015 година са 22 958, а през 2016 година 23 555. При мъжете на 61 години обезщетенията са нараснали от 19 069 през 2014 година на 23 555 през 2016 година.\r\n\t\r\n\tИ така, след като на властите е ясно кои са групите хора и предприятията с концентрация на болнични листове, както и кои са лекарите, които ги издават, идва ред на затягането на контрола. На дневен ред отново излязоха позабравени стари идеи като това да се отнемат правата на лекари, издаващи болнични на базата на фалшиви диагнози. Но както отбеляза и премиерът Борисов, явно информиран от министрите си, измамата се доказва много трудно, защото човек днес може да е например с високо кръвно, а утре не.\r\n\tСпоред д-р Боряна Холевич от Сдружението на лекарите от ТЕЛК проблемът с болничните се дължи на липсата на ясен регламент за какво заболяване колко болнични може да се ползват, ако няма усложнения, разбира се.\r\n\tВ Наредбата е казано, че човек има право на 365 дни болнични в рамките на три години, от които 6 месеца от лекарска консултативна комисия (ЛКК) и 6 месеца от ТЕЛК, като се явяват на всеки два месеца. Сравнително малко хора стигат до ТЕЛК за болнични и тава са хора след тежки травми, операции, онкологично болни, хора с инсулти и др.\r\n\t\"Хората са различни, едни работят и сериозно болни, други за пръстче или дископатия вземат по 4-5 месеца болнични\", казва тя. \"Друга истина е, че все по-млади хора получават инфаркти, инсулти, ракови заболявания, за които наистина се налага да ползват дълго болнични. Зависи и какво работи човек. Аз след счупване на тазобедрената става и операция на десетия ден тръгнах с патерици на работа, но ако човек е строителен работник, това няма как да се случи\", разяснява Холевич.\r\n\t\r\n\tПо света има богата практика за контролни механизми, но всички те едва ли биха дали резултат, ако не бъде изкоренен основният порок на българските регулаторни и контролни органи и те да бъдат принудени . Най-красноречив пример за дейността на подобни органи стана прочутият тефтер на бившия шеф на комисията за конфликт на интереси Филип Залтанов с инструкции кой да бъде \"ударен\" и кой да бъде \"оправен\".\r\n\tНякои от възможните мерки са действително , а отклоненията от нормите да бъдат сигнал за проверки.\r\n\tНякои медици пък лансират идеята  според размера на пациентската си листа и отново да подлежи на проверки и санкции, ако бъде хванат в нарушения.\r\n\tСамите лимити и постоянни проверки биха били бариера поне за част от недобросъвестните лекари да са по-внимателни при издаването на болнични с фалшиви диагнози.\r\n\t е крайна мярка със спорен успех предвид трудното доказване, но също би била ограничител за бъдещи злоупотреби. Трябва да се знае обаче, че и сега здравният министър по закон има право да отнема лекарски права при тежки и повтарящи се нарушения, но наказанието се налага изключително рядко – веднъж на няколко години.\r\n\tНа засилен контрол следва да подлежат и работниците от предприятия, в които е засечено масово ползване на болнични, като в този случай проверките обхващат няколко или един лекар от един град. И ако не може да се докаже вина за заварените случаи, то със системни последващи проверки въпросните медици могат да бъдат отказани да ги издават под заплахата от тежки санкции, каквито властите декларират, че ще въведат.\r\n\tкаквато практика се е прилагала преди години, също би могла да пресее истинските от фалшивите болни.\r\n\tЗа да има успех обаче, , но най-вече да се гарантира, че е .\r\n\tС  НОИ би трябвало все по-добре и бързо да контролира и систематизира особените и подозрителни случаи и съвместно със здравните власти и органите на реда да им противодейства.\r\n\tЛипсата на електронно здравеопазване засега затруднява ефективният контрол, тъй като при наличието на  в бъдеще може да се засича дали на даден болен са изписани лекарства за заболяването от болничния и съответно дали той ги е купил и ако не е това да е сигнал за злоупотреба.\r\n\t за болничен, както първоначално се предлагаше, явно дава краткотраен ефект, тъй като възпира служителите да излизат в болничен, но така са потърпевши всички коректни осигурени и най-много уязвимите групи като майки и хора с тежки заболявания.\r\n\tИ в крайна сметка не е ясно защо след като проблемите са идентифицирани от години, досега не са предприети никои от въпросните мерки, а се пристъпва директно към най-лесното, но ощетяващо коректните осигурени решение.", "date": "2017.10.26", "title": "\"Ужилването\" с болничните – кой ги ползва и защо"}
{"url": "http://www.mediapool.bg/litva-kupi-norvezhka-sistema-za-pro-za-da-ukrepi-iztochniya-flang-na-nato-news271021.html", "text": "Литва подписа знаков договор за закупуването на норвежка система за противоракетна отбрана, за да запълни празнина на източния фланг на НАТО, съобщи Франс прес.\r\n\t \r\n\tЗащитната система със среден обсег NASAMS, разработена от норвежкия производител Kongsberg, е на стойност 110 млн. евро и ще е първият подобен щит в балтийските републики.\r\n\t \r\n\t\"Не е тайна, че все още има непокрити участъци в нашата въздушна защита. Това е нова страница в тази област”, каза министърът на отбраната Раймундас Кароблис.\n\n\r\n\t \r\n\tМинистърът посочи, че новата система ще влезе в пълна експлоатация до 3 години.\r\n\tЛитва и останалите балтийски републики Латвия и Естония засилиха отбраната си след като Москва анексира Кримсия полуостров през 2014, а проруски сили навлязоха в Източна Украйна.\r\n\t \r\n\tДогодина трите републики с общо население от малко над 6 милн. души се очаква да бъдат сред едва осемте съюзници от НАТО, които ще покрият изискванията и да отделят 2% от БВП за отбрана.\r\n\t \r\n\tМестни експерти казват, че сами балтийските сили не са в състояние да отблъснат пълномащабна атака на руски сили, но капацитетът им да удържат Москва, докато НАТО съумее да реагира за по-широк отговор, е решаващ.\r\n\t \r\n\t\"Тази нова система има много важен елемент на възпиране, което значи, че никой агресор няма да се чувства комфортно”, каза министър Кароблис.\r\n\t \r\n\tПо-рано тази година НАТО разположи около 1000 войници във всяка от трите балтийски държави и в Полша, а САЩ за пръв път временно изпратиха в Литва батарея от противовъздушни ракети с голям обсег \"Пейтриът” по време на ученията там.\r\n\t \r\n\tМосква отрича всякакви териториални амбиции и отдавна обвинява Вашингтон, че разпалва напрежение с военно укрепване в нейната съветска сфера на влияние.", "date": "2017.10.26", "title": "Литва купи норвежка система за ПРО, за да укрепи източния фланг на НАТО"}
{"url": "http://www.mediapool.bg/tramp-po-dobri-otnosheniya-sasht-rusiya-shte-pomognat-za-urezhdaneto-na-krizata-s-phenyan-news270996.html", "text": "Подобряването на отношенията между САЩ и Русия би помогнало за уреждането на кризата покрай ядрената програма на режима в Пхенян. Тази теза защити в сряда пред \"Фокс нюз\" американският президент Доналд Тръмп.\r\n\t\"Мисля, че би било великолепно, ако се сдобрим с Русия. Не смятам това за нещо неправилно. Тя е ядрена държава. Мисля, че можем да имаме добри отношения с нея\", заяви той.\r\n\tПо думите му САЩ взаимодействат по темата Северна Корея с Китай, но \"би било великолепно, ако можехме да говорим и с Китай, и с Русия\". \r\n\t\"Защото Китай ни помага, а Русия, може би, върви по друг път и пречи на това, което успяваме да постигнем. И когато казвам \"може би\", мисля, че точно зная за какво става дума\", продължи Тръмп, подчертавайки, че наличието на по-положителни отношения между САЩ и Русия \"би било нещо добро, а не лошо\". \r\n\tПо повод преизбирането на президента на Китай Си Цзинпин, когото той поздрави по телефона часове по-рано, Тръмп отбеляза: \"Той е човек с голяма власт. Струва ми се, че е много добър човек. Някои хора казват, че ние имаме най-добрите отношения от типа президент-президент, защото той също се нарича президент. Е, сега някои хора биха могли да го нарекат крал на Китай. Но той се нарича президент.\" \n\n\r\n\tГоворейки по вътрешнополитически теми, президентът изрази мнение, че след встъпването му в длъжност американските медии са започнали да се отнасят към него много по-лошо, като преднамерено фалшифицират информацията за дейността му.\r\n\t\"Те се позовават на източници, които, според мене, не съществуват. Те просто си измислят\", посочи Тръмп. Сред медиите, които според него разпространяват недостоверна информация, президентът на САЩ посочи телевизиите Си Ен Ен, Ей Би Си, Ен Би Си и Си Би Ес. \r\n\tПо този повод той отново отбеляза, че активното използване на социалните мрежи, включително Туитър, му помага да публикува информация за своите възгледи, които медиите често изопачават.\r\n\tСпоред Тръмп изборният щаб на неговата съперничка в кандидат-президентската кампания Хилари Клинтън и Националният комитет на Демократическата партия са изхарчили почти 6 млн. долара за съставянето на досие с непроверени данни от компрометиращ характер за него. \"Това аз наричам изфабрикувани факти\", подчерта той. \r\n\t\"Много интересно е, че Клинтън отричаше това, отричаха го нейните хора, всички го отричаха. А сега се чудят какво да кажат. Изхарчиха почти 6 млн. долара за нещо такова. Честно да ви кажа, струва ми се, че това е позор\", подчерта Тръмп. \r\n\tТака той коментира съобщението на Ройтерс преди ден, че съставянето на досие с компромати срещу Тръмп е започнало през 2015 г. по поръчка на поддръжници на Републиканската партия, стремящи се да попречат той да спечели партийната номинация.", "date": "2017.10.26", "title": "Тръмп: По-добри отношения САЩ – Русия ще помогнат за уреждането на кризата с Пхенян"}
{"url": "http://www.mediapool.bg/mareshki-shte-pravi-referendum-za-prezidentska-republika-news270997.html", "text": "Лидерът на \"Воля\" Веселин Марешки започва подготовка за искане на референдум за обявяване на президентска република, обяви депутатът в четвъртък пред бТВ.\r\n\tПовод за идеята му са станали наводненията в Бургаско, при които загинаха трима души и изчезна една жена.\r\n\tЗапитан дали президентът би трябвало да подава оставка при всяко наводнение, отговори: \"Ако някой беше влязъл в затвора при първото наводнение, нямаше да има бедствие сега\".\r\n\tМарешки коментира още, че не подкрепя идеята за нов антикорупционен орган. Според него по конституция България има прокуратура, която да се занимава с разследванията на това явление, а сигналите трябва да подават ДАНС и МВР.", "date": "2017.10.26", "title": "Марешки ще прави референдум за президентска република"}
{"url": "http://www.mediapool.bg/vss-se-obyavi-sreshtu-izvanrednite-zaplati-za-spetsmagistratite-news270998.html", "text": "Висшият съдебен съвет (ВСС) се обяви срещу отпускането на до шест допълнителни заплати годишно за магистратите и съдебните служители в специализираните звена в съдебната система.\r\n\tСпоред ВСС това ще е “необоснована привилегия, която не е обвързана нито с естеството на работата на магистратите, нито с натовареността на специализираните съдилища“.\r\n\t“Не се очертава фактическа и правна сложностпо делата, която да различна от разглежданите от общите съдилища. Това е неоправдано изменение на закона, поради което ние се противопоставяме“, се казва в позицията на ВСС.\r\n\tКакто Mediapool вече написа, шестте заплати отгоре за всички магистрати и съдебни служители в специализираните звена на съдебната система ще струват на бюджета около 2 милиона лева годишно. Приемането на проекта на ГЕРБ, \"Обединени патриоти\", ДПС и \"Воля\" от Народното събрание е на финална фаза. Предстои гласуване на второ четене в пленарна зала. Аргументът на вносителите е, че спецмагистратите ще бъдат подложени на “огромно“ натоварване след 5 ноември тази година, когато поемат делата за “корупционни престъпления“ по върховете на властта.\r\n\tПреди ден Софийският градски съд оповести, че за последните три години прокуратурата е внесла точно 26 дела за т.нар. \"корупционни престъпления\" срещу хора от върховете на властта. Това прави близо девет дела на година, които от началото на ноември тази година ще се гледат от Специализирания наказателен съд. В момента тези дела са подсъдни на Софийския градски съд (СГС).\n\n\r\n\tСтатистиката за \"корупционните\" дела, предоставена от СГС, напълно разби мита, лансиран от управляващите, че спецсъдиите трябва да получат по шест заплати отгоре на година, за да не блокират от допълнителната работа.\r\n\tВСС се обяви против промените без дебат. Единствено бившият спецсъдия Драгомир Кояджиков коментира, че има нужда от увеличение на заплатите за съдебните служители в спецзвената и Софийския районен съд. Той каза, че е против това да става със закон, но ВСС трябва да намери решение, защото те са твърде натоварени.\r\n\tАко управляващите все пак приемат поправките в закона, то един първоинстанционен спецсъдия ще може да получава годишна заплата от над 60 хиляди лева. Толкова получават и върховните съдии.\r\n\tВ Специализирания наказателен съд работят 18 съдии, на които ще бъдат възложени допълнително девет дела за \"корупционни престъпления\" по върховете на властта. Това е при условие, че прокуратурата продължи да внася такива дела със същата скорост, както и досега. Сметките показват, че на съдия се пада по половин дело на година срещу 20 000 лева по-голяма годишна заплата.\r\n\tНовите заплати се оспорват от редица съдии и с правни аргументи. Има сериозни опасения, че властта вече е прокарала противоконституционни промени за спецсъдилищата. Проблемът е, че вкарването на делата срещу определена категория лица в спецсъд означава, че се създава извънредно съдилище - трибунал, а не специализирано съдилище. А това е забранено изрично от конституцията. Ако на тези съдии се раздадат и извънредни заплати, това само ще потвърди този извод.", "date": "2017.10.26", "title": "ВСС се обяви срещу извънредните заплати за спецмагистратите"}
{"url": "http://www.mediapool.bg/gardian-prehodniyat-period-za-brekzit-veroyatno-shte-bade-sakraten-do-20-mesetsa-news270999.html", "text": "Европейският съюз вероятно ще предложи на британската министър-председателка Тереза Мей преходен период след Брекзит от само 20 месеца, пише британският в. \"Гардиън\", като цитира високопоставени източници в Брюксел.\r\n\t \r\n\tВ своята реч във Флоренция в края на септември Мей официално поиска преходен период от \"около две години\" за смекчаване на излизането на Великобритания от ЕС през март 2019 г., през който Обединеното кралство да остане в единния пазар и митнически съюз.\r\n\t \r\n\tИрландското правителство открито призовава за по-дълъг период - до пет години, за да могат компаниите да се подготвят за промените в митническите процедури. Това предложение е подкрепяно от мнозина във Великобритания.\n\n\r\n\t \r\n\tВисши служители от ЕС обаче смятат, че най-вероятно евентуално споразумение за напускане ще предвижда Великобритания да излезе от правните структури на общността на 31 декември 2020 г.\r\n\tЗасега не са взети решения по въпроса, а останалите 27 страни от ЕС още не са обсъдили официално условията на евентуален преходен период. Те само се съгласиха да направят това в края на срещата на Европейския съвет миналия петък.\r\n\t \r\n\tПо-рано тази седмица главният преговарящ на ЕС Мишел Барние също изглежда намекна, че подобен график би устройвал общността. \"Според мен е разумно той да покрива финансовия период, следователно до 2020 г.\", каза Барние.\r\n\t \r\n\tПодобен график би съвпаднал с края на седемгодишния бюджет на ЕС през декември 2020 година. ЕС също така вероятно ще настоява Великобритания да остане в общата политика по риболова, чиито квоти важат за календарната година, което превръща приключването на преходния период през декември 2020 г. в практическо решение, заяви един от източниците, цитирани от \"Гардиън\".\r\n\t \r\n\tПовечето условия на евентуален преходен период не се очаква да бъдат оспорвани. ЕС обаче очаква британското правителство да възрази срещу условието на общността европейските рибари да продължат да бъдат допускани в британски води в замяна на достъпа до единния пазар, отбелязва вестникът.", "date": "2017.10.26", "title": "\"Гардиън\": Преходният период за Брекзит  вероятно ще бъде съкратен до 20 месеца"}
{"url": "http://www.mediapool.bg/bagdad-poiska-kyurdskiyat-referendum-da-bade-anuliran-news271000.html", "text": "Ирак ще приеме само анулиране, а не суспендиране на кюрдския референдум за независимост, заяви днес иракският премиер Хайдер ал Абади.\r\n\t \r\n\tАбади каза това в Техеран, където има предвидени срещи с ирански лидери, се казва в изявление на канцеларията му. Той вече е разговарял с първия вицепрезидент на Иран Есхак Джахангири.\r\n\t \r\n\tПрез нощта във вторник срещу сряда Иракски Кюрдистан предложи да суспендира резултата от произведения миналия месец в автономния регион референдум за независимост, който доведе до сериозна криза в отношенията с Багдад, припомня АФП. Местните гласоподаватели в огромното си мнозинство се обявиха за независимост.\n\n\r\n\t \r\n\tМалко преди изявлението на Абади Съветът за сигурност на автономния регион съобщи за иракска офанзива срещу кюрдските бойци пешмергите в граничещи с Турция райони в Северен Ирак, включително обстрел с тежка артилерия в петролодобивната област Зумар и близо до граничния пункт Фишхабур - важна връзка между Ирак и Турция.\r\n\t \r\n\tПунктът се намира на пътя на петролопровод, който Ирак има намерение да възстанови, за да изнася петрол, включително от находищата в Киркук, отнети миналата седмица от кюрдите, отбелязва АФП.", "date": "2017.10.26", "title": "Багдад поиска кюрдският референдум да бъде анулиран"}
{"url": "http://www.mediapool.bg/tsennostite-bili-prichina-lukarski-da-e-van-ot-novoto-of-news271016.html", "text": "Лидерът на СДС Божидар Лукарски, чиято партия не е поканена в инициативата на ДСБ, \"Да, България\" и още три формации за общи действия срещу , оприличи това обединение на \"Отечествен фронт\". Коментирайки проведената през уикенда среща между \"Да, България\", ДСБ, \"Зелените\", БЗНС и ДЕОС, Лукарски установи в четвъртък пред бТВ, че не вижда в това обединение \"ясно изразени дясно-консервативни ценности\".\r\n\t\"По принцип смятаме, че трябва да се проведат разговори за някакво обединение в дясно извън ГЕРБ, извън парламента, но те трябва да са не \"за\" или \"против\" дадени личности, не на парче, а на идейна и политическа основа\", каза Лукарски.\r\n\tТой уточни, че СДС не е канен на срещата.\r\n\tТова малко ми прилича на събиране от типа на Отечествения фронт от преди 9 септември, малко като едно ново ОФ, защото не виждам ясно изразени дясно-консервативни ценности, като говорим за дясно, нито при ДЕОС, нито при \"Зелените\", нито при \"Да, България\", констатира Лукарски.\r\n\tПо думите му СДС е канил ДСБ на предварителни разговори, защото \"те са най-близки до нашите виждания за дясно-консервативни ценности\".\n\n\r\n\tЛукарски разкритикува лидера на ДСБ Атанас Атанасов за това, че по-рано бил обявил, че няма да преговарят с партиите, които не са напуснали второто правителство на Бойко Борисов, но пък в същото време се съюзява с БЗНС.\r\n\t\"Нямам спомени Николай Ненчев (лидерът на БЗНС) да е напускал правителството до края. Малко логиката се губи и малко пак ОФ – за едни може, за други не може\", каза Лукарски, който беше министър на икономиката в кабинета \"Борисов 2\".\r\n\tСДС е част от Реформаторския блок, който фактически се разпадна след напускането на ДСБ и Гражданския съвет, но най-вероятно ще продължи да съществува като обединение около СДС и ДБГ.\r\n\tСДС не би участвал в такъв тип ОФ заради различията в ценностите, продължи Лукарски, говорейки за инициативата на ДСБ и \"Да, България\". \"Ние не споделяме ценности, които те споделят във връзка с хомосексуалното съжителство, например. Учудвам се какво е общото във виждането за данъчна политика между ДСБ и останалите. Явно ги събират каузи анти определени личности\", коментира лидерът на СДС.\r\n\tЗапитан дали СДС подкрепя третия кабинет на Борисов, Лукарски не успя да даде отговор. \"Не е вярно, че не подкрепяме Бойко Борисов, но не е вярно и че го подкрепяме\", каза лидерът на СДС. По думите му партията е опозиция на определени политики, а и управлението било коалиционно, така че част от критиките могат да бъдат отнесени към коалиционния партньор.\r\n\tЛукарски коментира и наводненията в Бурагаско, като заяви, че според него държавата не отсъства, а напротив – работи, но \"човек е по-малък от природата\".", "date": "2017.10.26", "title": "Ценностите били причина Лукарски да е вън от \"новото ОФ\""}
{"url": "http://www.mediapool.bg/nai-malko-chetiri-zhertvi-pri-katastrofa-mezhdu-vlak-i-bronetransportyor-vav-finlandiya-news271001.html", "text": "Най-малко четирима души загинаха и няколко бяха ранени при катастрофа между бронетранспортьор и пътнически влак във Финландия, съобщи Ройтерс, като се позова на полицията.\r\n\tЗлополуката станала по време на военни учения.\r\n\t \r\n\tВлакът и бронетранспортьорът се сблъскали в южния град Расеборг, съобщи по-рано телевизия \"Юле\", цитирана от ТАСС.\r\n\t \n\n\r\n\tПо нейни данни са загинали трима и са били ранени осем човека.\r\n\t \r\n\tПострадалите били откарани в болници в Расеборг, на 85 км югозападно от столицата Хелзинки, предаде Асошиейтед прес, като се позова на местни медии.\r\n\tИма сведения, че загиналите са войници. \r\n\t \r\n\tСкърбя, защото днешният ден започна с \"ужасни новини\", написа в Туитър финландският министър на отбраната Юси Нинистьо.", "date": "2017.10.26", "title": "Най-малко четири жертви при катастрофа между влак и бронетранспортьор във Финландия"}
{"url": "http://www.mediapool.bg/zabranyava-se-reklamata-na-nezdravoslovni-hrani-news271003.html", "text": "Да се забрани рекламата на нездравословни храни и напитки и участието на деца в промотирането на генно-модифицирани храни. Това решиха депутатите на първо четене, след като гласуваха промените в Закона за храните. 102-ма народни представители подкрепиха на първо четене поправките, 29 се въздържаха, а един беше против.\r\n\tСпоред вносителя целта на новия закон е да гарантира висока степен на защита на здравето и интересите на потребителите по отношение на храните и да осигури прилагането на правото на ЕС и националните мерки в областта на храните. Депутатът от ГЕРБ Андриан Райков обясни, че законът ще регламентира търговията с храни от разстояние, както и основните изисквания по отношение на опаковането, представянето, етикетирането и рекламата на храните.\r\n\tТекстовете въвеждат процедури за регистрация или одобрение на обекти за производство, преработка и дистрибуция на храни.\r\n\tПредвижда се създаване на публичен национален регистър на бизнес операторите и обектите за производство, преработка и дистрибуция на храни. Той ще се поддържа от Българската агенция за безопасност на храните на интернет страницата й.\r\n\tЩе бъде създаден и публичен национален регистър на компаниите, бутилиращи минерална вода и на пуснатите на пазара храни. Отделно постоянен консултативен съвет към министъра на здравеопазването ще следи признаването и пускането на пазара на натурални минерални и изворни води.\r\n\tЕтикетите трябва да са на български език, без допълнително облепване с информация, различна от първоначалната, с което да се скрива дори част от първоначалното етикетиране.\r\n\tВъвежда се изрична забрана за  рекламирането на храни и напитки, съдържащи съставки и вещества с хранителен или физиологичен ефект като мазнини, трансмастни киселини, сол и захар, които не отговарят на изискванията за здравословно хранене. Няма да е разрешено деца да се включват в рекламите на генетично модифицирани храни и на храни, за които има нормативно въведени ограничения за употреба от малчугани.\r\n\tЗа първи път се регламентират изискванията за търговия с храни от разстояние. Въвежда се регистрация на превозните средства за транспортиране на храни от животински произход и на храни от неживотински произход като брашно, хляб, хлебни и сладкарски изделия. Регистрацията ще се удостоверява със стикер.\r\n\tОт БСП обаче изразиха притеснения, че със законопроекта или компетентният орган ще си затвори очите и ще раздава стикери за транспорт на храни на автомобилите, или цели райони ще останат без доставки на храни.\r\n\tПредвидено е и създаването на Национален съвет по храните като постоянен консултативен орган, координиращ държавната политика в сектор \"Храни\", с участието на представители на всички заинтересовани страни.\r\n\tВ закона е заложено повишаване на размера на санкциите, налагани за нарушение на разпоредбите на закона.", "date": "2017.10.26", "title": "Забранява се рекламата на нездравословни храни"}
{"url": "http://www.mediapool.bg/rumen-radev-polititsi-iskat-lettsite-da-stanat-kamikadzeta-news271004.html", "text": "Напрежението в сектор \"Сигурност\" е тревожно. Политическият патос не може да замести управленските решения, заяви президентът Румен Радев по повод кризата с военните пилоти, които , но правителството предпочете да  с обяснението на военния министър, че всичко било \"недоразумение\". Премиерът Бойко Борисов обаче се усъмни, че някой \"подръчква\" пилотите, а вицепремиерът Валери Симеонов ги обвини в \"държавна измяна\" и настоя за уволнения.\r\n\tПрезидентът Румен Радев, който е бивш командир на Военновъздушните сили, два дни се въздържаше от коментари. Първоначално изглеждаше, че така той се дистанцира от , като не отговори на намеците от страна на управляващите, че може някой изкуствено да създава напрежение сред пилотите.\r\n\tВ четвъртък обаче изглежда президентът е бил предизвикан от изказването на Валери Симеонов и реши да реагира с позиция на личната си страница във Фейсбук:\r\n\t\r\n\t\n\n\r\n\tТака президентът и върховен главнокомандващ не само се солидаризира с протеста на бившите си подчинени, но и разбива удобната за управляващите версия, че едва ли не нищо не се е случило.\r\n\tРадикални настроения в бойната авиация има още от времето, когато тя се командваше от Румен Радев. Преди две години в знак на протест той дори хвърли оставка като командир на ВВС, но след това набързо бе разубеден от премиера Борисов. Вече в качеството си на президент Радев влезе в челен сблъсък с управляващите заради отказа им да закупят бързо новите шведски самолети \"Грипен\" и парламентарното разследване на проекта за придобиване на нов тип изтребители.\r\n\t\r\n\tВицепремиерът Валери Симеонов смята масовия отказ на пилотите да летят за престъпление., заяви той.\r\n\tСпоред него трябва да има уволнени заради масовия отказ на бойните пилоти да летят.\r\n\t, посочи Симеонов.\r\n\tТой не споделя , че в базата не е имало бунт.\r\n\t, коментира Симеонов, цитиран от БТА.\r\n\tТова е най-острата реакция от страна на управляващите до момента. Премиерът Бойко Борисов иронизира случая, като изрази \"уважение към неразположението им\" и сподели, че в лошо време и него го е страх да лети, но въпреки това го прави. А другият вицепремиер и военен министър Красимир Каракачанов смята всичко за \"недоразумение\".\r\n\t\r\n\tВ четвъртък заместник-председателят на ГЕРБ Цветан Цветанов коментира от своя страна, че отказът на пилотите от авиобаза Граф Игнатиево да летят не е с умисъл.\r\n\tСпоред него те са взели решение според преценка за подготовката си, на което имат право според подзаконови актове.\r\n\t, посочи Цветанов пред Нова телевизия. Той припомни, че от над 16 години се говори за купуването на нови самолети за целите на авиацията.\r\n\tЦветанов посочи, че правителството на Борисов през последните години е успяло да осигури финансов ресурс за военни части и ремонтиране на двигатели, за да имат машините съответната летателна способност.\r\n\t\r\n\tВъв вторник военните пилоти масово отказаха да летят с обяснението, че се чувстват несигурни, че могат да изпълнят задачите си, което доведе до отмяна на планираните полети.\r\n\tВ \"Граф Игнатиево\" от месеци има силно напрежение заради поредното забавяне на проекта за покупката на нови изтребители и плачевното състояние на наличните съветски машини МиГ 29.\r\n\tСамо няколко часа по-късно прокуратурата излезе с резултатите от проведена светкавично проверка, установила че \"няма бунт\" в авиобазата.\r\n\tВоенните прокурори и полицаи не са \"хванали\" пилоти и техници, които да отказват да изпълняват задачите си и няма \"каквито и да е данни за престъпление\", съобщиха от държавното обвинение.\r\n\tВ четвъртък в авиобаза Граф Игнатиево започва съвместна българо-полска летателна тренировка. Очаква се българите да летят на изтребителите МиГ 29. Поляците също са дошли с три такива машини, а се очаква да участват и италианските военновъздушни сили, които в момента участват в охраната на българското въздушно пространство със самолети \"Юрофайтър\".", "date": "2017.10.26", "title": "Румен Радев: Политици искат летците да станат камикадзета"}
{"url": "http://www.mediapool.bg/prodalzhava-tarseneto-na-izcheznalata-v-poroya-zhena-news270993.html", "text": "Продължава издирването на изчезналата възрастна жена при наводненията в бургаското село Черни връх. То беше спряно за през нощта и отново подновено в четвъртък сутрин. Засега властите не съобщават за нови жертви на бедствието.\r\n\tПри наводненията в Бургаско в сряда загинаха трима души – две жени и един мъж от селата Полски извор, Ливада и Равнец в община Камено. Затова там е обявен ден на траур в четвъртък.\r\n\tОсновната причина за бедствието според официалните изказвания на представителите на властта е голямото количество на валежите - до 200 литра на кв. м, а не толкова състоянието на язовирите. В община Камено седем каскадни язовира се оказаха със скъсани стени след дъждовете, но в сряда представителите на властите обясниха, че те са прекалено малки, не могат да създадат приливна вълна и преди валежите са били почти празни.\r\n\tВ четвъртък министърът на регионалното развитие Николай Нанков обясни пред бТВ, че разследващите органи трябва да установят каква точно е причината за наводнението.  От думите му се разбра, че\r\n\tДесет от общо 27 язовири в община Камено трябва да бъдат бракувани, защото са в критично състояние, каза кметът на общината Жельо Вардунски, цитиран БТА. Той подчерта, че за язовирите трябва да се грижи държавата, тъй като общините не успявали да се справят с тежката им поддръжка. Той добави, че повечето села в общината са застрашени от наводнения заради разположението си.\n\n\r\n\tСпоред кмета на Бургас Димитър Николов всички язовири в общината, която пострада по-леко от наводнението, са били изпразнени, а деретата – почистени преди зимния сезон. Той призова да не се спекулира с темата преди прокуратурата да приключи разследването си. Бургаският кмет също подчерта, че при прогноза за валежи от 50-60 л на кв. м, предните дни на места паднаха по над 200 л.\r\n\t\r\n\tДокато изясняването на причините за бедствието продължава, социалните служби започнаха да раздават еднократни помощи от 325 лева на пострадалите домакинства. Отпускането на помощите започна първо в Бургас, а в четвъртък е ред на най-пострадалата община Камено.\r\n\tПо думите на бургаския кмет Димитър Николов пред БНТ с приоритет при отпускането на средствата ще са хората, които притежават само един дом и той е пострадал при бедствието. Вече е готов списък със строителни материали и унищожена бяла техника, които вероятно ще бъдат възстановени със средства на общината. Очаква се щетите по публичната инфраструктура да бъдат описани до понеделник.\r\n\t Сумата е договорена след среща на премиера Бойко Борисов с вицепремиера Томислав Дончев и с министъра на финансите Владислав Горанов.\r\n\tСлед описването на щетите по публичната инфраструктура общините ще могат да поискат финансиране и от Междуведомствената комисия за възстановяване и подпомагане, която разполага с 2 млн. лв. до края на годината.\r\n\t\r\n\tРегионалният министър добави, че вече е обособена временна площадка за депониране на битовите отпадъци на осем общини, след като депото за смет също беше залято с вода. Според министъра на околната среда Нено Димов депото ще остане затворено, докато не се реши проблема с водата. Той добави, че има четири варианта за аварийно изхвърляне на отпадъците на осемте общини.\r\n\tДимов каза още, че пречиствателната станция на Бургас остава затворена, тъй като също беше наводнена. \"Чака се да се оттече водата. Няма риск нито за пречистване на водата, нито за депото\", обясни министърът.\r\n\tНа 23 ноември предстои да се проведе междуведомствен съвет, който ще обсъжда как да се намали рискът от бедствия. Освен това на него ще стане ясно и дали са изпълнени всички предписания, дадени още преди месец на собствениците на язовири в региона.", "date": "2017.10.26", "title": "Продължава търсенето на изчезналата в пороя жена"}
{"url": "http://www.mediapool.bg/zimnoto-chasovo-vreme-shte-udalzhi-patuvaneto-na-13-noshtni-vlaka-news271005.html", "text": "Заради смяната на часовото време в нощта срещу 29 октомври – неделя, 13 пътнически влака ще трябва да направят престой, за да се синхронизират разписанията им с преместването на стрелките на часовниците с час назад, съобщиха от БДЖ.\r\n\tПри преминаването към зимното часово време е необходимо някои пътнически влакове да престоят в различни железопътни гари в нощта между 28 и 29 октомври, за да не се наруши графикът за движение на влаковете.\r\n\tВ железопътните превози е наложена европейската практика влаковете да спрат в първата железопътна гара по маршрута си при наближаване на 04:00 ч. и да изчакат 60 минути.\r\n\tНапример, ако влакът по разписание трябва да тръгне от дадена гара в 05:00 ч., тръгващите от нея ще го чакат в този час, така че той няма как да мине с един час по-рано. Затова и изчаква. Така не се нарушава цялото разписание за движение на влаковете.\r\n\tЗасегнати от принудителния престой ще са пътниците на 13 влака.\n\n\r\n\tМеждународният бърз влак №492, пътуващ по маршрута Истанбул–София, ще престои в гара Свиленград.\r\n\tБързият влак №2626, пътуващ по маршрута Варна– София (през Горна Оряховица), ще престои в гара Телиш.\r\n\tБързият влак №2627, пътуващ по маршрута София–Варна (през Горна Оряховица), ще престои в гара Попово.\r\n\tБързият влак №3636, пътуващ по маршрута Варна–София (през Карлово), ще престои в гара Тъжа.\r\n\tБързият влак №3637, пътуващ по маршрута София–Варна (през Карлово), ще престои в гара Желю войвода.\r\n\tБързият влак №8626, пътуващ по маршрута Бургас–София (през Пловдив), ще престои в гара Костенец.\r\n\tБързият влак №8627, пътуващ по маршрута София–Бургас (през Пловдив), ще престои в гара Стара Загора.\r\n\tБързият влак №8636, пътуващ по маршрута Варна–Пловдив, ще престои в гара Меричлери.\r\n\tБързият влак №8637, пътуващ по маршрута Пловдив–Варна, ще престои в гара Завет.\r\n\tБързият влак №9647, пътуващ по маршрута София–Силистра, ще престои в гара Самуил.\r\n\tПътническият влак №16101, пътуващ по маршрута Септември–Велинград, ще престои в гара Цветино.\r\n\tПътническият влак №30151, пътуващ по маршрута Карнобат–Варна, ще престои в гара Завет.\r\n\tКрайградският пътнически вкал №20200, пътуващ по маршрута Мездра–София, ще престои в гара Лакатник;\r\n\tПодробна информация за разписанията на влаковете клиентите на националния железопътен превозвач могат да получат на телефон 0700 10 200, допълниха от БДЖ.", "date": "2017.10.26", "title": "Зимното часово време ще удължи пътуването на 13 нощни влака"}
{"url": "http://www.mediapool.bg/katalunskata-kriza-se-dalzhi-iztsyalo-na-dvama-nepreklonni-lideri-news271007.html", "text": "Испания се сблъсква с най-тежката политическа криза от завръщането си към демокрацията преди 40 години заради на непреклонността на двама ключов лидери.\r\n\t \r\n\tПремиерът на Каталуня Карлес Пучдемон настоя да се пристъпи към референдум за независимост въпреки решението на Конституционния съд на Испания и нагласите на повечето избиратели в автономната област; сега той не иска да се откаже от обявяването на независимост.\r\n\t \r\n\tВ отговор консервативният министър-председател на Испания Мариано Рахой посегна към драстично средство: установяване на контрол върху областта от федералните власти, което може да предизвика масово гражданско неподчинение или дори насилие.\r\n\t \n\n\r\n\tПредвижда се Сенатът на Испания да се произнесе в петък по решението на Рахой да задейства неизползван досега член от конституцията, който позволява \"всички необходими мерки\", за да бъде накарана дадена област да се подчини на закона.\r\n\t \r\n\tЕдва ли има съмнение, че правителството на Пучдемон, представляващо коалиция между националистите и крайната левица, избрана с гласовете на по-малко от половината от населението, пренебрегна конституцията, като пристъпи към референдума на 1 октомври.\r\n\t \r\n\tИзглежда обаче има вероятност мерките, които федералното правителство заплашва да предприеме, включително разпускане на правителството на Каталуня и установяване на контрол върху нейните полицейски сили, да предизвикат враждебна реакция дори сред мнозинството от 7,5-те милиона граждани на областта, които са против независимост.\r\n\t \r\n\tФедералните власти вече поставиха в ареста без право на гаранция двама популярни лидери на движението за независимост по обвинения в противодържавна дейност.\r\n\t \r\n\tПучдемон и неговите последователи доста надцениха способността си да мобилизират подкрепа за сепаратистката си кауза. Само около 40 процента от избирателите гласуваха на референдума; твърдението на Пучдемон, че 90-процентовият вот в подкрепа на независимостта сред това малцинство представлява мандат, звучи несериозно.\r\n\t \r\n\tЛидерите от Европейския съюз недвусмислено отхвърлиха призивите му за посредничество и застанаха на страната на правителството в Мадрид, същото направи и правителството на Тръмп. След гласуването стотици компании преместват централите си от Барселона - признак за икономическата цена, която тя вероятно ще плати за глупостта на своите лидери.\r\n\t \r\n\tПучдемон обаче не се отказва и заплашва с гласуване в каталунския парламент за официално обявяване на независимост. Това би удовлетворило коалиционните му партньори от крайнолявата партия \"Кандидатура за народно единство\", чиято програма против капитализма и ЕС може отчасти да обясни защо държавната пропагандна машина на Русия, включително нейният рупор Джулиан Асандж, силно подкрепя сепаратистите. Москва ще се зарадва, ако противопоставянето между Рахой и Пучдемон дестабилизира испанската демокрация.\r\n\t \r\n\tЗападните правителства, включително правителството на Тръмп, би трябвало по-сериозно да настояват за компромис. Има два обещаващи варианта. Първият е конституционна реформа, която да позволи на области като Каталуня повече автономия; Рахой прие предложението на опозиционната Испанска социалистическа работническа партия въпросът да бъде проучен от парламентарна комисия.\r\n\t \r\n\tДругият е предсрочни местни избори в Каталуня, което е правилният начин за оспорване на ръководството на Пучдемон.\r\n\t\r\n\tКаталунската опозиция иска избори, Мадрид също. Евентуално гласуване обаче не трябва да изключва подкрепящите независимостта партии, независимо от техните правни нарушения.\r\n\t \r\n\tТвърдолинейните действия на Рахой заплашват да тласнат повече избиратели към сепаратисткия лагер. Той би трябвало да се въздържа от повече репресии и да настоява за политическо решение.", "date": "2017.10.26", "title": "Каталунската криза се дължи изцяло на двама непреклонни лидери"}
{"url": "http://www.mediapool.bg/afrika-se-nuzhdae-ot-11-miliona-lekari-meditsinski-sestri-i-uchiteli-news271008.html", "text": "В Африка ще има нужда до 2030 г. от още 11 милиона лекари, медицински сестри и учители, за да бъде предотвратен \"социално-икономически катаклизъм\", който ще принуди милиони хора да емигрират. Това заяви Детският фонд на Обединените нации (УНИЦЕФ), цитиран от Ройтерс.\r\n\t \r\n\tТези 11 милиона специалисти ще са нужни на континента да се справи с нарастването на населението си, тъй като за следващите 13 години броят на децата там се очаква да се увеличи от 170 милиона на 750 милиона.\r\n\t \r\n\tУНИЦЕФ отдава силно положителния прираст на населението на високата раждаемост, нарастващия брой на жените в детеродна възраст, както и на понижила се детска смъртност.\r\n\t \r\n\tСпоред изследване на УНИЦЕФ до края на века всяко второ дете в света ще живее в Африка.\r\n\t \r\n\tВ изследването се казва още, че трябва да бъдат построени още училища, както и че следва да бъдат обучени още учители, лекари, медицински сестри и здравни работници, които да бъдат насърчавани да остават по местата, където живеят, и да не се местят в големите градове или чужбина.", "date": "2017.10.26", "title": "Африка се нуждае от 11 милиона лекари, медицински сестри и учители"}
{"url": "http://www.mediapool.bg/tramp-obeshta-da-razsekreti-novi-dokumenti-po-ubiystvoto-na-dzhon-kenedi-news271009.html", "text": "Президентът на САЩ Доналд Тръмп обяви в Туитър, че хиляди документи от Националния архив, свързани с убийството на 35-ия президент на страната Джон Кенеди, ще бъдат публикувани в уречения срок, т.е. днес, предадоха осведомителните агенции.\r\n\t \r\n\t\"Отдавна очакваното публикуване на документите за Кенеди ще стане утре. Много интересно!\", отбеляза късно снощи държавният глава.\r\n\t \r\n\tОще в събота той обяви, че ще разсекрети досието по убийството на Кенеди, но при условие, че бъде получена \"допълнителна информация\". По-късно Белият дом поясни, че Тръмп иска файловете да бъдат публикувани, а ако някое ведомство смята това за неправилно, то следва \"да представи убедителна и ясна обосновка\".\r\n\t \r\n\tАсошиейтед прес отбеляза в свой коментар, че по този повод Тръмп се е оказал под натиск от две страни.\r\n\t \n\n\r\n\tИзследователи на \"убийството на века\" настоявали той да се съобрази със закона от 1992 г., който изисква тази седмица да бъдат публикувани всички 3150 изцяло засекретени и 30 000 частично засекретени досега документи по случая. Американските разузнавателни служби обаче, позовавайки се на същия закон, го призовавали да задържи някои от тях \"далече от очите на публиката\" по съображения за националната сигурност.\r\n\t \r\n\tПо всичко личи, че Тръмп е подкрепил искането на първата страна.", "date": "2017.10.26", "title": "Тръмп обеща да разсекрети нови документи по убийството на Джон Кенеди"}
{"url": "http://www.mediapool.bg/brazilskiyat-kongres-othvarli-obvineniyata-v-koruptsiya-sreshtu-prezidenta-news271010.html", "text": "Долната камара на бразилския Конгрес гласува да бъдат отхвърлени обвиненията в корупция, предявени от прокуратурата срещу президента на страната Мишел Темер, с което го избави от изправянето пред Върховния съд на страната, предаде Ройтерс.\r\n\t \r\n\tВ заседанието, което продължи над 12 часа и се предаваше пряко по телевизионния канал \"Глобо\", за отхвърляне на обвиненията гласуваха 251 депутати, а за продължаване на разследването чрез предаването му във Върховния съд - 233-ма. Двама се въздържаха.\r\n\t \r\n\tЗа да продължи съдебното следствие обвиненията срещу Темер трябваше да бъдат подкрепени от минимум две трети от членовете на долната камара, т.е. от 342-ма депутати от общо 513. В залата присъстваха по-малко от 500 депутати и скоро след началото на вота стана ясно, че противниците на Темер не могат да съберат необходимите им гласове.\r\n\t \r\n\tРешението на камарата означава, че наказателното дело срещу държавния глава се замразява до изтичането на мандата му в края на 2018 г.\r\n\t \r\n\tДепутатите от опозицията, които се стремяха да провалят заседанието, до последния момент се отказваха да регистрират присъствието си, макар и да се намираха в сградата от ранно утро. Някои от противниците на президента внесоха в заседателната зала плакати с лозунг \"Долу Темер!\"\r\n\t \n\n\r\n\tГласуването започна на фона на съобщението, че президентът е постъпил в болница заради урологичен проблем. По-късно обаче стана известно, че след извършеното му медицинско изследване той е бил изписан. Напускайки болницата, Темер отговори на въпросите на журналистите с една единствена фраза: \"Цял съм\".", "date": "2017.10.26", "title": "Бразилският Конгрес отхвърли обвиненията в корупция срещу президента"}
{"url": "http://www.mediapool.bg/turtsiya-osvobodi-pod-garantsiya-osem-pravozashtitnitsi-news271012.html", "text": "Турски съд нареди да бъдат освободени под гаранция подписка осем правозащитници, сред които и двама чужденци, месец преди началото на процеса срещу тях, насрочен за 22 ноември, предадоха Ройтерс и ДПА. Те не трябва да напускат страната по време на процеса.\r\n\t \r\n\tСред освободените са германският гражданин Петер Щойднер и шведският - Али Гарави, като и директорката на турския клон на \"Амнести интернешънъл\" Идил Есер, чието задържане предизвика спонтанни международни критики.\r\n\t \r\n\tПроцесът срещу 11 правозащитници, заплашени от присъди до 15 г. затвор, ако бъдат признати за виновни, предизвика сериозно напрежение между Турция и Европа. Двама от тях вече бяха пуснати под гаранция малко по-рано.\r\n\t \r\n\tПовечето бяха задържани през юли след участието си в симпозиум по дигитална сигурност, състоял се на остров в Мраморно море край Истанбул. Обвиненията срещу тях са за връзки с терористични организации, сред които Кюрдската работническа партия (ПКК) и мрежата на намиращия се в изгнание в САЩ ислямски проповедник Фетхуллах Гюлен, когото Анкара обвинява, че е \"мозъкът\" зад опита за преврат в Турция през юли м.г.\r\n\t \n\n\r\n\tСпоред организаторите на симпозиума от \"Амнести интернешънъл\" тези обвинения са абсурдни.\r\n\t \r\n\tСред подсъдимите е и председателят на турския клон на международната правозащитна организация Танер Кълъч, който обаче остава в ареста, защото срещу него има повдигнато обвинение в тероризъм и по друго дело.\r\n\t \r\n\tГермания приветства пускането от ареста на правозащитника Петер Щойднер, прекарал зад решетките в Турция няколко месеца. \"Това е ободряващ сигнал, първа крачка. Радвам се, че нашите посреднически усилия дадоха първи плодове\", каза външният министър Зигмар Габриел, цитиран от своята пресслужба.\r\n\t \r\n\tЗадържането на Щойднер през юли силно изостри отношенията между Берлин и Анкара.", "date": "2017.10.26", "title": "Турция освободи под гаранция осем правозащитници"}
{"url": "http://www.mediapool.bg/zdravnoto-ministerstvo-podnovyava-e-targa-no-samo-za-onkomedikamenti-news271013.html", "text": "Министерството на здравеопазването подновява електронния търг за медикаменти, но само за онкомедикаментите в болниците. За останалите лекарства след време ще бъде обявена нова процедура, след като болниците актуализират заявките си и им се даде възможност да включат нови групи медикаменти, съобщиха в четвъртък от ведомството.\r\n\t\"Причината търгът да продължи само за онколекарствата е, че това е едно от най-големите бюджетни пера на Националната здравноосигурителна каса (НЗОК)\", казаха от министерството. Бюджетът на НЗОК за лекарства догодина ще е 1 млрд. лева, една трета от които са за онкомедикаменти.\r\n\tВъпреки че търгът беше официално обявен през декември 2016 г., впоследствие беше спрян по настояване на фармацевтичния бранш като една от причините беше да се направят корекции по самата платформа. След като обжалванията на процедурата бяха отхвърлени, през  на тази година търгът трябваше да бъде подновен, но се оказа, че това не се случва по други причини.\r\n\tВ началото на октомври здравният министър Николай Петров съобщи, че заради неизряден договор с фирмата, разработила електронната платформа.\r\n\tПо думите му платформата е била приета и платена от предшественика му Петър Москов във вид, в който не може да функционира. Петров дори допусна, че може да се стигне до прекратяване на договора и обявяване на нова поръчка.\n\n\r\n\tВ последствие обаче последваха преговори между министерството и фирмата разработчик \"Контракс\", при които явно е постигнато съгласие, за да може търгът за онколекарствата да бъде обявен.\r\n\tЕлектронната платформа за търговия с лекарства цели да осигури прозрачна процедура, чрез която централизирано да бъдат купувани големи количества медикаменти за болниците и съответно да бъдат постигани по-ниски цени.\r\n\tПроцедурата на е-търга следва Закона за обществените поръчки, но се провежда на специално създадената за целта електронна платформа, където дистрибуторите трябва да качат офертите си и чрез прозрачно \"наддаване\" могат да променят цените си.\r\n\tВ края на процедурата здравното министерство ще сключи договори с петимата дистрибутори, дали най-ниска цена за дадена позиция. След това всяка болница ще си купува нужните лекарства от тези дистрибутори на договорените цени, а при постигане на допълнителните отстъпки и на по-ниски.\r\n\tПо данни на здравното министерство болници със сравнително еднакви обеми на работа купуват едни и същи лекарства с разлики в цените между 200% и 300%.\r\n\tНякои лечебни заведения купуват медикаменти над пределните законови цени в позитивния списък и така настъпват загуби за стотици хиляди левове.", "date": "2017.10.26", "title": "Здравното министерство подновява е-търга, но само за онкомедикаменти"}
{"url": "http://www.mediapool.bg/nikolai-slatinski-vinovni-sa-klosharite-mashinistite-meteorolozite-news271014.html", "text": "Така проф. Николай Слатински коментира на личната си страница във Фейсбук обяснението на зам.-председателя на ГЕРБ Цветан Цветанов, че синоптиците са подценили проливните дъждове в Бургаско, които взеха три жертви и предизвикаха бедствено положение в региона. Обобщението му за клошарите и машинистите визира официалните заключения на прокуратурата за палежа на тютюневите складове в Пловдив и влаковия взрив на гара Хитрино.\r\n\tСлед , предизвикана от поредния порой, правителството в четвъртък реши спешно да стартира процедура по отпускане на 1 млн. лв. на общините Бургас и Камено, с които да бъдат покрити разходите по аварийно-възстановителните дейности и подпомагане на пострадалите хора.\n\n\r\n\t\r\n\t\"В момента говорим за жълт код, а виждате това, което сполетя Бургаско - трябваше да има червен код\", коментира сутринта пред Нова телевизия председателят на парламентарната група на ГЕРБ Цветан Цветанов.\r\n\tТой изтъкна, че не само в България, а в целия свят, действията, които предприемат властите, са на база метеорологичната прогноза.\r\n\t\"Метеорологичните условия са предпоставка за възникването на подобни бедствия. Кодът, който беше подаден, беше жълт. А всички бяхме свидетели, че паднаха над 170 литра на кв. м., на места имаше по 200 литра на кв. м.\", заяви Цветанов. Той цитира и жители на засегнатите райони, които твърдят, че дерето на реката, която минава през селото им, е изчиствано 2 пъти тази година.\r\n\t\"За скъсаните микростени, отокът на водата не е към тези засегнати места. Което означава, че спуканите микростени не са предизвикали това бедствено състояние на засегнатите места\", разясни той и допълни: \"Държавата в момента е поела отговорността, на място е и всички компетентни органи работят\".", "date": "2017.10.26", "title": "Николай Слатински: Виновни са клошарите, машинистите, метеоролозите..."}
{"url": "http://www.mediapool.bg/yuriy-aslanov-bitkata-za-izchistvane-na-bsp-shte-pusne-krav-news271011.html", "text": "Темите, по които ще заседава конгресът, са разписани в Устава като изрично правомощие на конгреса. Националният съвет може да дава отделни конкретни насоки на парламентарната група, но не и да определя политиката на групата и нейните приоритети. Темата за държавния бюджет (предпоследният преди 2020 г., когато ще спрат евросубсидиите), европейските приоритети, българското европредседателство... Нямаше да е представително за мнението на партията, ако по тях се дебатираше в по-тясната рамка на изпълнителния орган – Националният съвет. Особено при сегашната динамика на политическите процеси – и вътрешни, и външни и предвид на нуждата от по-широка дискусия.\r\n\t\r\n\tРазбира се, че засяга и БСП и това бе казано от самата Нинова. Реакцията обаче беше почти истерична. Няколко души скочиха веднага и заявиха, че тезата, че \"политическата класа не желае да води битка с корупцията\" е дълбоко невярна, защото тя касае само десницата и по-специално ГЕРБ, а БСП няма нищо общо. Хората нямат къса памет и ако за момента БСП не се спряга за корупция, то е, защото не е на власт, но това не е гаранция, че утре или вдругиден, когато дойде на власт, няма да се повторят \"Орион\", \"Батко и братко\" или заменките. Тезата на Нинова, че за да промени България, БСП трябва да промени първо себе си, среща разбираема съпротива от страна на част от елита на партията, който се е съприкосновявал с властта или, още по-важно, който и в момента се съприкосновява с властта, агитирайки за колаборация с ГЕРБ.\n\n\r\n\tНе знам докъде ще стигне Нинова. Тоест, знам докъде би искала, но дали ще има кураж и какво ще излезе – не знам. Ще видим.\r\n\t\r\n\tЩеше да бъде очевидна договорка, ако БСП бе приела сектантската позиция – \"никакви договорки с врага\". Нека ви обясня какво щеше да се случи. Нямаше да се блокира държавата, както твърдят някои, но ВСС щеше да остане в предишния си състав. Състав, който е известно, че се управлява чрез есемеси от Борисов и Пеевски. Точно в този случай БСП щеше на практика да обслужи перфектно задкулисието.\r\n\t\r\n\tНа това трябва да е алтернатива БСП и не само тя, а всяка демократична политическа сила. БСП в момента е силна и може да формира около себе си силна съпротива и натиск за промяна на модела.\r\n\t\r\n\tДа, илюстрация на точно това е, но Нинова не е заплашена от Гергов сам по себе си, защото той не е личност, която привлича симпатии и може да поведе хора след себе си. Заплахата е от страна на други, които мислят като Гергов, но го крият, защото знаят, че то не печели привърженици.\r\n\t\r\n\tТълкувам го като предупреждение: \"За момента си полезна, но ако пречиш, ще те махнем\". БСП не е единствената партия, която се е управлявала чрез договаряне между отделните лобита и групи, но е единствената партия, която реши да скъса с тази практика, въвеждайки пряк избор на лидера от членовете. Първата българска партия, разбира се, тъй като това е широко разпространена практика в Европа – и в ляво, и в дясно.\r\n\t\r\n\tВ обществените дела няма безалтернативни положения. Чували сме много пъти някой да изтърсва \"това или онова няма алтернатива\", но то е самозаблуда. През 1998 г. Костов заяви, че СДС няма алтернатива, но твърде скоро след това такава се появи и ликвидира традиционната десница.\r\n\tТака че и Нинова има алтернатива, може би не една. За партията е важно да оцени дали тази или тези алтернативи са по-стойностни от Нинова, защото едва ли БСП може да извади по-силно оръжие от нея. За година и половина Нинова върна партията на голямата политическа сцена, след като БСП беше почти невидима и в почти любовни отношения с ГЕРБ. Този, който не вижда и не признава това, е предубеден.\r\n\t\r\n\tПопулизмът не бива непременно да се натоварва с негативен контекст. Не е лошо да вървиш според масовите настроения и доминиращото обществено мнение. Истинският лидер обаче си личи по това, че създава обществено мнение, че води хората, а не уйдисва при всеки сгоден случай на акъла им, както прави в редица случаи Борисов. Понякога се налага да влизаш в битки и срещу доминиращото обществено мнение.\r\n\t\r\n\t\r\n\t\r\n\tЗа да ви отговоря, трябва да ми подскажете с кого да я сравня. С Борисов ли, с Доган ли, със Сидеров ли или с другиго? Или пък с бившите лидери на БСП, които бяха обвинявани за същото от техните вътрушнопартийни опозиции?\r\n\tКакто казах, думите се използват за фасада, всичко е в подтекста.\r\n\t\r\n\tСлед забележката ми по адрес на популизма, си изпросихте втора така за пиара. Това не е нещо лошо. Едно професионално усилие за по-ефективно пропагандиране или рекламиране на идеи не вреди.\r\n\tМоето усещане е, че от никакъв пиар няма да има нужда на конгреса, защото няма напрежение между отделни лобита. С каква цел? Навярно всяко лоби има различен отговор на този въпрос. Това не са хора, които биха стояли един до друг. Ако за момента нещо ги обединява, това е страхът от промените.\r\n\tТака или иначе, конгресът представлява мнението на партията. Глас народен, глас Божи!", "date": "2017.10.26", "title": "Юрий Асланов: Битката за изчистване на БСП ще \"пусне кръв\""}
{"url": "http://www.mediapool.bg/sled-planov-remont-zaraboti-v-blok-news271015.html", "text": "След приключен годишен планов ремонт VІ блок на АЕЦ \"Козлодуй\" е бил включен в електроенергийната система на страната в четвъртък - 26 октомври, в 14:06 часа, съобщи ядреният оператор. За целта е получено одобрение от Агенцията за ядрено регулиране.\r\n\tРемонтът и презареждането със свежо ядрено гориво на реактора започна на 16 септември. Извършена е профилактика на оборудването и системите на блока. Паралелно са били извършени комплексно обследване и подмяна на предвиденото оборудване и компоненти във връзка с дейностите по модернизацията и удължаването на живота на VІ блок на ядрената централа.\r\n\tДругият блок на АЕЦ “Козлодуй” работи с пълно натоварване на мощността си от 1000 мегавата.", "date": "2017.10.26", "title": "След планов ремонт заработи VІ блок"}
{"url": "http://www.mediapool.bg/deputatite-iskat-razsledvane-na-obvineniyata-za-seks-tormoz-v-evroparlamenta-news271032.html", "text": "Европейският парламент трябва незабавно да разследва скорошните обвинения в сексуален тормоз и насилие и да въведе задължително обучение за достойно и уважително поведение на работното място за всички служители и евродепутати. Това се казва в одобрената резолюция от 580 евродепутати. Против документа гласуваха десет, а други 25 се въздържаха. Това съобщиха от бюрото на Европейския парламент в София в четвъртък.\r\n\tЕвропарламентът трябва да започне да води поверителен регистър на случаите за сексуален тормоз, да създаде работна група от независими експерти и да подобри официалните процедури и подкрепата на жертвите, решиха още евродепутатите.\r\n\tТе препоръчаха на държавите членки на ЕС също да разследват ситуацията в своите национални парламенти и да предприемат съответните мерки. В заключение евродепутатите казват, че политиците трябва да бъдат модел за подражание в предотвратяването на битката със сексуалния тормоз в европарламента и извън него.\r\n\tЕвропейският парламент повтори призива си към Европейската комисия от 2014 г. за стратегия на ЕС по проблема с сексуалното насилие. Тя трябва да включва и проект на законодателство със задължителни инструменти за защита на жените от насилие.\r\n\t\n\n\r\n\tНад половината от жените в ЕС (55%) са били жертва на сексуален тормоз. Това показват данните на Агенцията на Европейския съюз за основните права относно насилието срещу жени от 2014 г.\r\n\tТри четвърти от жените в квалифицирани професии или на висши ръководни позиции са били подложени на сексуален тормоз, както и 61% от жените, работещи в сектора на услугите, показва още проучването.\r\n\tСпоред него близо една трета от всички жертви в ЕС (32%) заявяват, че извършителят е началник, колега или клиент.\r\n\tЕдна пета от младите жени, на възраст между 18 и 29 години, в ЕС са били жертва на тормоз в кибер пространството, а една от десет дами казва, че е била обект на сексуален тормоз или следене в интернет, сочат още данните на европейската агенция за основните права срещу насилието над жени.\r\n\tПовод проблемът да бъде обсъден в пленарна зала в сряда станаха разкритията за сексуален тормоз от холивудския продуцент Харви Уайнстийн, разгърналата се световна онлайн кампания #MeToo, в която жени споделят случаи на сексуално насилие, както и твърдения в пресата за подобни случаи и в Европарламента.\r\n\tВ дебата евродепутатите осъдиха всички форми на сексуален тормоз. Те посочиха, че сексуалното насилие е широко разпространено, но дълго време е оставало извън общественото внимание, тъй като много от жертвите се боят или срамуват да говорят за преживяното.\r\n\tС обсъждането на въпроса в пленарна зала мълчанието по темата беше разбито, каза Агнешка Козловска-Райевич (ЕНП, Полша). \"Жертвите започнаха да говорят високо и техният глас започна да се чува\", допълни тя.\r\n\t\"За съжаление Европейският парламент не е имунизиран срещу подобно позорно поведение\", каза Даниела Аюто (ЕСПД, Италия) и призова за нулева толерантност както в парламента, така и на всички други работни места - публични и частни.\r\n\tТери Райнтке (Зелени/ЕСА, Германия) съобщи, че също е била жертва на сексуален тормоз и допълни: \"Да, тук става въпрос за жените, но това не е само женски въпрос. Ние се нуждаем от това мъжете да надигнат глас. Ние трябва да се борим с това заедно\".\r\n\tЕврокомисарят Сесилия Малмстрьом определи последните събития като отклик от всички краища на света от жени, които заявяват \"Стига толкова\". Тя обяви, че Еврокомисията ще започне ново изследване на темата за насилието, свързано с пола.", "date": "2017.10.26", "title": "Депутатите искат разследване на обвиненията за секс тормоз в Европарламента"}
{"url": "http://www.mediapool.bg/rakovodstvoto-na-novaya-gazeta-iska-da-vaorazhi-zhurnalistite-si-news271033.html", "text": "Ръководството на независимия руски вестник \"Новая газета\" иска да въоръжи журналистите си, за да гарантира сигурността им след нападението на критичното към властите радио \"Ехото на Москва\", предаде Франс прес.\r\n\t \r\n\t\"Ако държавата не е готова да ни защити, ще се защитаваме сами\", заяви заместник-главният редактор на вестника Сергей Соколов.\r\n\t \r\n\t\"Когато журналистите са беззащитни пред уличния произвол и нехайството на силите на реда, няма друго решение\", добави той.\r\n\t \r\n\tВ понеделник 32-годишната заместник-главна редакторка на радио \"Ехото на Москва\" Татяна Фелгенхауер бе ранена с нож в редакцията, вероятно от умствено нестабилен мъж. Някои журналисти осъдиха \"климата на омраза\" срещу критичните към властта гласове, който според тях насърчава подобни нападения.\r\n\t \r\n\tФелгенхауер още е в болница.\r\n\t \n\n\r\n\t\"Ще въоръжа редколегията. Не ми остана друг избор. Преживели сме много опити за убийство\", заяви по \"Ехото на Москва\" главният редактор на \"Новая газета\" Дмитрий Муратов.\r\n\t \r\n\t\"Ще пратя някои служители на курсове по самоотбрана. Ще сключим споразумение с вътрешното министерство. Ще поръчаме и ще купим травматични оръжия\", заяви Муратов.\r\n\t \r\n\t\"Новая газета\" разследва деликатни теми - от корупция до участието на руски войници във въоръжения конфликт в Украйна и преследванията на хомосексуални в Чечения. От създаването на вестника през 1993 г. са убити шестима негови служители или сътрудници.\r\n\t \r\n\tНай-голям отзвук получи убийството на Анна Политковская на 7 октомври 2006 г. Тя бе известна с критиките си към политиката на Кремъл в Чечения.\r\n\t \r\n\t\"Всеки има право да вземе мерките за сигурност, които смята за нужни, стига те да спазват действащите закони\", заяви на пресконференция говорителят на Кремъл Дмитрий Песков.", "date": "2017.10.26", "title": "Ръководството на \"Новая газета\" иска да въоръжи журналистите си"}
{"url": "http://www.mediapool.bg/tuitar-blokira-reklami-ot-akaunti-na-ruskite-medii-rasha-tudei-i-sputnik-news271034.html", "text": "Администраторите на \"Туитър\" ще блокират поместването върху платформата на микроблога на реклами, качвани от акаунти на руските медии \"Раша тудей\" и \"Спутник\", предаде Ройтерс.\r\n\t \r\n\tСпоред съобщението на \"Туитър\" решението, което влиза в сила незабавно, е взето въз основа на заключението на разузнавателната общност в САЩ, че двете медии са се опитвали да се намесят в изборите в САЩ през 2016 г. от името на руското правителство.\r\n\t \r\n\tМиналия месец \"Туитър\" каза, че са блокирани около 200 руски акаунта след разследване на опити за онлайн намеса в изборите.", "date": "2017.10.26", "title": "\"Туитър\" блокира реклами от акаунти на руските медии \"Раша тудей\" и \"Спутник\""}
{"url": "http://www.mediapool.bg/razbita-e-mezhdunarodna-prestapna-grupa-za-nezakonen-trafik-na-migranti-v-evropa-news271036.html", "text": "Международна разследваща група, съставена от представители на Белгия, България, Великобритания, Франция и Холандия, с помощта на Европол и Евроджъст, е разбила престъпна групировка за незаконен трафик на мигранти. Това съобщи в четвъртък европейската полицейска агенция.\r\n\tСпоред съобщението в общата операция на правоохранителните органи са извършени обиски на 42 обекта из Европа и арести на 26 човека - 8 в Белгия, 7 в България и 11 във Великобритания. За шестима от задържаните има издадена европейска заповед за арест.\r\n\tГрупата е заподозряна в съдействие на нелегална миграция от Афганистан, Ирак, Пакистан и други страни.\r\n\tПо данни от разследването от юни 2016 г. престъпниците са организирали най-малко 48 пътувания, с които в Европа били вкарани не по-малко от 400 мигранти. За трафика били използвани камиони и микробуси със специално приспособени тайници, в които се криели мигрантите, докато пристигнат до местоназначението, главно в Обединеното кралство.\r\n\tОт българската спецпрокуратура потвърдиха в четвъртък ареста на 7 души у нас в изпълнение на издадени от Белгия и Франция европейски заповеди за арест. Претърсени са адреси в София, Ловеч и Враца. Спецпрокуратурата е започнала разследването у нас през март.", "date": "2017.10.26", "title": "Разбита е международна престъпна група за незаконен трафик на мигранти в Европа"}
{"url": "http://www.mediapool.bg/tretiyat-krag-pregovori-za-koalitsiya-v-germaniya-bil-izklyuchitelno-tezhak-news271037.html", "text": "Третият кръг преговори между Ангела Меркел и евентуалните й партньори в бъдеща управляваща коалиция, в който се наблегна на политиката на имиграция и даване на убежище, върви \"изключително тежко\", заяви водещ представител на Зелените, цитиран от ДПА.\r\n\t \r\n\tХристияндемократическият съюз (ХДС) на Меркел, баварският му съюзник Християнсоциалният съюз (ХСС), либералната Свободна демократическа партия (СвДП) и Зелените водят \"изключително тежки преговори по един от най-спорните въпроси\", заяви Клаудия Рот.\r\n\t \r\n\tХСС поставя като условие за участието си в управляваща коалиция да се въведе таван от 200 000 мигранти годишно в Германия. Бавария е поела основната част от бежанците през южната граница с Австрия.\r\n\t \r\n\tСвДП и Зелените са против подобно решение с аргумента, че това нарушава конституционно гарантираното право на убежище.\r\n\t \r\n\tХДС на Меркел иска да продължи мораториумът над събирането на семействата на бежанци и след март 2018 г.\r\n\t \n\n\r\n\tЛидерът на СвДП Кристиан Линднер заяви днес за сп. \"Шпигел\", че въпросът със събиранията на семействата \"абсолютно\" ще доведе до конфликт със Зелените, които твърдо подкрепят тези събирания.", "date": "2017.10.26", "title": "Третият кръг преговори за коалиция в Германия бил \"изключително тежък\""}
{"url": "http://www.mediapool.bg/blizo-chetvart-milion-zadelen-za-navesi-za-belenskite-raktori-news271038.html", "text": "За изграждане на специални конструкции за съхранение на ядреното оборудване за АЕЦ \"Белене\" след пълната му доставка в края на годината са предвидени почти четвърт милион лева, става ясно от думите на енергийния министър Теменужка Петкова по време на заседание на парламентарната ресорна комисия в четвъртък. Обществената поръчка с прогнозна стойност от 241 хил. лв. вече е обявена и изпълнителят трябва да изгради съоръженията, които миналата седмица бяха описани от изпълнителния директор на \"Националната електрическа компания\" (НЕК) Петър Илиев като навеси от оранжериен тип.\r\n\tДо изграждането на тези конструкции ще се направят временни навеси. Постоянните конструкции ще се построят след като пристигне и останалата половина от ядреното оборудване, обясни преди дни Илиев.\r\n\tТогава той потвърди информация от бившия енергиен министър на БСП Румен Овчаров за нарушена опаковка на оборудването, но каза те това не е проблем и ще бъде направена рекламация на руснаците за това.\r\n\tПеткова сега увери, че доставеният един реактор се съхранява според инструкциите на производителя му – Ижорските заводи.\r\n\tОборудването за АЕЦ \"Белене\" се съхранява според предписаните инструкции от производителите и площадката била предварително проверена от руснаците дали отговоря на изискванията, обясни енергийният министър Теменужка Петкова.\n\n\r\n\tТя отново разказа, че част от оборудването се съхранява в закрити помещения, а друга част – под навес. Тя също каза, че част от оборудването при транспортирането е пристигнало с нарушена опаковка и вече е преопаковано според предписанията на заводите производители.\r\n\tПекова повтории, че цялото оборудване ще бъде съхранявано поне 5 години, заради което и се налага построяването на специалните конструкции.\r\n\tМинистър Петкова увери представителите на енергийната комисия, че оборудването за АЕЦ \"Белене\" ще бъде съхранено с грижата на добър стопанин. Тя съобщи още, че по-рано през деня, по изискване на НЕК, Агенцията за ядрено регулиране е започнала проверка как се съхраняват реакторите.\r\n\tЕнергийният министър каза, че Министерството на енергетиката ще информира за резултатите от тази проверка, за да бъде сигурно българското общество как се съхранява това оборудване.", "date": "2017.10.26", "title": "Близо четвърт милион заделен за навеси за беленските рактори"}
{"url": "http://www.mediapool.bg/kfn-e-na-krachka-ot-po-visokiya-byudzhet-news271039.html", "text": "Комисията за финансов надзор (КФН) е на крачка да получи по-голям бюджет и самостоятелност от фиска, след като депутатите от бюджетната комисия одобриха на първо четене промените в закона за комисията.\r\n\tТекстовете предвиждат институцията занапред да се финансира изцяло от събраните такси от поднадзорните лица - пенсионни фондове, застрахователи и играчи на борсата, като плащанията в определени случаи ще се повишат 2-3 пъти. Най-голямо е увеличението на таксите на пенсионните дружества, които обещаха да пратят позицията си по текстовете до дни.\r\n\tВ момента КФН се финансира на около 50% от държавния бюджет.\r\n\tЗаконопроектът предвижда още държавните служители във ведомството да преминат изцяло на трудови договори с цел да взимат по-високи заплати, подобно на колегите си в БНБ. Петимата членове на КФН пък ще могат да определят собствените си бонуси.\r\n\t\"Контролът върху нефинансовия сектор има нужда от реформа, това е препоръка и на Световната банка\", заяви новият зам.-председател на надзора Диана Йорданова. По думите й регулаторът изпитва остър недостиг на специалисти и не разполага и с единна информационна система за приемане, обработка, съхраняване и анализ на данните.\r\n\tПо думите на Йорданова подходът за самостоятелно финансиране на небанковия надзор е възприет в редица държави членки на ЕС като Белгия, Финландия, Естония, Франция, Гърция, Латвия, Люксембург, Полша и Португалия.\r\n\tПред депутатите обаче критика към промените отправиха представители на застрахователните брокери. За тях се предвижда годишно да плащат по 5000 лв. за надзор вместо 1500 лв., както е в момента. Според предприемачи от бранша, които присъстваха на заседанието, това ще \"смаже\" малките за сметка на големите.\n\n\r\n\t\"В България има 380 застрахователни брокера, от тях 37 отчитат застрахователни премии над 5 млн. лв., а 215 брокера реализират премии под 1 млн. лв. Именно те ще бъдат принудени да изпаднат от пазара, ако таксите не бъдат диференцирани по някакъв начин\", коментира Валентин Занев от Асоциацията на застрахователните брокери.\r\n\tСпоред депутата Георги Търновалийски предложените промени са спорни, тъй като се предоставя възможност на държавна структура абсолютно безконтролно да си гласува вътрешни правила и бюджет. \"Така всяко ведомство може да скочи и да поиска бюджетна независимост. Текстовете трябва да бъдат прецизирани\", категоричен е той.\r\n\tБюджетната комисия прие на второ четене промените в Кодекса за социално осигуряване, с които се затягат изискванията към управлението и инвестициите в свързани лица на пенсионните фондове. Текстовете бяха бламирани от предходното Народно събрание в края на мандата му, но този път получиха пълната подкрепа не само на управляващите, но и на БСП и ДПС, като много от текстовете бяха приети с пълно единодушие.", "date": "2017.10.26", "title": "КФН е на крачка от по-високия бюджет"}
{"url": "http://www.mediapool.bg/evrokomisar-g-n-tsatsarov-e-mnogo-ubeditelen-no-dannite-za-prokuraturata---ne-news271040.html", "text": "\"Г-н Цацаров е много убедителен. След всяка среща с него имам усещането, че всичко (в прокуратурата-б.р.) е ОК. После поглеждам данните и започвам да имам някои съмнения, че всичко е толкова перфектно\".\r\n\tТака еврокомисарят по правосъдието Вера Йоурова отговори в четвъртък на въпроса какво мисли за реформата на българската прокуратурата през последните години. Тя бе гост на организираната в София конференция на ЕС и министрите на правосъдието на Западните Балкани.\r\n\tС отговорите си Вера Йоурова разсея спекулациите, че има взето решение за свалянето на наблюдението върху правосъдните системи на България и Румъния до края на следващата година. През последните няколко месеца се говори все по-упорито, че механизмът ще бъде заменен с наблюдение за върховенството на закона върху всички държави-членки на ЕС.\r\n\tПодобно искане през последните две години се защитава пламенно от повечето български партии, евродепутати и от главния прокурор Сотир Цацаров.\r\n\t\"Отговорът на въпроса (за свалянето на мониторинга – б.р.) е - не знам\", каза Йоурова. Тя напомни, че желание в тази посока има и от Европейската комисия, но дали това ще се случи зависи само от реформаторските действия на българските власти.\n\n\r\n\tЕврокомисарят увери, че ноемврийският доклад за напредъка на България ще бъде \"честен и обективен\". Така тя отхвърли спекулациите, че докладът ще бъде \"по-мек\" от обичайното заради ротационното председателство на ЕС, което се поема от София на 1 януари следващата година.\r\n\t\"Ще бъдат отчетени успехите, както и нещата, които трябва да бъдат свършени\", каза Йоурова. По думите й докладът ще бъде базиран изцяло върху изпълнението на препоръките от последния доклада на ЕК.\r\n\tВъпреки настояванията за реформа на държавното обвинение и доклада на европейските прокурори от мисията им в София, управляващите така и не са предприели никакви мерки за реформа на прокуратурата.\r\n\tМинистерството на правосъдието обяви, че започва да работи върху механизъм, който да позволи независимо разследване на главния прокурор, но няма краен срок за приемането му.\r\n\tНа този фон вече излезе пореден доклад на Венецианска комисия за България с две ключови препоръки – главният прокурор да не може да се меси при избора на шефовете на върховните съдилища, както и да се създаде независима институция, която да може да разследва Цацаров.\r\n\tВенецианската комисия е помощен орган на Съвета на Европа и е най-авторитетният орган в Европа в областта на конституционното право. Българските власти неотменно се допитват до нея по спорни въпроси, но възприемат препоръките избирателно, както стана преди две години с конституционните промени за съдебната власт.\r\n\tВ отговор на въпрос на Mediapool Вера Йоурова коментира, че Европейската комисия следи и използва при своите анализи докладите на Венецианската комисия.\r\n\t\"Взимаме много сериозно тези доклади\", каза еврокомисарят.", "date": "2017.10.26", "title": "Еврокомисар: Г-н Цацаров е много убедителен, но данните за прокуратурата - не"}
{"url": "http://www.mediapool.bg/puchdemon-nyama-da-svika-izbori-v-katalunya-lipsvali-garantsii-news271006.html", "text": "Каталунският премиер Карлес Пучдемон заяви в четвъртък, че няма да свика регионални избори в Каталуня, за да уреди конфликта с Мадрид, защото липсват гаранции от (испанското) правителство, което иска да наложи контрол над областта, предаде Франс прес.\r\n\tКаталунският парламент трябва да вземе решение за последиците от прилагането срещу Каталуня на член 155 от конституцията, който допуска отменяне на автономията на областта, добави Пучдемон.\r\n\tЦентралното правителство в Мадрид реши да прибегне до член 155 след референдума за независимост на Каталуня, който се състоя на 1 октомври. В него участваха около 42 процента от каталунските избиратели и около 90 процента от гласувалите подкрепиха отделяне от Испания.\r\n\t\"Бях готов да насроча избори, ако се дадат гаранции. В момента няма гаранция, която да оправдава свикването на избори\", каза Пучдемон, цитиран от Ройтерс.\r\n\tУтре испанският Сенат ще гласува по въпроса за въвеждане на пряко управление в Каталуня съгласно член 155. Това ще е първата пряка намеса на централните власти в делата на една от 17-те автономни испански области.\r\n\tИспанското консервативно правителство беше предложило да се откаже от прилагане на член 155, ако Каталуня организира нови избори, но впоследствие оттегли това предложение.\r\n\tМинути след изявлението на Пучземон испанската заместник министър-председателка Сорая Саенс де Сантамария заяви, че трябва да бъде установено пряко управление над Каталуня, за да се постави началото на нов етап, в който законът да бъде зачитан.\r\n\tВицепремиерът каза това пред сенатска комисия, която обсъжда искането на испанското правителство да бъде приложен член 155 на Конституцията заради заплахите на Каталуня за обявяване на независимост. Очаква се испанският Сенат да одобри искането на централното правителство.\r\n\tНеизвестността около кризата в Каталуня нарасна в четвъртък, след като сепаратисткият премиер Карлес Пучдемон изненадващо на два пъти отлагаше обявеното си по-рано специално изявление.\r\n\tЦяла Испания напрегнато очакваше да узнае дали в Каталуня ще бъдат свикани регионални избори, за да се избегне суспендирането на автономията на областта с непредвидими последици.\r\n\tВ събота испанското правителство поиска от Сената отстраняването на каталунския лидер и правителството му, ограничаване на функциите на парламента в Барселона и провеждането на нови избори в автономната област.\r\n\tВ сряда стана ясно, че Пучдемон е отказал поканата да говори пред испанския Сенат днес, ден преди горната камара на парламента да гласува за поставянето на Каталуня под опеката на Мадрид.\r\n\tТака всички очакваха да разберат какви стъпки ще предприеме сепаратисткото ръководство на Каталуня.\r\n\tПреди обед днес бе съобщено, че каталунският премиер ще излезе с официално изявление към 14,30 ч. бълг. време. А местният вестник \"Вангуардия\" съобщи, че се обсъжда свикване на предсрочни регионални избори на 20 декември.\r\n\tИзданието отбеляза, че извънредното изявление ще бъде направено на фона на силен натиск над Пучдемон, включително в собствената му консервативна индепендистка партия, да свика предсрочни избори.\r\n\tКогато обаче обявеният час за речта на каталунския лидер наближи, бе съобщено, че тя се отлага с един час - до 14,30 ч. (15,30 бълг. време), а малко по-късно, че въобще се отменя.\r\n\t \r\n\tВ края на краищата изявлението бе направено около два часа по-късно.\r\n\tПо-рано в четвъртък стана известно, че Пучдемон е изпратил писмо до испанския Сенат. В него той заявява, че поставянето Каталуня под опеката на испанските централни власти \"ще лиши каталунския народ от институциите му\" и ще доведе до \"още по-тежка ситуация\".\r\n\tВместо да уреди това, което правителството на държавата нарича тежка извънредна ситуация, то ще предизвика още по-тежка извънредна ситуация, отнемайки политическата автономия на Каталуня, предупреждава Пучдемон в писмото.\r\n\tОсвен това той изразява мнение, че налагането на пряк правителствен контрол върху Каталуня е нарушение на испанската конституция.\r\n\tКъм тази картина на неизвестност се добавя и слухът, че е възможно довечера каталунският парламент да бъде прието решение за едностранно провъзгласяване на независимост, на базата на резултатите от референдума от 1 октомври.\r\n\tХиляди студенти се събраха по обяд в Барселона, за да призоват за провъзгласяване на независима република Каталуня и да изразят протест срещу предвиденото от испанските централни власти поставяне на автономната област под свой контрол, съобщи Франс прес.\r\n\tТе преминаха на шествие през централните улици на каталунската столица с червени карамфили в ръка и знамената на каталунската независимост около врата.\r\n\t\"Не можете да вкарате в затвора цял един народ. Не на франкистката репресия\", пишеше на голям транспарант, а студентите скандираха по прелитащ над тълпата хеликоптер: \"Окупационните сили вън!\".\r\n\tДвижението \"Университети за републиката\" и студентският синдикат призоваха за стачен ден в университетите в четирите най-големи каталунски града - Барселона, Жирона, Леида и Тарагона - в знак на протест срещу прилагането на член 155 от испанската конституция, даващ право на правителството да суспендира автономията на областта.", "date": "2017.10.26", "title": "Пучдемон няма да свика избори в Каталуня, липсвали гаранции"}
