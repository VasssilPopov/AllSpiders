{"url": "http://www.mediapool.bg/d-r-frankenshtain-saobshti-za-uspeshno-prisazhdane-na-choveshka-glava-varhu-trup-news271981.html", "text": "Скандално известният италиански хирург Серджо Канаверо, известен като д-р Франкенщайн, съобщи за успешен експеримент с присаждане на човешка глава върху труп. Това станало в Китай след 18-часовата операция, която показала, че с помощта на свърх модерни технологии е възможно да се свържат успешно гръбначният стълб, нервите и кръвоносните съдове.\r\n\tВ петък сутринта професор Канаверо даде пресконференция във Виена, на която обяви, че екип на Медицинския университет в Харбин (Китай) е \"извършил успешно първата трансплантация на човешка глава\" и че предстои \"незабавна\" операция на жив човек, съобщи \"Гардиън\".\r\n\tВсъщност операцията е извършил китайският хирург Жен Сяопин, който преди две години направил първия експеримент с присаждане на маймунска глава. Канаверо казва, че следващата крачка ще е присаждане на глава от донор в мозъчна смърт. Той се прочу през 2015 г., когато обеща да присади главата на много болния руски програмист Валерий Спиридонов на здраво тяло.\r\n\tХирургът не даде никакви конкретни доказателства за твърдението си за извършената успешна трансплантация на човешка глава върху труп, но обеща да направи това в близките дни. \"Всички казваха, че това е невъзможно, но операцията беше успешна\", каза той, цитиран от британския в. \"Телеграф\".\r\n\tПрез 2015 г. Канаверо съобщи, че възнамерява да трансплантира глава на парализиран човек в тяло на мъртъв донор. Той разкри как ще охлади телата, за да се забави метаболизмът преди да пристъпи към свързване на гръбначния стълб, нервите и кръвоносните съдове.\r\n\tКанаверо, който е базиран в Китай, освен това твърди, че е възстановил гръбначен стълб на куче, след като 90% от него били раздробени.\r\n\tМедицинската общност гледа на този вид хирургия и съпровождащото я зрелище с ужас. Учените предупреждават, че първият пациент може да се подложи на нещо \"значително по-лошо от смърт\", например ужасни болки при приспособяване към новото тяло.\r\n\tПроф. Ян Шнап от Оскфордския университет коментира, че процедурите, описвани от Канаверо, предизвикват аналогии с Франкенщайн.\r\n\t\"Шансовете за това човек, чиято глава е присадена на друго тяло, да е в състояние да получи какъвто и да е контрол върху нея или да има полза от присаденото му тяло, са напълно нищожни\", коментира той.\r\n\tОчакваната терапевтична стойност за пациента ще е минимална, докато рисковете от отхвърляне на присаденото тяло, свързани със страничните ефекти, или просто смърт вследствие на неуспех при операцията, са огромни, смята Шнап.", "date": "2017.11.17", "title": "\"Д-р Франкенщайн\" съобщи за успешно присаждане на човешка глава върху труп"}
{"url": "http://www.mediapool.bg/irlandiya-ne-e-gotova-da-pozvoli-pregovorite-po-brekzita-da-minat-vav-vtorata-si-faza-news271960.html", "text": "Ирландия не е готова да позволи преговорите за излизането на Великобритания от Европейския съюз да навлязат следващия месец във втората си фаза, заяви външният министър Саймън Ковини, цитиран от Ройтерс.\r\n\t \r\n\t\"Да, всички ние искаме да пристъпим към втория етап в преговорите за Брекзита, но точно сега не сме постигнали напредък, който ще ни позволи да го направим. Трябва да решим много сериозни въпроси, особено около (ирландско-британската) граница, които се нуждаят от доизясняване\", каза Ковини на пресконференция преди среща с британския си колега Борис Джонсън.\r\n\t \r\n\tБританският външен министър посочи, че Лондон не омаловажава въпроса с ирландската граница и ще работи с Дъблин за решаването му. В ирландската столица Джонсън отбеляза, че Великобритания няма интерес от т. нар. \"твърда граница\" между Северна Ирландия и Ирландия.\r\n\t \r\n\tТой каза също, че разбира защо Ирландия иска четири- до петгодишен преходен период за Великобритания, че всеки иска възможно най-много гаранции, но подчерта, че преходът е възможен и в много по-кратки срокове.", "date": "2017.11.17", "title": "Ирландия не е готова да позволи преговорите по Брекзита да минат във втората си фаза"}
{"url": "http://www.mediapool.bg/aktsiyata-na-nap-sreshtu-kesha-vav-firmite-vkara-130-mln-lv-v-byudzheta-news271952.html", "text": "Обявената преди няколко месеца акция на Националната агенция за приходите (НАП) срещу фирми, които твърдят, че държат огромни суми кеш в касите си, даде силен резултат.\r\n\tВ резултат от нея в бюджета вече са внесени над 130 млн. лв., съобщиха от данъчната агенция в петък.\r\n\tПреди около два месеца финансовият министър , че е разпоредил мащабна проверка на НАП заради абсурдните данни за огромни суми кеш, които най-вероятно прикриват данъчни нарушения.\r\n\tСпоред проверката на МФ по данни от отчетите на фирмите пред Националния статистически институт (НСИ) към 31 декември 2016 г. в техните каси би трябвало да има налични 13.5 млрд. лв. В същото време балансът на управление \"Емисионно“, тоест всички пари кеш в държавата, са били малко над 14 млрд. лв. към тази дата, което би означавало, че гражданите и банките не са имали почти никакъв кеш у себе си по Нова година.\r\n\t\"3 млрд. лв. вече не са налични в касите на фирмите след продължилата малко повече от месец контролна кампания на НАП спрямо компании, които бяха посочили във финансовите си отчети значителни суми в брой. До момента фирмите са декларирали над 200 млн. лв. като скрито разпределение на печалба, а над 130 млн. лв. са внесени в бюджета под формата на данък върху дивидентите\", съобщиха от НАП в петък.\r\n\tНа над 550 дружества са били възложени проверки и ревизии, а хиляди други са получили предупредителни писма от приходната агенция. \"В резултат на това значителна част от компаниите коригираха финансовите си резултати за миналата година или декларираха, че са изплатили дивиденти\", посочват от НАП.\r\n\tДо края на 2017 г. всяко лице, което доброволно признае допуснати счетоводни и данъчни отклонения при касовата си наличност, ще получи възможност за корекция на вече подадени данни без да му бъде възлагана проверка или ревизия, обещават от НАП. През следващата година обаче на дружествата, които продължават да твърдят, че разполагат с големи суми на каса, ще бъдат извършени инвентаризации на наличните средства и, при необходимост, проверки или ревизии.\r\n\t\"Опитът ни в последните месеци потвърждава, че над 13-те млрд лв., които бяха посочени във финансовите отчети, са мит. В голяма част от случаите ставаше дума за непозволени счетоводни операции и скрито разпределение на печалба. Въпреки всичко намираме подхода на насърчим доброволни корекции за по-подходящ от автоматичното налагане на санкции и затова в оставащите дни до края на годината компаниите могат да се свържат с НАП за съдействие. През 2018 г. обаче законът ще бъде прилаган в пълната му строгост\", коментира изпълнителният директор на НАП Галя Димитрова.", "date": "2017.11.17", "title": "Акцията на НАП срещу кеша във фирмите вкара 130 млн. лв. в бюджета"}
{"url": "http://www.mediapool.bg/pouki-ot-prevrata-v-zimbabve-news271955.html", "text": "Бързината, с която се развиха събитията в Зимбабве тази седмица, изненада дори опитни наблюдатели на Африка. Армията на практика завзе контрола; президентът Робърт Мугабе беше поставен под домашен арест, а за съпругата му, за която се твърди, че е готвена за негов наследник, се съобщава, че е избягала от страната.\r\n\t \r\n\tВсе още не е ясно кой в крайна сметка ще управлява Зимбабве. Но който и да надделее, ще има нужда от подкрепата както на армията, така и на Китай - водещия чуждестранен инвеститор в Зимбабве.\r\n\t \r\n\tДо вчера съобщенията създаваха впечатлението, че 93-годишният Мугабе продължава да се опитва да убеди висшите генерали, че би трябвало да му бъде позволено да завърши президентския си мандат до изборите следващата година.\r\n\t \r\n\tСмяташе се, че генералите подкрепят предаване на властта на бившия заместник на Мугабе Емерсон Мнангагва.\r\n\t \r\n\tЕто някои важни поуки от това, което знаем засега:\n\n\r\n\t \r\n\tКитай се очертава като ключов политически посредник на континента.\r\n\t \r\n\tНикой в Пекин или Хараре не казва дали Китай е бил уведомен предварително за плановете за завземане на контрола. Но малко преди зимбабвийските танкове да излязат по улиците, китайското министерство на отбраната сметна за важно да съобщи, че главнокомандващият на армията на Зимбабве се е срещнал с китайския си колега в Пекин предишната седмица.\r\n\t \r\n\tНовината беше широко отразена, особено в южната част на Африка, наред с извънредните събития около преврата. Много регионални наблюдатели подозират, че Китай, който подкрепяше партизанските бойци от движението на Мугабе Африкански национален съюз на Зимбабве по време на водената от него война срещу режима на бялото малцинство в тогавашна Родезия, е в течение на събитията в Хараре и до голяма степен ги подкрепя.\r\n\t \r\n\tСлед като Пекин значително засилва своите позиции в Африка на юг от Сахара през последното десетилетие, може да се очаква, че отсега нататък този вид сигнали ще бъдат важна част от събитията на континента.\r\n\t \r\n\tНикой авторитарен лидер не е вечен.\r\n\t \r\n\tМугабе, наречен от един американски посланик \"блестящ тактик\", беше смятан за един от големите специалисти по оцеляване в международната политика. Чаровен и абсолютно безмилостен, той беше готов да използва етническо разделение, наказателни отряди, медийни манипулации и множество други противни средства, за да смазва всички противници. През 2008 г. неговият главен съперник се отказа от участие в балотаж на избори, след като правителствените сили биха, убиха или сплашиха хиляди опозиционни гласоподаватели.\r\n\t \r\n\tИрония е, че сега го погубва точно напредналата му възраст, която някога го защитаваше от вътрешни съперници, които по-рано, изглежда, се задоволяваха да чакат времето да вземе своя дан. Откакто навърши 90, тази динамика се промени, след като стана по-ясно, че Грейс Мугабе - амбициозна жена - повече от 30 години по-млада от съпруга си - се е прицелила в президентския пост. Интригите и ударите в гърба достигнаха своя връх миналата седмица с уволнението на вицепрезидента Мнангагва - някогашен фаворит за наследник на Мугабе, което беше възприето като ход за засилване на позициите на Грейс Мугабе.\r\n\t \r\n\tНе винаги е възможно властта да остане в семейството.\r\n\t \r\n\tЕдва ли е необичайна стратегия за един болен владетел да се опитва да прехвърли властта на близък член от семейството. В страни, които не са конституционни монархии, това обаче може да се окаже невъзможен или предизвикващ разделение процес.\r\n\t \r\n\tСъпругата на Мугабе, наричана в Зимбабве \"Гучи Грейс\" заради слабостта й към шопинга, никога не е била популярна. Вероятно по-важното е, че нейното нарастващо влияние отблъсна и разочарова утвърдени фигури в управляващата партия ЗАНУ-ПФ и държавните структури. Те явно бяха започнали да действат срещу нея преди уволнението на Мнангагва миналата седмица.\r\n\t \r\n\tСемейство Мугабе не е единствената господстваща фамилия в Африка, която имаше лоша седмица. По-рано тази година анголският президент Жозе Едуарду Душ Сантуш предаде властта на своя заместник след 37 години на поста съгласно сделка, която постави дъщеря му Изабел начело на държавната петролна компания \"Сонангол\". Това продължи по-малко от три месеца - в сряда тя беше уволнена, а анализатори определиха този ход като очевиден опит на новия президент Жоау Лоуренсу да ореже властта на семейството.\r\n\t \r\n\tОкопалите се властови структури са точно такива. Окопали се. \r\n\t \r\n\tКогато Мнангагва беше освободен от длъжност миналата седмица, за кратко изглеждаше, че това е краят на пътя му. Сега изглежда вероятно, че човекът, наричан понякога с прякора си - Крокодила, ще получи властта в резултат на действията на армията.\r\n\t \r\n\tТова не е уникална зимбабвийска ситуация. Египетският президент Абдел Фатах ас Сиси в много отношения е сходен случай - висш военен, представил се като човек, на когото може да се разчита в хаоса, последвал отстраняването на Хосни Мубарак и неговите синове.\r\n\t \r\n\tТези хора са не просто умни, амбициозни личности, чакали зад кулисите десетилетия наред. Те имат и достъп до цяло поколение от сходни фигури с подобни недоволства. Това може да съдейства за изграждането на силна мрежа, когато става дума за подобна ситуация и нужда от внезапни, решителни действия.\r\n\t \r\n\tОбразите и думите са решаващи.\r\n\t \r\n\tБързината и успехът, с които армията завзе контрола в Зимбабве, са в ярък контраст с опита за преврат в Турция през юли 2016 г. Тогава сравнително малка група офицери от армията се опита да предприеме действия срещу президента Реджеп Тайип Ердоган. Те бяха изправени пред по-трудна задача от своите зимбабвийски колеги, тъй като имаха работа с лидер, който е в разцвета на силите си, а не с болен човек, прехвърлил 90-те. Но турските заговорници освен това не успяха да завземат важни правителствени сгради и позволиха на Ердоган да се обърне към нацията и да се координира с все още верните му военни подразделения.\r\n\t \r\n\tВ Зимбабве армията изглежда единна.\r\n\t \r\n\tБеше използвана малко сила, а в поне един случай зле поддържан танк не успя да стигне до столицата.\r\n\t \r\n\tНищо от това нямаше особено значение. Бързината, с която беше задържан Мугабе, появата на военен говорител по телевизията и видимото присъствие на бронирана техника по улиците беше достатъчно, за да покаже, че политическата реалност се е променила.\r\n\t \r\n\tКойто и да поеме сега управлението в Зимбабве, ще има нужда от подкрепата на армията, но това не значи, че тези, които стоят зад завземането на властта, могат да очакват свободно царуване. До вчера внимателно наблюдаваният и контролиран от държавата китайски вестник \"Глобал таймс\" предупреждаваше, че евентуална продължителна нестабилност в Зимбабве може да спре по-нататъшните китайски инвестиции. За Африка краят на епохата на Мугабе може да бележи началото на нова глава в намесата на Китай на континента.", "date": "2017.11.17", "title": "Поуки от преврата в Зимбабве"}
{"url": "http://www.mediapool.bg/imam-svarzan-s-atentatite-v-kataluniya-e-bil-informator-na-ispanskoto-razuznavane-news271957.html", "text": "Имам, ръководил терористичната клетка, отговорна за терористичните нападения в Каталуния, известно време е сътрудничил на испанския Национален център за разузнаване, съобщи в. \"Паис\", цитиран от БТА.\r\n\t \r\n\tПо данни на вестника Абделбаки ас Сати бил информатор на службата най-малко по време на престоя си в затвор в провинция Кастильон (в автономна област Валенсия) - от 2010 до 2014 г. Ас Сати попаднал затвора, след като се опитал да вкара контрабандно в Испания хашиш.\r\n\t \r\n\tИзточниците на всекидневника не уточняват колко време имамът е сътрудничил на разузнаването, нито дали му е било плащано за това. Отбелязва се, че контактите с Ас Сати били \"в рамките на обичайния протокол\" на центъра.\r\n\t \r\n\tНа 17 август на туристическия булевард \"Рамбла\" в центъра на Барселона шофьор се вряза с микробус в движещите се по улицата хора. По-късно полиция ликвидира в Камбрилс, в южната част на Каталуния, петима терористи, опитали се да извършат атака като тази в Барселона. При нападенията загинаха 16 души, а над 130 бяха ранени. Отговорност пое групировката \"Ислямска държава\".\r\n\t \r\n\tАс Сати загина при експлозия в нощта срещу 17 август в Алканар, където терористите сглобявали самоделни взривни устройства. Смята се, че именно той се е занимавал с идеологическата обработка на младите мароканци, извършили нападенията в Барселона и Камбрилс. След като изгубили лидера си и взривните устройства, атентаторите решили да действат с подръчни средства.\r\n\t \n\n\r\n\tПреди време бе съобщено, че през 2005 г. информационно-разузнавателното управление на испанската национална полиция е поискало от съда разрешение да подслушва телефона на Ас Сати, тъй като подозирало мароканеца във връзки с две терористични групи от мрежата Ал Каида. Съдията разрешил това с постановление от 19 октомври 2005 г.", "date": "2017.11.17", "title": "Имам, свързан с атентатите в Каталуния, е бил информатор на испанското разузнаване"}
{"url": "http://www.mediapool.bg/destabilizarana-ot-bunt-partiyata-na-makron-izbira-noviya-si-lider-news271954.html", "text": "Бунт на 100 членове на управляващата партия на френския президент Еманюел Макрон извади на показ напрежението в младото политическо движение, което се готви да избере утре посочен от него председател, предава агенция Ройтерс.\r\n\t \r\n\tПартията \"Република, напред\" бе учредена преди около 18 месеца, когато Макрон все още бе относително неизвестен. Тя бързо натрупа 360 000 души членска маса - членуването в партията е безплатно - но може да се окаже, че запазването на тази членска маса ще е трудно, имайки предвид спада на популярността на президента след встъпването му в длъжност.\r\n\t \r\n\tАктивистите, които напуснаха тази седмица, казаха, че партията, която помогна на центриста Макрон да триумфира на тазгодишните президентски избори, а след това да спечели парламентарно мнозинство, е станала по-затворена и е изгубила привлекателността си на движение, което ще върши нещата различно.\r\n\t \r\n\tБроят на напусналите е малък и никой от тях не е депутат, но оплакванията им очертават предизвикателствата, пред които ще се изправи 51-годишният правителствен говорител Кристоф Кастанер като партиен лидер.\r\n\t \r\n\t\"Трябва да преосмислим политическото си движение. Това е изключително важно заради реформите, които прилагат правителството и парламентът\", каза пред партийни членове Кастанер, който е единствен кандидат за поста.\r\n\t \n\n\r\n\tКастанер е бил социалист около три десетилетия, преди да подкрепи президентската кандидатура на Макрон. Бил е и депутат от Югоизточна Франция. Той ще се постарае да промени имиджа на Макрон, който, както показват допитванията, е възприеман като \"президента на богатите\".\r\n\t \r\n\tКастанер също така ще се стреми да превърне \"Република, напред\" в по-утвърдена партия, която има необходимата сила и задълбоченост да се състезава в следващите местни и национални избори.\r\n\t \r\n\tСледващите избори са за Европейски парламент през 2019 г., а местните избори ще са най-рано през 2020 г.\r\n\t \r\n\tМакар че съперници от по-стари партии й се подиграваха, че била куха черупка, \"Република, напред\" привлече много хора, които са новаци в политиката, и бързо доказа ефикасността си, като издигна до президентския пост бившия министър на икономиката на президента социалист Франсоа Оланд.\r\n\t \r\n\tПоддръжниците й създадоха над 3000 местни комитети из цяла Франция в месеците преди президентските избори и помогнаха на Макрон да компенсира липсата на армия от хора на изборни длъжности, които да рекламират кандидатурата му.\r\n\t \r\n\tНо някои от тези, които се присъединиха към \"Република, напред\" с големи надежди, сега казват, че в партията няма достатъчно демокрация.\r\n\t \r\n\t\"Избирането на Кастанер показва как автократски се вършат нещата\", каза Тифен Больо, една от напусналите тази седмица членове, които в публична декларация осъдиха това, което се е превърнала \"Република, напред\".\r\n\t \r\n\tТя се оплака, че Кастанер е единственият кандидат за лидерския пост и заяви, че отличителните черти на партията сега са арогантност и липса на демокрация.\r\n\t \r\n\tОпозиционни партии също критикуват \"Република, напред\" и конкретно Макрон, че Кастанер запазва ролята си на министър за връзките с парламента и след като оглави партията.\r\n\t \r\n\t\"Значи новият свят според Макрон е да избираш (партийния си лидер) сам в офиса си в Елисейския дворец\", написа в Туитър депутатът социалист Люк Карвунас, имайки предвид официалната резиденция на президента в Париж.\r\n\t \r\n\tСпоред 48 процента от избирателите Макрон ще води правилна политика за Франция, сочат данните на анкета на института Харис интерактив от миналия месец. На това мнение бяха 57 процента от запитаните след избирането на Макрон през май.\r\n\t \r\n\tПредставители на \"Република, напред\" казват, че през последните шест месеца към членската маса на партията са се прибавили още около 160 000 души, така че загубата на 100 активисти не е нещо съществено.\r\n\t \r\n\t\"След като отмине еуфорията от победата, е съвсем нормално някои да изпаднат в меланхолия\", каза 32-годишният депутат Лоран Сен-Мартен, който не се е занимавал с политика, преди да се присъедини към \"Република, напред\".\r\n\t \r\n\t\"Активистите обаче са си тук. Просто въпросът е как да работим заедно. Партията бе създадена за президентските и парламентарните избори, много хора напуснаха, за да станат депутати или да работят в правителството, така че е нормално да я преизградим\", каза той.", "date": "2017.11.17", "title": "Дестабилизарана от бунт, партията на Макрон избира новия си лидер"}
{"url": "http://www.mediapool.bg/nad-19-miliona-dushi-sluzhat-v-ruskite-vaorazheni-sili-news271963.html", "text": "Руският президент Владимир Путин подписа указ за щатния състав на въоръжените сили на страната, съобщи ТАСС.\r\n\t \r\n\tСпоред указа числеността на руските въоръжени сили възлиза на 1 902 758 души, включително 1 013 628 военнослужещи.\r\n\t \r\n\tС този документ на практика се признават за загубили силата си последните два указа по въпроса от 8 юли 2016 г. и 28 март тази година. Според последния за пръв път от 2005 г. броят на руските въоръжени сили беше увеличен до 1 903 051 души.\n\n\r\n\t \r\n\tПо този начин с публикувания днес указ числеността на руските въоръжени сили се съкращава с 293 души, отбелязва агенцията.", "date": "2017.11.17", "title": "Над 1.9 милиона души служат в руските въоръжени сили"}
{"url": "http://www.mediapool.bg/grazhdani-obzhalvaha-prekratyavaneto-na-deloto-za-mrasniya-vazduh-v-sofiya-news271962.html", "text": "Гражданите, обединени в \"Група за чист въздух\", внесоха в Софийския апелативен съд жалбата си срещу решението на Софийския градски съд да прекрати делото срещу Столичната община за замърсяването на въздуха.\r\n\t\"Формалистичният подход на съда по делото е отказ от достъп до правосъдие. Гражданите имат право на чист въздух, което следва да може да се защити пред съд\", каза адвокат Димо Господинов, който внесе обжалването.\r\n\tСофийският градски съд прекрати делото срещу общината за замърсяването на въздуха в края на октомври. Само няколко дни след това три от станциите, които следят за качеството на въздуха в столицата, са отчели превишение на нормите - \"Надежда\" (2.39 пъти над нормата), \"Хиподрума\" (1.65) и \"Павлово\" (1.48), обясниха ищците.\r\n\tОбжалването на решението на СГС беше съпроводено с акция, озаглавена \"Зимнина за софиянци\". Авторите ѝ предлагаха пред Съдебната палата буркани с чист въздух от различни места в България, за да имат живеещите в София какво да дишат в студените месеци. През зимата проблемът с мръсния въздух в София е най-сериозен като най-често той е запрашен. Според общината основните причина за проблема са обективни - географското положение и климатичните особености на района, и субективни - отоплението с твърдо гориво и емисиите от транспорта.\r\n\tКолективните искове срещу Столичната община бяха заведени на 29 май 2017 г. от няколко неправителствени организации и адвокати, обединени в \"Група за чист въздух\". Подобен иск беше внесен през 2011 г. и срещу община Пловдив. Той беше отхвърлен от две съдебни инстанции.", "date": "2017.11.17", "title": "Граждани обжалваха прекратяването на делото за мръсния въздух в София"}
{"url": "http://www.mediapool.bg/nad-20-ot-balgarite-ne-upotrebyavat-pravilno-antibiotitsi-news271956.html", "text": "Над 20% от българите не употребяват антибиотици правилно и прекъсват курса на лечение по-рано. Това показва проучване на Европейската комисия, оповестено в рамките на Световната седмица за отговорно прилагане на антибиотици.\r\n\tСпоред проучването 21% от българите спират да пият антибиотици щом се почувстват по-добре макар това да е противопоказно. Три четвърти от хората не знаят какви са вредите от неправилния или ненужен прием на тези лекарства. В същото време 87% от българите вземат предписани от лекар антибиотици, а останалите си ги самопредписват.\r\n\tОколо 30 на сто от пациентите у нас казват, че използват антибиотици против грип, настинка или кашлица. В същото време тези заболявания се причиняват от вируси, които не се повлияват от антибиотици. В същото време около една четвърт от българите са наясно, че вирусите не се повлияват от тези медикаменти.\r\n\tСпоред Световната здравна организация (СЗО) неправилната употреба на антибиотици - ненужна или по-кратка от предписаното, увеличава риска бактериите, които причиняват съответната болест, да станат резистентни към тези медикаменти. От организацията нареждат антибиотичната резистентност сред най-големите заплахи за човечеството и безопасността на храните в световен мащаб.\r\n\tУстойчивостта на бактериите към тези препарати прави по-трудно и дълго лечението на редица болести, което пък увеличава разходите за здраве и създава рискове за живота. Все повече инфекции като пневмония, туберколоза и гонорея са трудно податливи на антибиотично лечение, обясниха директорите на Националния център по заразни и паразитни болести в България, българския офис на Световната здравна организация и Националната референтна лаборатория по антибиотична резистентност.\n\n\r\n\tВсяка година жертвите на инфекции, причинени от резистентни микроорганизми, надхвърлят 25 000 в Европа и 700 000 в световен мащаб. Има опасност до 2050 г. смъртността поради неефективното антибиотично лечение да е по-висока от тази от рак.\r\n\tПо данни на Европейския център за профилактика и контрол върху заболяванията, България е на средно ниво по употреба на антибиотици в доболничната помощ. Проблем обаче представлява неспазването на предписаното лечение, използването на антибиотици при болести, които не се повлияват от тях, изписването на широкоспектърни препарати. Точното определяне на нужния медикамент изисква преди назначаването му да се направи антибиограма, която да покаже какви бактерии са предизвикали заболяването. Това обаче се случва рядко у нас.\r\n\tСпоред СЗО за намаляване на употребата на антибиотици трябва да се полагат усилия за предотвратяване на инфекциите. За целта се препоръчва поддържане на добра лична хигиена и редовни ваксинации.", "date": "2017.11.17", "title": "Над 20% от българите не употребяват правилно антибиотици"}
{"url": "http://www.mediapool.bg/s-43-sa-se-uvelichili-ovoshtnite-nasazhdeniya-u-nas-za-pet-godini-news271964.html", "text": "Засадените площи с овощни насаждения в страната са се увеличили с 42.7 на сто през последните 5 години, съобщи Министерството на земеделието и храните.\r\n\tНовите насаждения се създават със сортове, които са устойчиви на болести и неприятели. Това е предпоставка за осъвременяване на структурата при овощните култури, като най-активно е обновяването при черешите, ябълките и винените лозя.\r\n\tНай-голямо нарастване на площите е отчетено при производството на сливи, череши, кайсии, малините и ягодите.\r\n\t\r\n\tТенденцията при сливите за последните пет години е към значително нарастване на новите насаждение и на средните добиви.\n\n\r\n\tЗа последните пет години производството им е нараснало повече от два пъти (112%). За миналата година от 5826 ха са прибрани 22 949 тона сливи.\r\n\t\r\n\tПрез последните няколко години при черешите се отчитат положителни промени в резултат на нови разработки и технологии.\r\n\tТенденцията е към устойчиво нарастване на площите, които са се увеличили с над една пета (22.7%) спрямо всички овощни видове в страната.\r\n\tПо обем на производството черешите се нареждат на трето място след сливите и ябълките. За последните пет години произведената продукция от череши се е удвоила (ръстът е над 97%).\r\n\t\r\n\tПрез последните години нараства търсенето на кайсии на пазара, което води и до увеличаване на площите с тях. За отглеждането им се прилагат съвременни промишлени технологии и почти пълно механизиране на работните дейности.\r\n\tТенденцията при тях е към нарастване на производството с 52% и увеличаване на средните добиви спрямо 2012 г.\r\n\t\r\n\tПри производството на малини и ягоди също е отчетено значително нарастване на площите и средните добиви.\r\n\tНовите площи с малини са нараснали с над една трета през последните пет години, производството им расте със 73% , а на средните добиви – с 29%.\r\n\tПри ягодите се отчита ръст от 8 на сто през 2016 г. спрямо 2012 г. Средният добив от хектар пък е нараснал с над една пета за последните пет години.\r\n\t\r\n\tВъпреки че България остава нетен вносител на плодове, в количествено изражение износът от страната през последните пет години бележи устойчива тенденция на растеж.\r\n\tПрез 2012 г. от страната са излезли 58 873 тона пресни, сушени или временно консервирани плодове. През миналата година са изнесени 83 317 тона, което е с над 41% ръст за последните пет години.\r\n\tОсновна дестинация за българските плодове са страните от Европейския съюз. С най-голям дял на родния експорт от сектора на плодовете в стойностно изражение е Италия (17.5%), следвана от Германия с (10.7%) и Румъния (10.2%).\r\n\tОсвен пресни българските плодове и ядките намират добър прием на пазара на ЕС и в трети страни като замразени, сушени и временно консервирани. Тази група продукти формират устойчиво положително външнотърговско салдо от сектора на плодовете.", "date": "2017.11.17", "title": "С 43% са се увеличили овощните насаждения у нас за пет години"}
{"url": "http://www.mediapool.bg/rusiya-nalozhi-veto-v-oon-na-rezolyutsiya-za-razsledvane-na-himicheski-ataki-v-siriya-news271958.html", "text": "Русия наложи в Съвета за сигурност на ООН вето на американски проект на резолюция за удължаване с една година на мандата на международните експерти, разследващи използването на химически оръжия в Сирия, предадоха световните агенции.\r\n\t \r\n\tОсвен Русия против проекта на американска резолюция се обяви и Боливия, а Китай се въздържа.\r\n\t \r\n\tМандатът на международните експерти изтича днес. В края на октомври бе представен седмият доклад от експертната мисия, в който отговорността за атаката с използване на зарин в сирийския град Хан Шейхун на 4 април 2017 г. бе приписанеа на сирийските власти, а атаката с иприт в населения пункт Марат Ум Хош на 16 септември 2016 г. - на терористичната групировка Ислямска държава, припомня ТАСС.\r\n\t \r\n\tТова е десето руско вето в Съвета за сигурност на резолюция за Сирия от началото на войната там през 2011 г., отбелязва ДПА.\r\n\t \r\n\tПостоянният представител на САЩ в ООН Ники Хейли каза, че Русия е измислила причини да не подкрепя съвместния механизъм на ООН и ОЗХО (Организацията за забрана на химическите оръжия) за разследване на химически атаки в Сирия, защото не е харесала неговите научни заключения, предаде ДПА. Тя обвини Русия, че е \"убила\" този механизъм.\r\n\t \n\n\r\n\t\"Русия мисли, че съвместният механизъм върши страхотна работа, когато установява, че Ислямска държава е виновна за атаките с химически оръжия, но когато извършител е някои от нейните приятели (на Русия), тогава механизмът изведнъж се превръща в проблем и не техните (руските) приятели са извършили престъплението\", каза Хейли.\r\n\t \r\n\tТя каза, че от една седмица се опитвала да се свърже с мисията на Русия в ООН, за да обсъди удължаването на механизма на разследващата мисия, но обажданията били игнорирани.\r\n\t \r\n\t\"По някаква причина телефоните в руското представителство не работеха, ние се опитахме да им позвъним, но тази седмица те бяха прекалено заети, за да говорят с нас. А когато аз се опитах да се обадя на Василий Небензя, постоянния представел на Русия в ООН, по някаква причина се оказа, че той не е на разположение\", каза Хейли.\r\n\t \r\n\tДнес Небензя опроверга твърденията на Хейли. Той каза, че Русия е наложила вето на американския проект, тъй като той е предвиждал затвърждаването на механизъм на проверка, в който имало системни недостатъци.\r\n\t \r\n\tВчера руският външен министър Сергей Лавров каза, че американската проекторезолюция има за цел да не бъдат правени никакви изменения в механизма, който функционирал неправилно, припомня ТАСС.\r\n\t \r\n\tРусия също бе предложила версия на резолюция за удължаване на разследванията на химически атаки в Сирия. Преди гласуването на американския текст Небезня оттегли руската проекторезолюция. После обаче по призив на Боливия той я внесе отново за гласуване в Съвета за сигурност, предаде ТАСС. Руската версия обаче също бе отхвърлена, като получи четири гласа \"за\" (Русия, Боливия, Казахстан и Китай), седем \"против\", сред които САЩ, Великобритания, Франция и четири \"въздържал се\" (Сенегал, Египет, Етиопия и Япония), уточнява Франс прес.\r\n\t \r\n\tСлед отхвърляне на руската проекторезолюция Небезня изрази съжаление от този факт и каза, че онези, които са гласували против, ще понесат пълната отговорност за прекратяване на работата на следствената комисия.\r\n\t \r\n\tСлед като проектите на американската и руската резолюции за продължаване на мандата на мисията, разследваща химически атаки в Сирия, не бяха одобрени в Съвета за сигурност на ООН, Япония разпространи трети текст на резолюция, предаде Франс прес.\r\n\t \r\n\tВ него се иска удължаване с 30 дни на мисията, изтичаща днес, което ще позволи постигането на компромис. Текстът натоварва генералния секретар на ООН Антониу Гутериш със задачата да направи в срок до 20 дни предложения за структурата и методологията на работа на разследващата мисия.", "date": "2017.11.17", "title": "Русия наложи вето в ООН на резолюция за разследване на химически атаки в Сирия"}
{"url": "http://www.mediapool.bg/irakskite-sili-prevzeha-poslednoto-selishte-darzhano-ot-dzhihadistite-news271961.html", "text": "Иракската армия съобщи, че за няколко часа е отвоювала последното селище в страната, останало в ръцете на групировката \"Ислямска държава\" - град Рауа, намиращ се в огромната пустинна провинция Анбар, граничеща със Сирия, предаде Франс прес в петък.\r\n\t \r\n\tПравителствените войски и паравоенните формирования, които се сражават с ИД в Ирак, \"освободиха Рауа и вдигнаха иракското знаме над комплекса от административни сгради\", заяви в комюнике генерал Абдел Амир Рашид Ярала от обединеното командване.\r\n\t \r\n\tПродължава обаче разчистването и разминирането на района, каза за АФП от Рауа генерал Номан аз Зобаи, командващ 7-а иракска дивизия.\r\n\t \r\n\tГрупировката \"Ислямска държава\" е изгубила вече 95 на сто от териториите, в които провъзгласи през 2014 г. \"халифат\", сочат данни на антиджихадистката коалиция начело със САЩ. Иракските сили обаче продължават да претърсват пустинните райони по границата със Сирия, за да прогонят оттам и последните терористи.", "date": "2017.11.17", "title": "Иракските сили превзеха последното селище, държано от джихадистите"}
{"url": "http://www.mediapool.bg/lyubo-grebetsa-ot-naglite-pak-iska-da-izliza-ot-zatvora-news271953.html", "text": "Любомир Димитров – Гребеца е внесъл второ искане за предсрочно освобождаване от затвора. Той твърди, че е изпълнил всички законови изисквания, без да посочва какви. Затворническата администрация твърди, че няма достатъчно доказателства да се е поправил. Предстои произнасяне по искането на Софийския апелативен съд.\r\n\tГребеца е осъден за седем отвличания, докато е бил част от бандата за отвличания \"Наглите\". Изготвеният по-рано психологически профил на затворника показва, че дори в затвора да се държи прилично, то \"на свобода е водил хищнически и манипулативен начин на живот“. Той има да престои в затвора по-малко от година.\r\n\tВ началото на юни Софийският апелативен съд (САС) остави Гребеца в затвора, след като отхвърли неговото първо искане да бъде освободен предсрочно. Съдът обяви, че не е задължен автоматично да пуска затворници, само защото те отговарят на някакви общи законови критерии. В случая Гребеца е излежал над 4/5 от присъдата си и е показал добро поведение в ареста.", "date": "2017.11.17", "title": "Любо Гребеца от \"Наглите\" пак иска да излиза от затвора"}
{"url": "http://www.mediapool.bg/otlozheno-e-izklyuchvaneto-na-rezervata-bayuvi-dupki---dzhindzhiritsa-ot-yunesko-news271965.html", "text": "Решението за изключването на един от най-старите български резервати \"Баюви дупки – Джинджирица\", от списъка със защитените биосферни резервати на ЮНЕСКО е отложено, съобщиха от Министерството на околната среда и водите в петък.\r\n\tТова предложение трябваше да се разгледа на заседание на Националния комитет по Програмата \"Човекът и биосферата“ на ЮНЕСКО, провело се в екоминистерството. Причината е, че общините Банско и Разлог не са съгласни на тяхна територия да има биосферен парк от съвременен тип. За да остане \"Баюви дупки – Джинджирица\" в списъка на ЮНЕСКО, трябва да има изрична подкрепа от страна на местните институции и общности. Преди номиниране на дадена територия за биосферен парк общините, чиито землища се включват в границите му, трябва да дадат своето изрично съгласие с решение на общинския съвет. Това се отнася и за \"оттеглянето“ на стари биосферни резервати от световната мрежа.\r\n\tОбщинските съвети и на двете общини са гласували против обявяване техни територии да останат в резервата.\r\n\tРешението на община Банско обаче е взето без мотиви, а това на община Разлог е с аргумент, че запазването на биосферния резерват въвежда ограничения върху ползването на земите, което категорично не е вярно, обясни пред Mediapool Тома Белев, председател на Асоциацията на парковете и член на заседавалия Национален комитет.\r\n\tПри гласуването членовете се разделили 7 срещу седем и така решението било отложено за следващо заседание.\r\n\t\"Ако бяхме одобрили предложението на общините, това щеше да означава, че подкрепяме неверни мотиви, което няма как да стане\", посочи Белев. Той допълни, че комитетът ще информира община Разлог, че мотивите им срещу биосферния резерват не са основателни, но ако местните не желаят защитата на ЮНЕСКО, тя ще отпадне, дори и да не се вземе решение за това в България. Причината е, че ако няма потвърждение у нас за резервата, той автоматично отпада от списъка.\r\n\tОт екоминистерството обаче подчертават, че дори и да бъде изключен паркът \"Баюви дупки – Джинджирица\" от ЮНЕСКО, той ще запазви статута си на резерват съгласно българското законодателство.\r\n\tНа заседанието бяха връчени и сертификатите на четири новообявени български биосферни парка, отговарящи на съвременните изисквания на ЮНЕСКО. Това са \"Централен Балкан“, \"Червената стена“, \"Сребърна“ и \"Узунбуджак“.\r\n\tПред Националния комитет са били представени и взети на сесията през юни решения за изключване от световната мрежа биосферни резервати от \"стар“ тип – \"Камчия“, \"Купена“ и \"Дупката“. Причината и тук е несъгласие на общините Пещера, Брацигово, Батак, Долни Чифлик и Аврен, на чиято територия се намират парковете.\r\n\tНа заседанието на националния комитет е бил обсъден и ходът на процедурите за внасяне на нови номинации за съвместяване със съвременните изисквания на старите биосферни резервати – \"Бистришко бранище“, \"Мантарица“, \"Парангалица“, \"Чупрене“ и \"Али ботуш“ или изключването им от Световната мрежа.\r\n\tПриети са били и правила за ползване на специфичните лога, изготвени от Секретариата на Програмата и предоставени за ползване на всеки от четирите новообявени биосферни парка.", "date": "2017.11.17", "title": "Отложено е изключването на резервата \"Баюви дупки - Джинджирица\" от ЮНЕСКО"}
{"url": "http://www.mediapool.bg/grigor-dimitrov-shte-igrae-s-dzhak-sok-na-polufinala-v-london-news271930.html", "text": "Най-добрият български тенисист Григор Димитров ще играе срещу американеца Джак Сок на полуфинала във финалния за веригата АТП турнир в Лондон.\r\n\tВ третия си решителен мач американецът победи Александър Зверев (Германия) с 6:4, 1:6, 6:4 и излезе на втора позиция в група \"Борис Бекер\".\r\n\tПреди това Сок спечели срещу Марин Чилич (Хърватия) и загуби от големия фаворит Роджър Федерер (Швейцария).\r\n\tС три победи Федерер е първи в групата, след като в последната си среща победи Чилич с 6:7(5), 6:4, 6:1.\r\n\tГригор Димитров ще играе срещу Пабло Кареньо Буста в петък от 22 часа. Испанецът замени водачът в ранглистата Рафаел Надал, който напусна турнира заради контузия.\r\n\tСрещата е важна за Димитров за точките, които ще му донесе за ранглистата. Дори и да загуби двубоя обаче той ще заеме първата позиция в група \"Пит Сампрас\" след две победи срещу  Доминик Тийм (Австрия) и Давид Гофен (Белгия).\n\n\r\n\tВ пряк двубой Тийм и Гофен ще излъчат кой ще играе срещу Федерер.\r\n\tПолуфиналите на турнира са в събота. Срещата на Григор Димитров със Сок е от 22 часа. Така американецът ще има ден повече за възстановяване. Двамата са се срещали четири пъти на корта досега, като американецът води с 3:1 победи.", "date": "2017.11.17", "title": "Григор Димитров ще играе с Джак Сок на полуфинала в Лондон"}
{"url": "http://www.mediapool.bg/parvan-simeonov-bsp-e-zapazila-nai-serioznite-si-kozove-za-evropredsedatelstvoto-news271966.html", "text": "Оставката на председателя на парламента Димитър Главчев връща нормалността в политиката и е победа за БСП, от една страна, а от друга не е изненадваща, тъй като се вписва в стила на Бойко Борисов за бързи персонални промени. Това са само част от изводите на социолози и политолози, които коментираха парламентарната криза и рокада в петък.\r\n\tОставката на Димитър Главчев спаси парламентарната стабилност, защото така беше преодоляна най-острата криза, но по всичко личи, че БСП няма да спре дотук, обобщи социологът от \"Галъп интернешънъл\" пред БНР.Много сериозна точка за БСП, при това постигната от нищото\r\n\t\"На мен ми се струва, че БСП е запазила най-сериозните си козове за навечерието на българското европредседателство и за самото председателство. Ситуацията поне на този етап е демонстрация на принципност от страна на ГЕРБ, защото те умеят този тип действия, но по-сериозната точка е за БСП. Първо, вземат скалпа на председател на НС и второ – потопиха, поне за момента, важната тема, която ГЕРБ бяха измислили, а именно ревизия на приватизацията. В следващите няколко дни по тази тема няма да се говори. С две думи – много сериозна точка за БСП, при това постигната от нищото – заради едни изпуснати нерви\", коментира още той.БСП използва ситуацията, в която този кабинет е заклещен и няма мърдане\r\n\tПърван Симеонов напомни, че целта на БСП е да свали от власт правителството: \"Моментът е доста подходящ, защото ГЕРБ не могат току-така да направят любимото си, а именно да обърнат масите и да кажат, че отиваме на избори, защото в такава ситуация те така правят. Идва председателството на ЕС и това някак си не е толкова лесно. БСП прави всички тези неща, но ако утре има избори, ГЕРБ пак може да ги вземе – това показват числата. И затова БСП не иска да събаря кабинета веднага, БСП иска да използва ситуацията, в която този кабинет е заклещен в председателството и няма мърдане, и да вади скандал след скандал, за да може постепенно ситуацията да узрява\".Оставката на Главчев - сериозна политическа грешка на ГЕРБ\r\n\tСпоред бившия шеф на НС Александър Йорданов решението на Димитър Главчев да подаде оставка е сериозна политическа грешка, която е както негова лична, така и на партия ГЕРБ: \"Лично аз не доумявам как може лидер на една партия да не защити председателя на парламента, а да го предаде с думите: \"Решавай сам\". Мисля, че в случая не Главчев, а Борисов е този, който отстъпи пред БСП, воден от съображения, които според мен няма да узнаем, но тези съображения нямат нищо общо с парламентаризма\", коментира той.\r\n\tПо думите му лидерът на всяка партия е депутат, равен с всички останали народни представители. \"Г-н Главчев постъпи според правилника, а отстраняването на председател на НС и искането на неговата оставка е действие, което не може да се извършва по хрумването на една група народни представители, освен ако този председател не е извършил тежко престъпление или държавна измяна. Това се казва включително в правилника на НС, а така е и по конституция\", допълни бившият парламентарен шеф.\r\n\t\"Няма как едни народни представители да решават, че първият човек в държавата трябва да бъде отстраняван, защото председателят на парламента е първият наравно с президента. Правилникът му дава правото да отнеме думата, още повече, че Корнелия Нинова в този момент нападаше министър-председателя на България. Тя нападаше Бойко Борисов. В момента се отива към деморализация на българското общество чрез деморализация на поведението в парламента\", допълни той.Връщане към нормалността в българската политиката\r\n\tПолитологът Стойчо Стоев е на мнение, че оставката на Главчев е връщане към нормалността в българската политика.\r\n\t\"Оставката е връщане към нормалността в българската политиката. Тази оставка е такъв факт, както и оставката на Антон Тодоров малко по-рано тази година, защото те показват едно ниво на нетърпимост на управленската арогантност и лицемерие\", коментира той.\r\n\tСпоред него актът на Главчев миналата седмица е бил израз на управленска арогантност, която \"беше санкционирана в крайна сметка – колективно, заедно с министър-председателя, разбира се\".\r\n\t\"Оправданието, че това е било провокация на БСП, в този случай не е аргумент, защото един мъдър държавник не трябва да се поддава на провокации. В момента, в който се поддаде на провокация, най-разумното нещо е да се оттегли, както г-н Главчев направи, което ще му позволи напълно с достойнство да излезе от ситуацията\", смята политологът.Персоналните смени никога не са били проблем за ГЕРБ\r\n\tКолегата му Румяна Коларова коментира, че ГЕРБ са последователни \"в своя политически стил\". \"Персонални смени никога не са били проблем\" за тях, смята тя.\r\n\t\"Този случай обаче е безпрецедентен, защото председател на НС обикновено става човек, който е много балансиран, който има достатъчно много парламентарен опит и бърза реакция. Тази промяна от страна на ГЕРБ е доста добре премислена, защото не мисля, че Цвета Караянчева е човек, който политически е по-мек или е склонен на компромиси – точно обратно. Тя е известна като политически много по-остра и радикална. От тази гледна точка персонификацията, която търсят като ръководител на парламента, в никакъв случай не е отстъпление от страна на ГЕРБ\", коментира Коларова.Една фигура от ГЕРБ сменя друга – няма драма\r\n\tОще вчера, като чух думите на Борисов, че г-н Главчев си е изпуснал нервите, стана ясно, че ще има рокади на председателския пост на НС, коментира политологът Петър Чолаков.\r\n\t\"Дали г-н Главчев е бил помолен да си подаде оставката или самият той е решил да го направи в името на националния интерес, както каза г-н Цветан Цветанов, това няма никакво значение. Аз не бих драматизирал до такава степен, че това е такава голяма победа на БСП, защото в крайна сметка новият председател на НС е Цвета Караянчева, която отново е от ГЕРБ. Просто една фигура е сменена с друга. Тези персонални промени са част от стила на Бойко Борисов\", смята още той.", "date": "2017.11.17", "title": "Първан Симеонов: БСП е запазила най-сериозните си козове за европредседателството"}
{"url": "http://www.mediapool.bg/mebelniyat-bransh-otbelyazva-rastezh-s-47-na-sto-news271967.html", "text": "Генерираният оборот от компаниите в мебелната промишленост отбелязва ръст от 4.7% през  миналата година и надхвърля 1 млрд. лв. Това съобщи заместник-министърът на икономиката Александър Манолев по време на откриването на ежегодната конференция на браншовете мебелно производство и дървообработване във Велико Търново.\r\n\t\"Мебелната промишленост е сред секторите, които се развиват устойчиво през последните години в България\", каза Манолев. По думите му понастоящем производството на мебели създават 2.4% от добавената стойност в индустрията.\r\n\tБраншът осигурява заетост на около 20 хил. души, а в производството на мебели работят около 2600 фирми.\r\n\t\"За последните 10 години износът устойчиво расте и вече надхвърля половин милиард лева годишно\", каза Манолев.\r\n\tТой даде няколко примери за успешен експорт. С активната помощ на Службата ни по търговско-икономически въпроси във Великобритания са установени дългосрочни партньорства между български малки и средни производители на мебели и водещите търговски вериги във Великобритания като Tesco и Home base. Това е довело до ръст от една четвърт при износа на мебели за островната държава за 2016 г., каза Манолев. \r\n\tМинистерството на икономиката е сътрудничило и за стартирането на износ на матраци за Канада и Франция, като в европейската държава те са използвани за обзавеждане на редица хотели.\r\n\tНаличието на нелоялна конкуренция и недостатъчно кадрово обезпечаване е един от сериозните проблеми за сектора.\r\n\t\"Разработили сме образец на трудов договор между ученик и работодател, който се надяваме да насърчи дуалното образование. Готови сме и с карта на отраслите в България, върху която предстоят да се нанесат професионалните училища, за да подобрим връзката между пазара на труда и специализираното обучение\", каза Манолев.\r\n\tЗа инвеститор на 2017 г. в бранша е обявена ямболската компания \"Виденов Груп\" ООД. Тя е вложила 15.58 на сто от приходите си в обновяване на производствената си дейност.\r\n\tЗа износител на годината в бранша е отличено предприятието \"Паралел\" ЕАД. То е реализирало собствена продукция на международния пазар на мебели, матраци и основни суровини за големи международни търговски вериги и производители.", "date": "2017.11.17", "title": "Мебелният бранш отбелязва растеж с 4.7 на сто"}
{"url": "http://www.mediapool.bg/pochina-posledniyat-kapo-di-tuti-kapi-na-italianskata-mafiya-toto-riina-news271932.html", "text": "Смятаният за последния капо ди тути капи (от италиански сapo di tutti capi, буквално глава на всички глави) на италианската мафия и бивш бос на Коза Ностра Салваторе (Тото) Риина е починал в петък на 87-годишна възраст, съобщи в. \"Република\".\r\n\t \r\n\tПрез 80-те и началото на 90-те години, Риина и неговият клан Корлеоне, надделявайки над конкурентните фамилии, стават водещата групировка на организираната престъпност в Италия.\r\n\t \r\n\tВ последните дни босът на Коза Ностра беше в състояние на кома. Италианският министър на правосъдието Андреа Орландо разреши негови близки да посещават умиращия \"кръстник\" в болницата в Парма, където се намираше.\n\n\r\n\t \r\n\tЗдравословното състояние на Риина се влоши след две операции, направени му след като бе диагностициран с рак.\r\n\t \r\n\tЖесток и страховит кръстник\r\n\tБившият \"бос на босовете\" на Коза ностра беше един от най-бруталните и всяващи страх кръстници на сицилианската мафия, пише агенция Франс прес.\r\n\t \r\n\tСалваторе (Тото) Риина, известен с прозвището Ла белва (Звяра), налагаше терор в продължение на близо 20 години в Сицилия и в самата Коза ностра, която оглави през 70-те години на миналия век.\r\n\t \r\n\tТой бе обвинен, че е поръчал над 150 убийства, най-известните от които на съдиите антимафиоти Джовани Фалконе (през 1992 г.) и Паоло Борселино (през 1993 г.), както и че е един от главните организатори на кървавите атентати през 1993 г. в Рим, Милано и Флоренция (взели общо 10 жертви). Излежавайки над 20 доживотни присъди Тото Риина, наричан също Късия заради ниския си ръст (1,58 м), бе зад решетките от ареста му през януари 1993 г. Той винаги е твърдял, че не е свързан с Коза ностра, но косвено признава ролята си в мафията през 2009 г.\r\n\t \r\n\tРоден на 16 ноември 1930 г. в Корлеоне, близо до Палермо (Сицилия), на 18 години Салваторе, син на беден селянин, става член на мафията. След като излежава в затвора присъда за убийство, през 50-те години става един от хората на боса Лучано Лиджо (чието място заема през 1974 г.), издигайки се постепенно в йерархията на престъпната организация.\r\n\t \r\n\tПървата заповед за задържането му е издадена през 1969 г., но успява да остане в нелегалност почти четвърт век, вероятно без изобщо да напуска Сицилия.\r\n\t \r\n\tНаркотрафик, отвличания, рекет: Риина слага ръка върху всички традиционни сфери на дейност на Коза ностра. За да наложи своя клан - Корлеоне, в началото на 80-те години той започва кръвопролитна война срещу старите палермски фамилии, взела няколкостотин жертви.\r\n\t \r\n\tТази война завършва с победата на Риина, който оглавява Cupola (ръководството на Коза ностра) през 1982 г., и бележи началото на кампания на насилие срещу представители на държавата.Изключително студен\r\n\tЖестокостта е в основата на падението му. Благодарение на свидетелствата на бивши мафиоти, приели да сътрудничат на полицията, сред които е и личният му шофьор, на хора, тормозени и сплашвани от мафиота, на 15 януари 1993 г. той е арестуван от силите на реда в предградие на Палермо.\r\n\t \r\n\tРиина отрича обвиненията срещу него, твърдейки, че няма нищо общо с мафията и че е минал в нелегалност, за да избегне лъжливи обвинения.\r\n\t \r\n\tКадрите от разпитите му дават представа за интелигентността на Риина, който се държи като наивен и боязлив старик, но мрачният му и заплашителен поглед винаги е изключително студен.\r\n\t \r\n\tПрез 2009 г. Тото Риина нарушава мълчанието си, уверявайки, че мафията не е отговорна за смъртта на съдия Паоло Борселино, но признавайки на практика, че е бил ръководната фигура в организацията.\r\n\t \r\n\tПолучил около 20 присъди доживотен затвор за убийства и мафиотско съдружие в безкрайна поредица от дела, от \"кръстника на кръстниците\" е иззето и имущество за около 125 милиона евро.\r\n\t \r\n\tТото Риина излежаваше присъда в затвор в Парма, Северна Италия, при строг режим, какъвто важи за мафиотите - забранени му бяха всякакви посещения с изключение на тези на адвоката му.\r\n\t \r\n\tТъй като от месеци страдаше от различни болести, включително рак, през юли тази година Риина поиска, чрез адвокатите си, присъдата му да бъде прекъсната, за да влезе в болница, или да бъде поставен под домашен арест. По това време той се лекуваше в затворническото отделение на болницата в Парма.\r\n\t \r\n\tСъдът в Болоня обаче отхвърли искането му с аргумента, че мафиотският бос \"няма да може да получи нито по-добри грижи, нито по-добра медицинска помощ в друго лечебно заведение\".\r\n\t \r\n\tПрез 1974 г. Тото Риина се жени за Антониета Багарела, учителка от голяма мафиотска фамилия. Има четири деца, две от които - момчета. През 2009 г. синът му Джузепе Салваторе, роден през 1977 г., беше осъден на 8 години и 10 месеца затвор за мафиотско съдружие, а роденият през 1976 г. Джовани е осъден на доживотен затвор за убийство.", "date": "2017.11.17", "title": "Почина последният капо ди тути капи на италианската мафия Тото Риина"}
{"url": "http://www.mediapool.bg/byudzhetite-na-uchilishtata-shte-zavisyat-i-ot-kachestvoto-na-obrazovanieto-news271900.html", "text": "От 206 000 деца, които не посещават часовете, имаме посетени 160 000 адреса. Това обаче не е броят на посещенията, защото на някои от адресите колегите са ходили повече от веднъж. В образователната система са върнати 17 295 деца - най-вече в основното образование. Най-много деца са върнати в София, Сливен, Пловдив и Стара Загора, но защото там броят на отпадналите е най-голям. Най-малко деца отпадат и най-малко работа са имали екипите в Смолян, Габрово и Видин.\r\n\t\r\n\tВсички тези деца са върнати в образователната система поради дейността на екипите - дали заради посещението от специалистите, или заради притеснението родителите да не бъдат глобени, или защото са били насочени към социални услуги или към местните комисии за борба с противообществените прояви.\n\n\r\n\tВ този брой не влизат деца, които са доброволно записани.\r\n\t\r\n\tБяхме казали, че ще дадем първите резултати на 25 октомври и тогава имаше такива. Процесът продължава. Децата не могат да бъдат идентифицирани толкова лесно. Част от адресите не бяха подадени точно, част от хората бяха сменили адресите си. В някои случаи се налага повече от едно посещение.\r\n\tНе разглеждаме работата с децата на килограм и под бройка, а подхождаме индивидуално към всеки случай.\r\n\tРадваме се, че успяхме да върнем толкова деца в училище. Едно поколение в България е 65 000 деца средно. Това означава, че сме успели да върнем обратно в клас 1/5 от едно поколение. За нас това е сериозен успех. Същевременно трябва да си даваме сметка, че зад тези числа стоят детски съдби и работата с тях не може да бъде обвързана с конкретни срокове. С някои работата ще продължи по-дълго. Колегите от социалното подпомагане са идентифицирали 156 деца в риск, 44 са настанени в социални услуги т.е. те са изведени от семейството.\r\n\t\r\n\tКакто казах, работата с децата и семействата им не спира до тук. Тези, които са насочени към социални услуги, ще продължат да бъдат наблюдавани. Работата на екипите продължава с превенция на повторното отпадане от клас.\r\n\tЗа задържането на децата в образователната система сме предвидили финансиране за допълнителни дейности по интереси. Част от средствата ще са от еврофондовете, друга част - от бюджета на министерството. Ще бъдат финансирани допълнителни часове по български език. От 1 януари пускаме допълнителна бройка за назначаване на психолози и педагогически съветници в училищата - над 500 ще бъдат наети. Пуснахме и портал с добри практики. В него колегите от страната могат да обменят опит в работата с родителите, кариерното консултиране за по-големите деца и други различни форми, с които да се опитаме да задържим децата в образователната система.\r\n\tВече имаме много иновативни примери и събирането на добрите практики на едно място ще е много ценно. Има например едно изцяло ромско училище в бургаския квартал Горно Езерово, което използва напълно дигитални технологии.\r\n\t\r\n\tНе е ясно и това е сериозен проблем. Вече го поставихме на европейско ниво. Ще обсъждаме темата на среща на високо равнище с експерти от страните от ЕС, които ще подготвят предстоящия съвет на министрите по образованието през февруари догодина. Интерес към темата проявиха Испания, Португалия и Унгария. С тях вече проведохме двустранни срещи. Тази седмица на посещение в България беше и норвежката министърка по европейските въпроси. Тази страна също проявява интерес да участва в пилотен проект за система за наблюдение на европейско ниво, за да не се нарушава правото на образование на децата, които пътуват от една държава в друга.\r\n\t\r\n\tВсички деца имат универсално право на образование и трябва да направим необходимото да го гарантираме. Не само защото това е важно за самите тях, но и защото е важно за общото благосъстояние на ЕС. Не мога да поема ангажимент за времето, в което може да се осъществи инициативата. Другите държави обаче проявяват голям интерес и предполагам, че пилотен проект ще може да се реализира още следващата година, за да се види какви са мащабите на проблема и колко други държави биха проявили интерес.\r\n\tМного деца пътуват с родителите си за сезонна работа от една държава в друга. В рамките на този престой в повечето случаи те не започват училище. Дори и да посещават някаква форма на неформално обучение като езикови курсове, те се връщат в държавите си по произход без документ за получено образование. Това може да се превърне в проблем за тяхното бъдеще, защото ще им бъде по-трудно да си намерят работа.\r\n\t\r\n\tИскаме да инвестираме повече в допълнителни часове по български език. Ще пробваме различни практики за работа с родителите, защото понякога в семейната среда българският език е чужд. Детето, дори и да има някакъв прогрес в училище, вкъщи не говори на български, не гледа телевизия на български и естествено губи навиците от клас.\r\n\tС Ромския образователен фонд обсъждаме и възможността да се подкрепят студенти по педагогика от ромски произход, за да има повече такива учители. Обсъждаме и възможността да разширим инициативата на фонда за библиотеки за играчки. В момента има такива в четири малки населени места. Искаме да увеличим броя им. Идеята е от тези библиотеки децата да вземат образователни играчки, с които да се учат на буквите, на числата, да развиват фината си моторика и логическо мислене. В същото време така се развива друга култура - на това да пазиш нещо чуждо, да го взимаш и връщаш. Искаме с такива иновативни форми да провокираме и задържим интереса на децата към образованието.\r\n\tСилен акцент ще има и върху дигиталните технологии и навлизането на електронно съдържание в образователната система, осигуряване на безплатен интернет във всички училища. Предполагаме, че това също ще накара децата да прекарват повече време в клас.\r\n\t\r\n\tАко сте ходили в ромските махали, сте видели много интересно явление. Дори и там, където няма течаща вода, осветление, понякога дори и врати и прозорци, почти винаги има сателитна чиния. Истината е, че точно в тези общности употребата на технологии не е табу. Почти всеки има мобилен телефон.\r\n\tВъзможността да учиш чрез едновременната комбинация на светлина, образ и звук, влияе много на начина, по който се възприема информацията, и в много отношения може да е мотивационен фактор децата да посещават училище.\r\n\t\r\n\tТова, което правим, не се отнася само за ромската общност, а за всички деца в уязвимо положение. Част от мерките вече споменах - допълнително обучение по български език, възможност за стипендии за роми учители, събиране на добри практики за работа с деца от ромската общност и особено с техните родители. Силен акцент поставяме и върху превенцията на ранните бракове. Ще работим с гражданските организации, за да направим така, че все по-малко деца да раждат деца в България.\r\n\t\r\n\tЗа съжаление съществуват такива училища. Факторите са много. Понякога причините са обективни - в някои населени места ромите са основното население и се получава естествена сегрегация.\r\n\tНо все още не сме преодолели навсякъде предразсъдъците, скритото желание с изкуствени критерии да се ограничава достъпът на ромски деца в училище. Работим по тази тема. В образователната система няма място за дискриминация и нетолерантност. Неслучайно приобщаващото образование е не само приоритет на правителството, но и основна тема при предстоящото европредседателство.\r\n\tНезависимо от трудностите, които срещаме в това отношение, смятаме, че трябва да говорим много повече за това на децата да се гледа като на личности, на бъдещи граждани на България. Те трябва да имат съзнанието, че са граждани на страната, да участват в осигуряването на общото благосъстояние, да плащат данъци. Ще ги направим такива само ако се отнасяме с тях като с личности, когато влязат в образователната система. Нямаме друг шанс освен да ги приемаме, да работим с тях и да направим от тях утрешните граждани, с които искаме да живеем.\r\n\tТрябва да се борим с омразата, защото няма смисъл по този начин да се унищожават качествени и способни хора, които допринасят за българската икономика.\r\n\t\r\n\tРеагирали сме на всеки сигнал, изпращали сме проверка и сме категорични, че подобно поведение не може да се толерира. За нас сегрегацията на децата по етнически признак, или пък заради това, че са със специални образователни потребности, е неприемлива.\r\n\tГлобална тенденция е от бъдещите успешни служители да се изисква разбиране на различните култури, толерантност, приемане на различията. Това са умения, необходими за бъдещата реализация. В същото време, при положение, че в България има недостиг на работна ръка, а от другата страна има толкова много неграмотни хора, които имат възможност да се ограмотят, няма никаква причина да не се опитваме да срещнем тези два интереса. Не може големи маси от хора да бъдат оставени в нищото, без да бъдат образовани и ограмотявани и без да се полагат усилия те да бъдат граждани.\r\n\t\r\n\tПомощите за деца вече може да се получават под формата на такса за детска градина или да се дават като ваучери, за да се осигурят необходими на учениците неща като обувки, дрехи, учебни помагала. В същото време тази година 3 млн. лева от спрени помощи бяха дадени на училищата за допълнителна или обща образователна подкрепа. Така директорите имат полза да казват кога децата не ходят на училище, защото парите се връщат при тях и им дават възможност да работят с тези ученици.\r\n\tИска ми се да не стигматизираме толкова образователната система и да говорим, че там работят само хора, които разглеждат децата като пари. Убедена съм, че лошите примери са по-малко от добрите и за тях ще има много по-голям контрол. През тази учебна година ще правим внезапни проверки в училища, в които сме идентифицирали като рискови. Целта е да намаляваме злоупотребите и да няма \"мъртви души\" в клас.\r\n\tПромяната на системата за финансиране цели по-голяма справедливост - да не се взема предвид само броят на учениците, но и работата на учителите с уязвими групи, в отдалечени населени места, както и броят на паралелките. За в бъдеще предвиждаме също да работим и по компонент, свързан с качеството и резултатите. Той ще е факт вероятно за следващата учебна година и тогава ще имаме още по-справедлива система на финансиране.\r\n\tБроят на учениците няма как да не се отчита, но ще има все по-малка роля.\r\n\t\r\n\tЗатова и казах, че работата по механизма за обхват на децата ще е перманентна. Предстои да бъде институционализирана с постановление на правителството. Бъдещата работа на екипите ще бъде насочена към контрола. Особено в случаите, когато за едно дете е посочено, че има проблем в семейството и е предписано помощите да се дават като такса за детска градина. За такива деца ще трябва да се дава регулярна информация. Целта е децата да ходят на училище и да получат основни знания и умения, за да живеят по-добре отколкото трудните семейства, в които растат.", "date": "2017.11.17", "title": "Бюджетите на училищата ще зависят и от качеството на образованието"}
{"url": "http://www.mediapool.bg/estakadata-kam-letishte-sofiya-nyama-da-e-gotova-za-nachaloto-na-predsedatelstvoto-news271928.html", "text": "Планираната заради европредседателството директна връзка от летище София към града няма да е готова до началото на януари, а в най-добрия случай – през февруари. Междувременно Столична община се отказа да ремонтира бул.\"България\", който е основната връзка между НДК и резиденция \"Бояна\", където ще се проведат основните срещи и форуми в периода на председателството.\r\n\tВ началото на годината служебният министър на транспорта Христо  пряката връзка до летището да е готова през ноември.\r\n\tНеговият наследник на поста Ивайло Московски официално не е притискал фирмата, избрана да строи съоръжението, според която то трябва да е готово през февруари. В отговор на запитване на Mediapool от пресцентъра на транспортното министерство заявиха, че причините са две - забавяне с отчужденията на имоти и изтеглянето на европредседателството с шест месеца заради Брекзит.\r\n\tЕстакадата с дължина 372 метра е основният елемент от новата пътна връзка. Тя трябва да свърже Терминал 2 с бул.\"Брюксел\". Цялото съоръжение е с обща дължина 1100 метра. Освен естакадата се предвижда и изграждане на директно трасе към Терминал 2  и две директни  връзки за Терминал 1 – източна и западна, се казва в отговора на транспортното министерство. \r\n\tВ него е посочено, че в момента се извършват строителни дейности по първата секция на мостовото съоръжение, а втора и трета са завършени. На обекта се работи, а експерти на министерството правят всекидневни проверки за напредъка на строителните дейности, уточниха от ведомството.\r\n\tДоговорът за строителството на естакадата беше подписан на 22 декември 2015 г. с обединението \"Брюксел 2015\" ДЗЗД, в което участват фирмите \"ПСТ Груп\" и \"Инфраструктурно строителство\".\r\n\t17% от работата е възложена на подизпълнители. Италианската фирма \"Серенисима Коструциони\" ще извърши 15 на сто от дейността. Нейно задължение е изграждането на мостовото съоръжение. На полската \"Мости Котивице\" и българската \"Виа план\" се пада по 1% от изпълнението на поръчката, което е свързано с проектиране на съоръжението.\r\n\tПо договор пътната връзка трябва да бъде изградена за година и десет месеца (630 работни дни проектиране и строителство).\r\n\tНадеждите сега са пътят да е готов поне за срещата на върха на ЕС през май догодина. Сегашният бул. \"Брюксел\" е строен за посещение през 80-те години на миналия век на тогавашния държавен лидер на СССР Юри Андропов. През 2010 г. булевардът беше основно ремонтиран за 17 млн. лв., по-голямата част от които бяха безвъзмездна помощ от ЕС.\r\n\tНяма да се случи и ремонтът на бул.\"България\" от ул.\"Фритьоф Нансен\" до околовръстния път на София за Бояна, каквито бяха първоначалните планове.\r\n\tНямаме пари и време, казаха от Столична община. Индикативната стойност на ремонта е 13 млн. лв., които трябваше да дойдат от държавния бюджет, но така и не бяха отпуснати, въпреки излишъка.\r\n\tПоръчката за реконструкцията на бул. \"България\", който ще бъде едно от основните трасета за чуждите делегации, които ще участват в събитията в София, беше обявена през март. Оферти подадоха 8 кандидати, но от края на юли комисията, която ги оценява, не се е събирала, показват публикуваните документи в профила на купувача. Затова и все още не са отворени ценовите оферти и няма избран изпълнител.\r\n\tТова означава, че и през следващата година на бул.\"България\", чиято настилка е на вълни, коловози и кръпка до кръпка, няма да бъде правен ремонт. По-вероятно е такъв да има през 2019 г., когато трябва да приключи изграждането на третия лъч на метрото, а има и местни избори.\r\n\tВ края на август столичният кмет Йорданка Фандъкова каза, че ремонтът на булеварда и отпускането на пари от правителството за него в момента не са на дневен ред и \r\n\tДругият знаков ремонт, свързан с европредседателството - този на площада около НДК, трябваше да приключи в средата на ноември, по обещанията на Фандъкова. Към момента това все още не е факт и загражденията стоят.\r\n\tПродължава и ремонтът на самият НДК. До 1 декември всичко ще бъде изпълнено, обеща  изпълнителният директор на дружеството Ангел Митев през октомври, когато демонстрира пред журналисти .", "date": "2017.11.17", "title": "Естакадата към летище София няма да е готова за началото на председателството"}
{"url": "http://www.mediapool.bg/putin-erdogan-i-rohani-shte-obsazhdat-krizata-v-siriya-na-22-noemvri-v-sochi-news271934.html", "text": "Президентите на Русия, Турция и Иран - Владимир Путин, Реджеп Ердоган и Хасан Рохани ще обсъждат решаването на конфликта в Сирия в Сочи на 22 ноември, предадоха агенциите.\r\n\tВ черноморския град ще бъдат обсъдени последните събития в Сирия и преди всичко положението в Идлиб и Африн, е съобщил Ердоган, цитиран от турски медии.\r\n\tТурският президент е посочил, че страната му има \"гъвкава позиция\" по отношение на установяване на наблюдателни постове в Идлиб от страна на Русия и Иран, но не гледа положително на желанията на Иран да установи такива в Африн.\r\n\tЕрдоган е заявил още, че Турция няма да седне на масата на преговорите в Астана и Женева за решаване на кризата в Сирия, ако има представители от партията на сирийските кюрди  \"Демократичен алианс\", която Турция смята за терористична организация.\r\n\tВ четвъртък говорителят на руския президент Дмитрий Песков заяви, че на срещата на 22 ноември няма да бъде обсъждан въпроса с провеждането на Конгреса на сирийския национален диалог. \"Това е отделно мероприятие\", чиято дата още не е определена, е уточнил той.\n\n\r\n\tПутин и Ердоган вече имаха срещна в Сочи на 13 ноември. Преговорите тогава продължиха повече от четири часа, а след срещата Путин каза, че отношенията между Русия и Турция могат да се считат за почти напълно възстановени. Тогава Путин и Ердоган обсъдиха ситуацията в Сирия, премахването на икономически ограничения и изпълнението на енергийните проекти.", "date": "2017.11.17", "title": "Путин, Ердоган и Рохани ще обсъждат кризата в Сирия на 22 ноември в Сочи"}
{"url": "http://www.mediapool.bg/severna-koreya-mozhe-bi-stroi-podvodnitsa-sposobna-da-nosi-balistichni-raketi-news271935.html", "text": "Северна Корея може би строи подводница, способна да носи балистични ракети. Това предположение изказват американски експерти в статия, която помества днес вашингтонският аналитичен сайт 38 Норт, съобщиха информационните агенции.\r\n\t \r\n\tСпоред специалистите, анализирали сателитни снимки от 5 ноември, подводницата се строи в т. нар. Южна корабостроителница Симпхо на източното крайбрежие на КНДР. Кадрите показват два цилиндрични обекта, които може да са част от външния корпус на подводница. Диаметърът на единия е близо 7.1 м, а другият - конусообразен, се стеснява от 7.1 на 6,1 метра. Въз основа на тези данни те правят извода, че Северна Корея създава подводница от клас \"Симпхо\", способна да носи балистични ракети.\r\n\t \r\n\tЕкспертите заявяват, че на разположен недалеч стенд за изпитания се вижда кула със закрепено на нея съоръжение, напомнящо пусков контейнер. Според тях наоколо не се виждат признаци за извършвана дейност, но оборудването може би е знак, че севернокорейците продължават да изпробват механизъм за пуск на балистични ракети от подводници.\n\n\r\n\t \r\n\tКакто и през август т. г., експерименталната подводница от клас \"Симпхо\" и специалният шлеп за изпитания на пусковия механизъм все още стоят на котва.\r\n\t \r\n\tСпоред експертите обаче те всеки момент може да излязат в открито море по заповед от Пхенян. Въпреки това нищо не показва, че се извършва подготовка за изпитания на балистични ракети \"Пукуксон\", добавят те.", "date": "2017.11.17", "title": "Северна Корея може би строи подводница, способна да носи балистични ракети"}
{"url": "http://www.mediapool.bg/gartsiya-e-v-traur-sled-bibleiskoto-navodnenie-idva-nova-burya-news271933.html", "text": "Гърция е в тридневен траур за жертвите след бурята \"Евридика\", която удари северната част на страната. Наводнението беше наречено \"библейско\" и невиждано за последните 20 години.\r\n\tРавносметката е трагична - 16 загинали, петима в неизвестност, стотици без дом. Лошата новина е, че дъждовете продължават и на хоризонта се задава нова буря \"Зенон\", която идва от Средиземно море.\r\n\tНай-критична е обстановката в района около столицата. Трите най-силно засегнати града са Мандра, Неа Перемос и Мегара, които се намират западно от Атина.\r\n\tВ тях продължават спасителните операции и вдигането на временни подслони. Мобилизирана е и армията. Полицията следи за кражби в опустошените от водата селища, а в Мандра вече има арестувани мародери.\r\n\tБедствието в столичната област Атика беше причинено от циклона \"Евридика\", който от четвъртък се измести на север към Солун. Силни ветрове и дъждове нанесоха сериозни поражения и в този регион. Появи се и предположението, че е възможно бурите да стигнат до България. Те обаче се изместиха към Йонийско море в посока Италия.\n\n\r\n\tВъпреки това метеоролозите предупреждават за ново бедствие – бурята \"Зенон\". Тя идва от Средиземно море със силен дъжд и вятър в някои от островните и континентални части на Гърция.\r\n\tКритичната обстановка в страната остава. В Катерини вали проливен дъжд. Много от улиците са наводнени и изцяло непроходими, заради което движението се отклонява по различни маршрути.\r\n\tМагистралата от Солун до Атина е затворена в района на Катерини. Полицейски екипи обясняват на пътуващите по кой път да поемат. Шофьорите трябва да са внимателни, защото пътищата са покрити с кал и скална маса.", "date": "2017.11.17", "title": "Гърция е в траур след \"библейското\" наводнение, идва нова буря"}
{"url": "http://www.mediapool.bg/sasht-arestuvaha-nad-200-chlenove-na-prestapna-grupa-news271936.html", "text": "Над 200 предполагаеми членове на престъпната банда от салвадорски произход МС-13 бяха арестувани при голяма полицейска операция в САЩ, предадоха световните агенции.\r\n\tНад половината от 214-те арестувани са издирвани за нарушения на имиграционните закони, а 93 от тях са обвинени в убийство, въоръжени грабежи, трафик на оръжия, трафик на наркотици и изнудване.\r\n\tПовечето от задържаните са от Салвадор, Хондурас, Мексико и Гватемала. Операцията е продължила един месец.", "date": "2017.11.17", "title": "САЩ арестуваха над 200 членове на престъпна група"}
{"url": "http://www.mediapool.bg/okolo-3000-dopalnitelni-amerikanski-voenni-sa-razpolozheni-v-afganistan-news271937.html", "text": "Около 3000 допълнителни американски военни са разположени в Афганистан съгласно новата стратегия на американския президент Доналд Тръмп, съобщи Пентагонът, съобщи Франс прес.\r\n\t \r\n\tСега в Афганистан има около 14 000 американски военнослужещи. Подкрепленията ще имат за задача да обучават и помагат на афганистанската армия, която не успява да се справи с бунта на талибаните. Броят на военните бе увеличен по искане на американския генерал Джон Никълсън, който ръководи мисията на НАТО в Афганистан. Той обаче бе поискал общо 16 000 военни. Другите страни членки от НАТО поеха ангажимента да увеличат контингентите си в тази страна.\r\n\t \r\n\tПреди 7 години в разгара на войната в Афганистан САЩ имаха там 100 000 военнослужещи.\n\n\r\n\t \r\n\tСъщевременно доклад на бюрото на главния инспектор на Пентагона, публикуван вчера, показва, че американските военни в Афганистан, са получавали години наред инструкции да не разкриват случаите на сексуално робство в афганистанската полиция.\r\n\t \r\n\tОфисът на главния инспектор на Пентагона започна разследване след серия от репортажи за практиката на \"бача бази\", пуснала солидни корени в афганистанската полиция. \"Бача бази\" означава в превод от дари \"игра с момчета\". Тази практика е все още разпространена в някои райони в Източен, Северен и Южен Афганистан, където млади момчета са държани като танцьори и сексуални роби на мъже и са заставяни да се гримират и обличат в женски дрехи.\r\n\t \r\n\tВ хода на разследването за \"бача бази\" в афганистанската полиция е установено, че американски военни са разказали на началниците си за подозренията си за такива практики. Техни ръководители са им отвърнали: \"Това е извън нашия контрол\", \"Нищо не можем да направим\", \"Това е Афганистан\" или \"Това си е тяхната страна\".\r\n\t \r\n\tПентагонът никога официално не е насърчавал да не се подават сигнали за подобни сексуални посегателства, но в информационните сеанси за Афганистан, предназначени за военнослужещите, педофилията е споменавана като широко толерирана практика в тази страна.\r\n\t \r\n\tАмерикански закон забранява предоставянето на американска помощ на чужди военни части, извършващи подобни нарушения на човешките права, припомня Франс прес.", "date": "2017.11.17", "title": "Около 3000 допълнителни американски военни са разположени в  Афганистан"}
{"url": "http://www.mediapool.bg/metalen-kas-padna-varhu-zhena-chakashta-avtobus-v-sofiya-news271938.html", "text": "Метален предмет е паднал върху 31-годишна жена, докато чакала автобус на спирка на бул. \"Цариградско шосе\" в София, съобщи БНР.\r\n\tПострадала е настанена в Окръжна болница \"Света Анна\".\r\n\tПредполага се, че металното парче е паднало от строяща се в близост сграда.", "date": "2017.11.17", "title": "Метален къс падна върху жена, чакаща автобус в София"}
{"url": "http://www.mediapool.bg/administratsiyata-na-tramp-shte-razreshi-vnosa-na-trofei-ot-ubiti-slonove-news271939.html", "text": "Администрацията на президента на САЩ Доналд Тръмп ще разреши отново вноса на трофеи от убити африкански слонове, съобщи Асошиейтед прес.\r\n\t \r\n\tЗабраната бе наложена при неговия предшественик на поста Барак Обама. Сега администрацията на Тръмп обяснява нейната отмяна с аргумента, че насърчаването на богати ловци да убиват слонове за удоволствие ще помогне за опазването на застрашени видове.\r\n\t \r\n\tРазрешеният лов на слонове в Африка може да струва над 50 000 долара на човек, без да се броят самолетните билети.\n\n\r\n\t \r\n\tОбама забрани през 2014 г. вноса в САЩ на трофеи от слонове, убити в Африка и по-конкретно в Зимбабве и Замбия. Сега Тръмп отново ще го разреши, като решението важи за трофеи от слонове, убити между януари 2016 г. и декември 2018 г. \r\n\t \r\n\tТова става в момент, когато дългогодишният президент на Зимбабве Робърт Мугабе бе поставен от армията под домашен арест и това потопи южноафриканската страна в политическа несигурност, отбелязва Асошиейтед прес. \r\n\t \r\n\t\"Законният, добре регулиран спортен лов като част от правилна управленска програма може да бъде от полза за някои видове, като осигурява стимули на местните общности да пазят тези видове и като предоставя крайно необходими приходи за нуждите на опазването на околната среда\", се казва в решението на федералната агенция на САЩ за риболова и дивата природа.\r\n\t \r\n\tЕкологични групи и защитници на животните обаче изразиха скептицизъм, че убиването на слонове може да спаси вида. Това решение изпраща погрешен сигнал на фона на международните усилия за спиране на бракониерството, предупредиха те.\r\n\t \r\n\t\"Какво послание е да се казва на света, че бедните африканци, които се борят за оцеляване, не могат да убиват слонове, за да ги използват или продават, за да се прехранват, но няма проблем богати американци да убиват тези животни, за да взимат техните бивни като трофеи?\", попита Уейн Пасел, президент на Хуманното общество на Съединените щати, най-голямата неправителствена организация в страната за защита на животните.\r\n\t \r\n\tРешението на администрацията на Тръмп обаче бе приветствано от любители на трофейния лов и лобисти, свързани с Националната асоциацията на притежателите на огнестрелни оръжия.\r\n\tДвамата пълнолетни синове на президента на САЩ са страстни ловци на трофеи, отбелязва АП. Еколози реагираха гневно на снимка, на която Доналд Тръмп-младши позира с отрязаната опашка на слон, убит в Зимбабве през 2011 г.\r\n\t \r\n\tАфриканският слон, най-големият сухоземен бозайник, е обявен от САЩ за застрашен вид през 1979 г. Броят на слоновете на континента е намалял от 5 милиона преди един век до около 400 000 сега и продължава да спада всяка година.\r\n\t \r\n\tСпоред ООН до 100 000 африкански слона са били убити между 2010 и 2012 г. Популацията на горските слонове е намаляла с 62 процента между 2002 и 2011 г.", "date": "2017.11.17", "title": "Администрацията на Тръмп ще разреши вноса на трофеи от убити слонове"}
{"url": "http://www.mediapool.bg/volya-napuska-parlamenta-dokato-ivo-hristov-ot-bsp-ne-podade-ostavka-news271940.html", "text": "Депутатите от \"Воля\" няма да участват в нито едно пленарно заседание на парламента, докато  проф. Иво Христов от БСП, който обяви 80 на сто от българите за дебили, не подаде оставка. Това заяви лидерът на партията Веселин Марешки от парламентарната трибуна. \"Воля\" има 11 народни представители.\r\n\tВ четвъртък Марешки каза, че много повече Христов заслужава да напусне парламента заради думите си, отколкото председателят Димитър Главчев, който в петък подаде оставка.\r\n\t\"Парламентарната група на \"Воля\" няма да участва в нито едно заседание и ще напуска винаги парламентарната зала, докато Иво Христов от БСП не си подаде оставката. Има двоен аршин, с който се гледа на действията на всеки един човек\", се казва в декларация на групата, прочетена от Марешки.\r\n\tТака той коментира отказа на социалистите да поискат оставката на своя колега, като заявиха, че извинението му е достатъчно.\r\n\t\"Ние от \"Воля\" никога няма да си позволим да обиждаме нито един български гражданин, независимо дали е симпатизант на опозиция или извън парламентарни партии. Всеки български гражданин има право да изразява своето мнение и ние уважаваме всеки един такъв, независимо дали ни подкрепя или не\", каза още Марешки.\r\n\tЛидерът на \"Воля\", който е и зам.-председател на парламента, заяви, че приветства решението на Димитър Главчев да подаде оставка.", "date": "2017.11.17", "title": "\"Воля\" напуска парламента, докато Иво Христов от БСП не подаде оставка"}
{"url": "http://www.mediapool.bg/spodeleno-rabotno-prostranstvo-za-psihoterapevti-otvori-vrati-v-sofiya-news271943.html", "text": "Психотерапевти, които все още не са установили практиките си или не са намерили подходящото място за кабинетите си, вече могат да споделят едно работно пространство.\r\n\tПървата по рода си у нас инициатива  отвори врати в сърцето на София и предоставя възможност на психотерапевти да използват мястото да работа с клиенти.\r\n\tПространството в HOUR SPACE е оформено за специфичните нужди на психотерапията, която изисква уединение, спокойна атмосфера и уют. Затова и дизайнът на пространството е решен в минималистичен скандинавски стил. Мястото разполага с модерни кабинети и зали под наем за индивидуални сесии, персонални терапии, групови срещи и специализирани събития, а също така и кабинет за масаж.\r\n\t\"Много от терапевтите у нас, и не само начинаещите, са в търсене на подходящо място, където да посрещнат клиентите си. Нашето пространство отговаря именно на това търсене, като предоставя удобен и бюджетен вариант“, разказва Снежина Маринова, съосновател на hOUR SPACE.\r\n\tПо-голямата идея обаче е да се създаде общество от терапевти, обединени от желанието да популяризират психотерапията в България и да се преборят със стигмата около нея. Психотерапията не е мръсна мръсна дума и от нея полза могат да извлекат всички, смятат основателите на пространството.\r\n\tПрограма \"Психотерапията е за всеки“ целогодишно ще предлага грижа за психическото здраве в контекста на ежедневни ситуации и проблеми, в които всеки човек може да се разпознае. Ще има събития с фокус както за специалистите, така и за масовата публика.\r\n\t\"Всеки месец на годината ще има своята голяма тема, например, стресът в работното ежедневие, семейната среда, хранителните разстройства, възпитание и отглеждане на детето, насилието в семейството и извън него и други“, допълва другият съосновател на hOUR SPACE Петя Димитрова.\r\n\tИнициативата се подкрепя от редица специалисти, известни и медийни личности и организации.", "date": "2017.11.17", "title": "Споделено работно пространство за психотерапевти отвори врати в София"}
{"url": "http://www.mediapool.bg/borisov-podari-parva-politicheska-pobeda-na-bsp-glavchev-padna-news271931.html", "text": "Председателят на парламента Димитър Главчев плати с поста си за опита си да тушира скандал с опозицията в НС, породен от реплики на Бойко Борисов, че има \"депутати, замесени с наркотрафик\". Главчев подаде исканата от БСП оставка по настояване на министър-председателя, който така подари първата символична победа на опозицията в сегашния парламент. Така беше преодоляна очертаващата се парламентарна криза след , докато Главчев не подаде оставка. Борисов очевидно е искал да си спести резила да посрещне председателя на Европейския парламент Антонио Таяни идния вторник в полупразна пленарна зала.\r\n\tНовият шеф на парламента е неговият досегашен заместник-председател от ГЕРБ Цвета Караянчева.\r\n\tСоциалистите обвиниха Главчев в цензура  лидера им Корнелия Нинова от пленарната зала в сряда, докато тя четеше декларация, която според Главчев била оскърбителна за премиера, министрите и парламента. Депутатите от ГЕРБ, председателят им Цветан Цветанов, както и \"Обединени патриоти\" дадоха пълна подкрепа на парламентарния шеф, който според тях е действал според правилника. В четвъртък обаче Борисов коментира, че той не е трябвало \"да си изпуска нервите\", макар да го оправда донякъде с провокациите на БСП.\r\n\tНеочакваната развръзка настъпи в петък сутринта, когато премиерът се появи в парламента точно преди насроченото разглеждане на внесеното от БСП искане за оставката на Главчев. Последва извънреден председателски съвет продължил около час. След него Борисов заяви, че стабилността на страната му е най-важна и напусна парламента.\r\n\tСлед това Димитър Главчев подаде оставката си директно в дловодството, с което според правилника тя незабавно влиза в сила и така се спести нов сеир с обсъждането и гласуването й от депутатите.\r\n\t\"Това е морален акт. Като досегашен пръв сред равни трябва да дам пример за възстановяване на парламентаризма в Народното събрание\", каза Главчев от парламентарната трибуна. По-късно пред журналисти той уточни, че сам е взел решението и не му е бил оказван натиск, а премиерът му казал: \"Решавай\".\r\n\tРешението ще да е било мъчително, защото впоследствие Главчев обяви, че смята да подаде оставка и като депутат.\r\n\tВъпреки, че и Главчев, а в последствие и председателят на ПГ на ГЕРБ Цветан Цветанов многократно увериха медиите, че решението на парламентарния шеф е било лично и не в резултат на натиск, източници на Mediapool в партията твърдят, че подобни заключения не отговарят на истината.\r\n\tНещо повече – оставката на Главчев е първият случай, в който макар и неофициално депутати от ГЕРБ демонстрират несъгласие с лидера си и дори твърдят, че той е \"забъркал кашата с \"творбите си за наркотрафика\".\r\n\tСкандалът в сряда избухна след искането на Корнелия Нинова премиерът да дойде и назове поименно кои депутатите са замесени в накротрафик и купуване на гласове. Мнозинството бе против, което даде повод на Нинова да запита ГЕРБ \"нямате ли достойнство на народни представители, които същият този човек е наричал безделници\" и \"защо позволявате на български министър-председател, който и да е той, тотално да руши институциите\". В настъпилата суматоха Главчев отстрани Нинова от заседанието, а после и съпартица й Антон Кутев.\r\n\t\"Борисов изрече съставомерни думи, вдигна висока топка на опозицията, Корнелия Нинова естествено, че ще пита кой е замесен в наркотрафик – тя това работи, да е опозиция. И понеже трябваше да замаже гафа на лидера, Главчев си изпусна нервите\", обясниха народни представители от ГЕРБ пред Mediapool.\r\n\tВ самото начало на разговорите сутринта партията дори се е противопоставила на възможността Главчев да освободи поста си, но Борисов твърдо настоял за обратното, което още повече разгневило ГЕРБ.\r\n\t\"Доколкото разбрахме, на председателския съвет е пробвал да преговаря с опозицията да се постигне компромис, но те трябва да са луди, за да не отиграят тази топка, която самият премиер им вдигна. И то точно в момента, в който у нас трябва да изглежда спокойно\", казаха от ГЕРБ.\r\n\tГлавчев заяви , че е решил да напусне и парламента: \"Колегите настояват да остана, но аз пак ви казвам, лично за себе си смятам, че ми е трудно да стоя в един парламент с госпожа Нинова и господин Кутев\".\r\n\t\"Борисов нищо не е поискал. След като говорихме един час, Борисов каза: \"Решавай си\", защото разговорите бяха такива, че 50 на 50 беше дали да си я подам, или не. Аз реших, че е по-добре да избегнем пореден недобър тон. Никакъв политически натиск не е имало към мен от коалиционните партньори, от ръководството, тъй като позициите бяха горе-долу 50 на 50\", допълни той.\r\n\tПредстоящото посещение на председателя на Европарламента Антонио Таяни в София най-вероятно е една от причините Борисов да търси примирие с опозицията. По време на председателския съвет БСП са заявили, че ще направят всичко възможно да бойкотират предвидения дневен ред. От ДПС също са намекнали, че ще опразнят залата.\r\n\t\"Няма как да има само ГЕРБ, ОП и \"Воля\" в залата\", признаха депутати от ГЕРБ пред Mediapool.\r\n\tТази версия бе потвърдена и индиректно от Цветанов. \"Мъдростта трябва да бъде водеща. Държавата трябва да ни бъде приоритет. Парламентарното мнозинство беше на мнение, че не трябва да се приема тази оставка. Не искаме залата да е празна, когато председателят на Европейския парламент (Антонио Таяни, който идва у нас) говори за приоритетите на ЕС. Нека да няма спекулации с тази оставка. Главчев го прави само и единствено от национален интерес. Не желаем да има лични нападки от тази трибуна към когото и да е било. В днешната ситуация няма печеливши, всички сме губещи. Винаги ще бъдем с теб, колега Главчев\", завърши емоционално Цветанов от трибуната и благодари на \"колегите от опозицията\", че са намерили \"сили да се върнат в пленарна зала\".\r\n\tПред репортери той коментира, че Главчев ще бъде компенсиран с пост в Изпълнителната комисия на ГЕРБ.\r\n\t\"Днешното решение беше неизбежно и правилно. То е и горчив урок за политическата класа и най-вече управляващото мнозинство. Урок за това, че в правовата държава е нормално да има управляващи и опозиция, свобода на словото, различни мнения. Оставката е и възможност за ново начало\", заяви удовлетворена Корнелия Нинова.\r\n\t\"Високо оценяваме личния акт на г-н Главчев с подаването на оставката. И пожелаваме следващият председател да е на нивото на институцията\", каза лидерът на ДПС Мустафа Карадайъ.\r\n\tВолен Сидеров обяви от името на \"Обединени патриоти\", че оставката е компромис в името на националния интерес, но \"в този случай принципно основание за оставка на Главчев нямаше\".\r\n\t\"Нямаме нарушение на правилника, нямаме простъпка, заради която той да си плати. Прави го като компромис. Дано това да бъде оценено от страна на БСП и да не се превърне в повод за някакви изнудвания. Това вече би било лоша практика\", предупреди Сидеров.\r\n\tПредседателят на \"Воля\" Веселин Марешки, който още преди дни заяви, че оставката на Главчев не го вълнува и той няма да е подкрепи, изненада всички с искане за оставка на червения депутат Иво Христов, който наскоро обяви, че 80 на сто от населението на страната е дебилно.\r\n\tСледвайки примера на Нинова, Марешки обясни, че когато Иво Христов е в залата, \"Воля\" ще я напусна.\r\n\t\"Приветстваме това, което направи г-н Главчев, и жеста, който даде. Но да обърнем внимание на двойния аршин. Факт е, че във връзка с напрежението не му издържаха нервите, но той можеше да излезе и да каже едно сухо \"извинявай\" и това да прекъсне. Уважаеми колеги, на вас харесва ли ви някой да нарича 80% от вас \"дебили\"?! Около 30% от българските граждани гласуваха за вас. Оказва се, че и за вас са гласували дебили. Ще поддържаме ли делението на касти, да има висша каста, която се счита за по-висша от българския народ? Тези хора, доведени до скотско състояние по време на вашето управление и сега ги наричате дебили. Ние от \"Воля\" няма да влизаме на заседания, докато г-н Иво Христов не си подаде оставката\", заяви Марешки, с което предизвика възгласи в залата.\r\n\tБСП, които оправдаха \"дебилите\" на Иво Христов с репликата на Борисов отпреди години за \"човешкия материал\", се отнесоха иронично към призива на Марешки. Те се заканиха да държат Иво Христов в залата, за да не влиза Марешки никога вътре.\r\n\tЗаседанието на парламента се водеше от зам.-председателя Цвета Караянчева. Веднага след гласуваната оставка на Главчев и след кратко заседание на групата на ГЕРБ, Цветанов я предложи за председател.\r\n\tКараянчева беше подкрепена от 138 депутата, \"против\" бяха трима, а 71 се въздържаха. Тя става втората жена начело на НС след Цецка Цачева.\r\n\tКараянчева положи клетва и заяви, че ще работи за това всички да се чувстват равни.\r\n\t\"Тук е залата, в която трябва да се казват различни мнения. Тук трябва да казваме всичко, но то да бъде на основа на базата на политики, а не на личностни нападки, защото сме политици. Когато тонът излиза от добрите рамки, трябва и някой да потушава тази емоция. Работата на председателя на НС е точно тази\", каза тя.", "date": "2017.11.17", "title": "Борисов подари първа политическа победа на БСП: Главчев падна"}
{"url": "http://www.mediapool.bg/gugal-i-feisbuk-shte-identifitsirat-nadezhdnite-iztochnitsi-na-informatsiya-news271944.html", "text": "Интернет гигантите Гугъл и Фейсбук обединиха сили по проект, подет от медии по света за идентифициране на достоверните и надеждни източници на информация, предаде Франс прес.\r\n\t \r\n\tИнициативата е наречена \"Проект Доверие\" (Trust Project) и е предназначена да се бори с дезинформацията по интернет. Към нея вече се присъединиха Майкрософт и Тиутър. Около 75 медийни организации също участват в нея.\r\n\t \r\n\t\"В един цифрово и социално свързан свят като днешния повече от когато и да било е трудно да се установи кое е истинска информация, кое е реклама и кое е дезинформация\", казва Сали Лерман от университета Санта Клара в САЩ, която е една от ръководителките на \"Проект Доверие\".\r\n\t\r\n\tПроектът предвижда поставянето образно казано на етикет за надежден информационен източник върху информациите, които отговарят на критериите за етичност и прозрачност.\r\n\t \n\n\r\n\tВсяка интернет платформа ще изготви така наречените индикатори за доверие, за да помогне на читателите да оценят дали една информация идва от надежден източник, в който те могат да имат доверие, посочва Лерман.\r\n\t \r\n\tУчастниците в проекта са съгласни, че фундаментални елементи за идентифициране на надеждните източници на информация, са прозрачността във финансирането и представянето на мисията на медийния орган, предоставянето на справки за журналистите, отговарящи за отразяване на дадено събитие, уточняване дали става дума за редакционна статия или за статия, изнасяща факти, разясняване как е бил извършен даден репортаж.\r\n\t \r\n\tИнтернет гигантите, по-специално мрежите Фейсбук и Туитър, са обект на критики от известно време. Те са обвинявани, че са послужили за пропагандна платформа от Русия по време на предизборната кампания в САЩ, довела до победата на Доналд Тръмп на президентските избори миналата година", "date": "2017.11.17", "title": "Гугъл и Фейсбук ще идентифицират надеждните източници на информация"}
{"url": "http://www.mediapool.bg/parlamentat-na-kamerun-izgorya-pozharnata-zakasnyala-dva-chasa-news271945.html", "text": "Сградата на парламента на Камерун бе напълно унищожена от пожар тази нощ, предаде ДПА, като се позова на африканската новинарска агенция АПА.\r\n\t \r\n\tПожарникарите са дошли на мястото два часа, след като пламъците са избухнали в сградата на парламента в столицата Яунде.\r\n\t \r\n\tПричините за пожара са неизвестни. Няма данни някои да е пострадал в пожара.", "date": "2017.11.17", "title": "Парламентът на Камерун изгоря, пожарната закъсняла два часа"}
{"url": "http://www.mediapool.bg/kak-karakachanov-se-prevarna-ot-protivnik-v-zashtitnik-na-sdelkata-za-novite-korabi-news271946.html", "text": "Военният министър Красимир Каракачанов, който определяше планираната покупка на военни кораби за 820 млн. лева като \"далавера\", съобщи, че сделката вече е на финалната фаза и се готви за подпис. Резкият обрат в позицията му настъпи с промяната в поста му – докато бе депутат той неприкрито критикуваше сделката с предварително набелязан изпълнител, но след като стана министър даде картбланш за сключването й. \r\n\t \r\n\tМО получи само една оферта - на смятаната предварително за фаворит варненска корабостроителница МТГ \"Делфин\" АД и в бързикато повече от изгодна. \r\n\t \r\n\tОттук предстои изработването на договора, който да бъде подписан и да се пристъпи към изпълнението му, заяви Каракачанов в петък.\n\n\r\n\t \r\n\tПрез 2020 г. трябва да е готов първият от двата многоцелеви патрулни кораби за Военноморските сили, допълни министърът, цитиран от БТА. \r\n\t \r\n\tКомандирът на Военноморските сили контраадмирал Митко Петев допълни, че избраната фирма има капацитет за изграждане на корабите. Той уточни, че са оценени 932 характеристики при офертата на \"Делфин\" и всички те напълно удовлетворяват, а 40 процента от тях значително надхвърлят техническите изисквания за изграждането на кораба. \r\n\t \r\n\tКаракачанов каза още, че до края на месеца трябва да се изпратят и покани до фирми за закупуването на изтребители. За проекта правителството е подготвило 1.5 млрд. лева. Работи се и по третия голям армейски проект – за закупуването на нови бронирани машини за Сухопътните войски за над 1 млрд. лева, но за разлика от другите два той още не е одобрен от парламента. \r\n\t \r\n\tКаракачанов допълни, че амбицията е, ако правителството изкара мандата си, да са реализирани проектите за армията.\r\n\t \r\n\t\r\n\t \r\n\tПрез май 2016 г., докато още бе депутат и парламентарната му група \"Патриотичен фронт\" подкрепяше кабинета \"Борисов 2\", Каракачанов обяви сериозни резерви към проекта и каза, че може да напише името на фирмата, която ще усвои основната част на парите, и да го сложи в плик, който да се отвори след като стане сделката. \r\n\t \r\n\tПрез ноември миналата година в качеството си на кандидат – президент, Каракачанов определи проекта , която трябва да се прекрати. \r\n\t \r\n\tОткакто стана министър обаче той се ограничава само с коментари, че корабите трябва да се строят в България. \r\n\t \r\n\tДо момента Каракачанов не е споделил публично дали очакванията му от миналата година, че проектът се прави едва ли не само в интерес на предрешен победител, са се оказали верни. \r\n\t \r\n\tПроектът привлече внимание, след като предишното правителство на Бойко Борисов изненадващо го форсира, въпреки че дотогава основният приоритет бе да се ремонтират старите белгийски фрегати, на които Военноморските сили разчитат от години.\r\n\t \r\n\tОще през февруари 2016 , че основният фаворит за крупната поръчка е именно МТГ \"Делфин\", която вероятно е единствената българска компания, която има възможности да се справи с подобна поръчка.\r\n\t \r\n\t\r\n\t \r\n\tМинистерството на отбраната поиска оферти от още шест фирми, чиито имена се оказаха секретни. Четири от тях посочиха, че не могат да представят предложение, а две въобще не са пратили отговор.\r\n\t \r\n\t\"Едната фирма е обяснила, че парите са малко за военни кораби с такива високи изисквания. Втората фирма се обоснова, че е трудно да работи с ниво \"поверително\", което е задължително предвид индустриалната сигурност при изграждането на военни продукти. Другите две фирми казаха, че не могат да се справят със своевременния превод и предоставянето на необходимата информация\", обясни командирът на Военноморските сили контраадмирал Митко Петев.\r\n\t \r\n\tОще когато стана ясно, че военното министерство движи проекта изцяло на български език, се появиха съмнения, че това силно ще затрудни чуждестранните фирми. Тези съмнения сега се потвърдиха – две от фирмите са обяснили, че не могат да реагират с превода.\r\n\t \r\n\tАргументите за използването на български език са, че така ще се гарантира пълно съответствие между всички основополагащи документи и няма да се допусне каквото и да било отклонение, поради технически грешки в процеса на превода.\r\n\t \r\n\t\"Единствено оферти, подадени на български език, гарантират, че всяка оферта ще бъде оценена изцяло и изчерпателно, тъй като ще може да се използва капацитета на абсолютно всички експерти от Министерство на отбраната, без да има ограничения в притежаваното ниво на владеене на английски език\", посочиха от МО.\r\n\t \r\n\tДокументацията към проекта обаче е обемна и очаквано фирмите са имали проблеми с превода в ограничения срок.", "date": "2017.11.17", "title": "Как Каракачанов се превърна от противник в защитник на сделката за новите кораби"}
{"url": "http://www.mediapool.bg/serena-uilyams-se-omazhi-v-stil-krasavitsata-i-zvyara-news271941.html", "text": "Бившата номер едно в тениса Серена Уилямс (36 г.) се омъжи официално за Алексис Оханян (34 г.), съосновател на социалната платформа \"Редит\", предадоха агенциите.\r\n\tДвойката се ожени в Музея за съвременни изкуства в Ню Орлиънс. Церемонията е била дискретна с 250 гости, с джаз музика, с пищна декорация и е протекла под темата \"Красавицата и Звярът\".\r\n\tЦената на събитието е 1 милион долара. Гостите, сред които Ана Уинтур, Бионсе, Ким Кардашиян, Джей Зи, Ева Лонгория и др., са били помолени да не снимат с мобилните си телефони, защото младоженците имат екслузивен договор за снимки със списание \"Вог\".\r\n\tСерена и Алексис имат дъщеричка - Алексис Олимпия, която се роди на 1 септември. Двойката се сгоди миналия декември, след като се запозна през 2015 г. в Рим.", "date": "2017.11.17", "title": "Серена Уилямс се омъжи в стил ”Красавицата и Звяра”"}
{"url": "http://www.mediapool.bg/obvinenie-v-posegatelstvo-i-sreshtu-silvestar-staloun-news271947.html", "text": "Холивудската екшън звезда Силвестър Сталоун категорично отхвърли твърденията в изнасилване на 16-годишно момиче в Лас Вегас през 1986 г., заяви говорителката на актьора Мишел Бега.\r\n\t\r\n\tРеакцията идва след публикация в британския в. \"Дейли мейл\" вчера, според която жена е разказала, че през 1986 г. актьорът заедно с телохранителя си я насилили в хотел Хилтън в Лас Вегас. После актьорът я заплашил с физическа разправа, ако тя разкаже за случилото се.\r\n\t \r\n\tСпоред в. \"Дейли мейл\" полицията на Лас Вегас е съставила протокол на основание на публикацията, но пострадалата жена отказала да сътрудничи на следствието и да предяви обвинения срещу Сталоун. Говорителят на актьора определи публикацията като напълно нелепа и измислена история.\r\n\t \r\n\tТемата за сексуалното насилие е особено актуална в САЩ заради скандала с продуцента Харви Уайнстийн, обвинен от десетки жени в посегателства, сред които и актрисите Анджелина Джоли и Гуинет Полтроу. Последваха обвинения и срещу актьорите Кевин Спейси и Дъстин Хофман.\r\n\t \n\n\r\n\tПолитиката не остана в страна от скандала.\r\n\t \r\n\tСедем жени обвиниха бившия американски президент Джордж Буш в непристойно поведение. Последното обвинение дойде от жителка на щата Мичиган. Тя каза, че инцидентът станал преди 25 години в град Дибърн. Тогава дамата, чието име не се съобщава, била на 30 години и участвала в предизборна проява за преизбирането на Буш-старши на президентския пост. По време на групова снимка той опипал задните й части. Това е първият случай, в който жена твърди, че е била обект на непристойно държание от страна на Буш, докато той е бил президент. Буш-старши бе президент от 1989 г. до 1993 г.. Инцидентът, който описва жената, станал през 1992 г.\r\n\t \r\n\tАмериканският сенатор от демократическата партия Ал Франкен, едно време смятан като потенциален кандидат за президентската номинация, пък вчера се извини на радиоводещата Лиан Туидън, защото я целунал насила и я докоснал без нейното съгласие през 2006 г., предадоха световните агенции. Инцидентът станал, когато двамата били на посещение при американски военни в Афганистан. По онова време Франкен бил хуморист и планирал да разиграе с водещата скеч пред военните, в който да я целуне. По време на репетициите на шоуто, той я целунал насила и тя се почувствала омърсена. В самолета на връщане от Афганистан Франкен си направил снимка, на която се вижда, че докосва заспалата журналистка.\r\n\t \r\n\tСенаторът определи вчера поведението си като тотално неприемливо и каза, че сега се отвращава от онова, което е направил. Той бе избран за сенатор от щата Минесота през 2009 г.\r\n\t \r\n\tДруг скандал с посегателства опетнява от известно време името на Рой Мур, кандидата от щата Алабама на Републиканската партия за място в Сената на изборите на 12 декември. Няколко жени го обвиниха в сексуални посегателства и опитвания, като най-малката от тях бе на 14 години. Мур, който е бивш висш магистрат и представител на религиозната десница, бе изоставен от лидерите на републиканците в Конгреса и от много сенатори от партията си. Той отказва да се оттегли от надпреварата за сенатското място и твърди, че обвиненията са политически заговор срещу него.\r\n\t \r\n\tПрезидентът Доналд Тръмп мисли, че тези обвинения са много смущаващи и трябва да бъдат взети на сериозно, каза говорителката на Белия дом Сара Сандърс. Тя повтори убеждението на президента, че ако тези обвинения се окажат верни, то Мур трябва да оттегли кандидатурата си, предаде Франс прес.", "date": "2017.11.17", "title": "Обвинение в посегателство и срещу Силвестър Сталоун"}
{"url": "http://www.mediapool.bg/despacito-e-golemiyat-pobeditel-na-nagradite-latino-grami-news271950.html", "text": "Мегахитът \"Despacito\" на Луис Фонси с участието на Деди Янки спечели най-много Латино Грами награди (награди Грами за латино музика) на 18-ата церемония, провела се в Лас Вегас тази нощ, предаде Асошиейтед прес.\r\n\t \r\n\tХитът получи отличия в категориите за запис на годината, за най-добро видео, за песен на годината и за най-добро ърбан фюжън изпълнение (ърбан със смесица от други жанрове).\r\n\t \r\n\tАлехандро Санс получи награда за личност на годината и я посвети на младите имигранти, дошли в САЩ незаконно и известни като \"мечтатели\". Санс освен това посвети отличието си на засегнатите от природни бедствия Пуерто Рико, Тексас, Мексико, Флорида, Доминиканската република.\r\n\t \r\n\tПуерториканският рапър Ресиденте получи награда за най-добър ърбан албум за албума, носещ неговото име и за най-добра ърбан песен за \"Не сме нормални\".", "date": "2017.11.17", "title": "\"Despacito\" е големият победител на наградите Латино Грами"}
{"url": "http://www.mediapool.bg/proveryava-se-za-podvezhdashti-oferti-za-studentskiya-praznik-news271968.html", "text": "Специална кампания за проверка на офертите за 8 декември, когато е Студентския  празник,  стартира Комисията за защита на потребителите (КЗП), съобщи председателят й Димитър Маргаритов в петък. По думите му инспекциите обхващат и обявите на информационните табла в университетите. \r\n\tМаргаритов отбеляза, че рисковете са по-големи, тъй като студентите са млади хора, които по-еуфорично пазаруват и по-рядко купуват туристически пакети и почивки.\r\n\t\"Когато информацията е оскъдна, цената е обективно невъзможно ниска, трябва да направят по-внимателна преценка и да не се предоверяват. Да се интересуват повече от детайла, дали в пакета са включени всички разходи за празнична вечеря или за евентуална съпътстваща програма”, предупреди той. \r\n\tЖалби във връзка с некоректни туристически оферти постъпват в комисията целогодишно. Повече са по време на активен сезон, но пък през останалото време на годината хората също почиват и обикновено могат да получат много по-изгодни предложения. Като цяло обаче оплакванията от услугите в този сектор са едва около 5% от всички постъпващи в КЗП, информират от ведомството.\r\n\t\"Въпреки това си даваме сметка, че всеки конкретен случай е достатъчно сериозен, защото точно почивката е нещото, което е най-неприятно да бъде развалено с нелоялна търговска практика”, коментира Маргаритов пред Новините.бг.\r\n\tЗа наближаващите коледни и новогодишни празници той посъветва потребителите да внимават и да съпоставят различните оферти. \"Когато се обещава подарък към дадена покупка или стоки в подаръчен комплект, може да се окаже, че по-изгодно би било да си ги купят от друго място, без непременно те да са комплектовани или да има анонс за тяхната по-изгодна цена”, посочи той.\r\n\tМаргаритов изрази мнение, че относително отскоро нашият пазар предлага повече възможности в навечерието на празниците като изгодни сделки, оферти вече и в интернет за покупки на подаръци. Българските търговци са все по-склонни да възприемат подобни добри практики, които отдавна съществуват в други държави, смята още той.", "date": "2017.11.17", "title": "Проверява се за подвеждащи оферти за Студентския празник"}
{"url": "http://www.mediapool.bg/otvaryat-iztsyalo-sofiyskiya-bul-dondukov-sled-nad-pet-mesetsa-remont-news271969.html", "text": "След пет месеца и половина ремонт движението на коли и трамваи по софийския бул. \"Ал. Дондуков\" ще бъде възстановено. Последната затворена отсечка от булеварда между ул. \"Г. С. Раковски\" и бул. \"Васил Левски\" ще бъде отворена след 22 часа в петък.\r\n\tРемонтът в този участък ще продължи по тротоарите, съобщиха от Столичната община.\r\n\tПодмяната на подземната инфраструктура и настилката на бул. \"Ал. Дондуков\" се превърна в един от най-обсъжданите ремонти в София през последните месеци. Първоначално имаше дебат дали да се запази паважът, които съществуваше в отсечката от Министерския съвет до бул. \"Васил Левски\".\r\n\tВ последствие граждани многократно сигнализираха за некачествено изпълнение на част от работата, а от общината обясняваха, че следят стриктно за това и няма да плащат за некачествена работа. Дали местната администрация ще приеме изцяло свършената от изпълнителя \"Трейс\" работа, ще стане ясно след окончателното приключване на ремонта и приемането на обекта в следващите седмици.\r\n\tРемонтът на бул. \"Ал. Дондуков\" започна в началото на юни с отсечката между бул. \"Васил Левски\" и ул. \"Кракра\", както и с реконструкцияна ул. \"Кракра\". В началото на юли беше спряно движението между Министерския съвет и ул. \"Г. С. Раковски\". Работата по тази отсечка се проточи с две седмици повече от първоначално обявеното. Този участък остана и единственият павиран. От общината искаха и там гранитните павета да бъдат заменени с асфалт, за да се осигури по-голям комфорт при преминаването и да се намали шумът от колите. От Министерството на културата обаче настояха за запазване на паважа, който е част от културното наследство на столицата.\n\n\r\n\tКачеството на полагане на новия паваж беше критикувано от граждански организации като \"Спаси София\". Малко след приключването на ремонта част от маркировката се изтри, тъй като беше начертана върху пясък, наложи се и пренареждане на паветата на места, тъй като бяха пропаднали. От фирмата-изпълнител предупредиха, че има технологичен срок за слягане на паветата, в който могат да се очакват проблеми. Освен това такива можело да възникнат и през следващите години, тъй като тази настилка не била адекватна на натоварването на съвременния трафик.\r\n\tОт 15 септември беше спряно движението и по участъка между ул. \"Г. С. Раковски\" и бул. \"Васил Левски\". Работата по него също се забави, тъй като според първоначалното решение на Министерството на културата и там трябваше да се слага паваж. От общината обаче поискаха настилката да е смесена - паваж по трасето на трамвая и асфалт по лентите за колите. Мотивът беше, че отсечката вече не е в историческия център на града и не е нужно да е изцяло павирана. В крайна сметка министерството разреши павета въобще да не се слагат и цялото платно беше асфалтирано.\r\n\tОсвен настилката изцяло са подменени релсите на и контактната мрежа на трамвайното трасе, обясниха от общината. Поставени са и специални гумени заглушители, за да се намали шумът. Изградена е велоалея. Подменена е тръбната мрежа, поставено е LED осветление.\r\n\tНа 18 ноември, събота, ще бъде пуснато и движението по част от друг затворен за ремонт булевард - \"Монтевидео\", от ул.\"Маестро Кънев\" до ул.\"Народно хоро\". Продължава работата в участъка между улиците \"Народно хоро\" и \"Боряна\".", "date": "2017.11.17", "title": "Отварят изцяло софийския бул. \"Дондуков\" след над пет месеца ремонт"}
{"url": "http://www.mediapool.bg/sled-10-godini-chlenstvo-v-es-balgarite-ostavat-evrooptimisti-news271948.html", "text": "Общо 51% от българите смятат, че страната е спечелила от членството в ЕС, а 26% са на обратното мнение. Точно половината от хората одобряват факта, че България е част от съюза, неодобрението е 16%, а неутрална позиция имат 34%. Това показват резултатите от национално-представително проучване на \"Алфа Рисърч\", проведено по поръчка на представителството на Европейската комисия. Изследването е извършено в периода 16-25 септември 2017 г. сред 1021 души.\r\n\tВ личен план 19% от участниците в изследването смятат, че членството в ЕС увеличава перспективите пред тях, а 15% се възприемат като губещи.\r\n\tОбществената подкрепа за влизането на страната в Шенген е устойчиво висока (53%), докато приобщаването към еврозоната среща съществени притеснения и по-скоро негативна оценка (34% го одобряват, а 45% - не).\r\n\t\"Най-силни еврооптимисти са по-младите български граждани, жителите на столицата и големите градове, поколенията до 40-годишна възраст, високо образованите, икономически активните и хората с доходи над средното равнище. И обратно, по-скептични са възрастните жители на малките населени места, по-ниско образовани, икономически неактивни или заети с неквалифициран труд\", се казва в изводите на \"Алфа рисърч\".\r\n\tСоциологическата агенция смята, че има съществено изменение в обществените нагласи през изминалите десет години в оценката за ефектите от приобщаването на България към ЕС Евросъюза. Проучванията в края на 2008 г. са регистрирали поляризация между очакванията за умерен ефект от членството и неудовлетвореност от липсата на бърза видима промяна в страната. Сега нагласите са по-скоро положителни.\r\n\tМнозинството от пълнолетните жители на страната възприемат ЕС като демократичен (63%), закрилящ (52%) и солидарен (52%). Сред по-критичните оценки се откроява мнението на 46%, че ЕС е бюрократичен и в по-малка степен неефективен (32%).\r\n\tХората, които смятат, че ЕС предоставя възможност за пътуване, нарастват от 15% през 2008 г. до 49% през 2017г.. Тези, които виждат шанс да се образоват, бележат двоен ръст - от 4% до 10%. Възможностите за намиране на работа имат почти четворен ръст - от 6% до 22%.\r\n\tОбщо 40% от хората смятат, че през последните 10 години България е станала икономически и политически по-стабилна, отколкото преди членството. Част от хората смятат, че са налице са значителни промени в инфраструктурата (32%) и в населените места (28%). Една четвърт от участниците в изследването отчитат разширения достъп на българските производители до повече пазари.\r\n\tРезултатите от уменията и усилията на България да извоюва позиции пред европейските си партньори се оценяват по-сдържано – едва 36% смятат, че гласът на страната се зачита в ЕС, а 35% - че България има по-голяма тежест при международни търговски преговори.\r\n\t\"Заедно с по-ниските оценки за ползите в личен план, продиктувано основно от запазващото се неравенство в доходите, са в основата на все още ниското европейско самочувствие на българите. Факт е, че ако през 2007 г. всеки четвърти българин се е чувствал европеец, през 2017 г. така се чувства всеки трети, но 66% все още нямат такова самочувствие\", се казва в изследването.\r\n\tБългарите са започнали да гледат по различен начин на проблемите пред ЕС за последните 10 години. През 2007г. българите открояват като водещ проблем пред ЕС конкуренцията от икономики извън него (47%), но днес това тревожи значително по-малко хора (35%). Този проблем е изместен от актуалните теми на борбата срещу тероризма (65%), общоевропейската имиграционна политика (ръст от 15% до 49%), обща външна политика и политика по сигурността (ръст от 30% до 44%), взаимоотношенията ЕС – Русия (36%).\r\n\tНай-големите страхове на българите през 2007 г. бяха, че ще бъдат  затворени предприятия заради нахлуването на чужди стоки (47%), че българите ще са неравнопоставени на пазара на труда заради ограничения достъп през първите години (39%), че български специалисти ще емигрират в чужбина (37%), че чужденци ще започнат да изкупуват земя (37%).\r\n\tСега широко дискутираният въпрос за двойните стандарти в качеството на храните за кратко време успява да заеме първо място сред притесненията (60%), следван от намаляване на покупателната способност (50%). Същевременно, общите проблеми за цяла Европа, като трафика на хора и наркотици (47%), притока на имигранти и терористичните заплахи (44%), се приемат и като основни за България.", "date": "2017.11.17", "title": "След 10 години членство в ЕС българите остават еврооптимисти"}
{"url": "http://www.mediapool.bg/devet-zhertvi-na-porednata-tragediya-po-patishtata-v-bulgaria-news271970.html", "text": "Девет души загинаха, а други 19 са ранени при тежка катастрофа по пътя София – Варна край ловешкото село Микре. Някои от пострадалите са в тежко състояние в болницата в Ловеч и броят на жертвите може да нарасне. Преценява се тяхното състояние, за да бъдат транспортирани до София, където ВМА и болница \"Лозенец\" имат готовност да приемат ранените.\r\n\t \r\n\tСред тях е жена с множество счупвания и тежка лицева травма, с която местните лекари в Ловеч не могат да се справят, и се обсъжда как пациентката да бъде превозена до София, съобщиха от Военномедицинска академия (ВМА). Шестима са със счупени тазове, която е една от най-тежките травми със загуба на кръв. По нареждане на премиера Бойко Борисов в Ловеч бяха изпратени четири реанимобила от ВМА и болница \"Лозенец\" в помощ на колегите им.\r\n\tОчаква се жената с лицевата травма и четирима от ранените със счупени тазове да бъдат настанени във ВМА, каза пред журналисти и.д. началникът на лечебното заведение полк. Венцислав Мутафчийски. Две жени – също с фрактури на таза, ще бъдат приети в болница \"Лозенец\", каза директорът на лечебното заведение проф. Любомир Спасов.\r\n\tЕкипите ще тръгнат заедно към София, каза Мутафчийски. Линейките, които бяха изпратени в Ловеч, разполагат с консумативи и кръв, които при нужда ще се предоставят на местната болница.\r\n\t \r\n\tДесет минути преди 13 часа в петък са се сблъскали пътнически микробус и камион на пътя край село Микре. В буса са пътували 26 незрящи от Перник, връщащи се от екскурзия в Дряново,\r\n\t\"Автобусът внезапно се е появил в насрещното платно\", каза на брифинг окръжният прокурор на Ловеч Валентин Вълков.\r\n\t \r\n\tПри сблъсъка шестима са загинали на място, другите трима са починали докато са транспортирани до болницата в Ловеч.\r\n\t \r\n\tСред загиналите е и шофьорът на микробуса. Водачът на камиона, който е сред ранените заедно със спътника му, твърди, че автобусът е излязъл неочаквано в неговото платно. В момента се извършват технически експертизи и разследване на инцидента, заявиха от МВР.\r\n\tНа ловешката болница, където са настанени 17 от ранените, са осигурени допълнителни консумативи. Други двама тежки пострадали са транспортирани до УМБАЛ Плевен. В готовност да приеме пострадали в инцидента е и болницата във Велико Търново, съобщи правителственият пресцентър.\r\n\t \r\n\t\"Предстои една жена да бъде транспортирана до София. Останалите са настанени в неврологично отделение, в отделението по ортопедия, в хирургията. Имаме един, който е в тежко състояние и в момента е в операционна. Тези, които са с опасност за живота, ще бъдат транспортирани, а другите ще бъдат лекувани и наблюдавани. Засега не мога да кажа, че са напълно стабилни, но се обработват и екипите са на местата си. Цялата болница е в наличност, така че всеки помага с каквото може\", каза д-р Анка Георгиева, директор на ловешката болница.\r\n\tПрезидентът Румен Радев изказа съболезнованията си на близките на жертвите и на ранените и оцени високо бързите действия на медицинските екипи и на компетентните органи за оказване на помощ на пострадалите. Държавният глава изрази надеждата си за бързото им възстановяване.\r\n\t \r\n\tОт транспортното министерство съобщиха, че фирмата собственик на камиона е \"Камаджиев-Милк“ ЕООД, а на автобуса -\" ВИ-ЕМ“ ЕООД. На \"ВИ-ЕМ\" е правена комплексна проверка в края на 2016 г., при която не са констатирани нарушения.\r\n\t \r\n\tВодачите на камиона и на  автобуса са притежавали всички необходими документи за упражняваната от тях професия - професионална компетентност и квалификации, психотест, стаж и др.\r\n\t \r\n\tВ хода на проверката е установено, че фирмата превозвач на автобуса не е подала заявка за случаен превоз и ще бъде глобена 200 лв. Преди месец на същия водач е съставен акт за претоварване, тъй като е превозвал двама човека повече.\r\n\t \r\n\tПо отношение на фирмата собственик на камиона \"Камаджиев-Милк“ ЕООД не са констатирани нарушения.\r\n\t \r\n\tПътят София-Варна в района на селото беше временно затворен.\r\n\t \r\n\tТрагедията се случва два дни преди Световния ден в памет на жертвите от пътнотранспортни произшествия - 19 ноември. По този повод по-рано през деня Националният статистически институт (НСИ) съобщи, че през 2016 г. в България са убити на пътя 708 души, а 9374 са ранени. За сравнение, през 2011 г. убитите са били 657 души, а през 2007 г. - 1006. От загиналите през 2016 г. 190 души са били пътници в превозни средства, 281 - водачи на леки коли, а 118 души - пешеходци.", "date": "2017.11.17", "title": "Девет жертви на поредната трагедия по пътищата в България"}
{"url": "http://www.mediapool.bg/vks-poiska-izvanredniyat-spetssad-da-bade-zabranen-news271971.html", "text": "Върховният касационен съд (ВКС) официално внесе в Конституционния съд (КС) искане да се обяви за противоконституционен \"извънредният\" специализиран съд за борба с корупцията по върховете на властта. Решението да се атакува една от най-важните промени в Наказателно-процесуалния кодекс бе взето в края на октомври от Пленума на ВКС.\r\n\t \r\n\tС поправките в НПК делата за корупция срещу определен кръг лица от върховете на властта бяха прехвърлени от общите съдилища в специализираните.\r\n\t \r\n\tПроблемът е, че вкарването на делата срещу определена категория лица в отделен съд означава, че се създава специално, а не специализирано съдилище. Това е забранено изрично от конституцията.\n\n\r\n\t \r\n\tНаред с това неотдавна управляващите гласуваха и извънредни заплати за специализираните магистрати. Те ще получават до шест заплати повече на година от своите колеги от общите съдилища.\r\n\t \r\n\tС промените в НПК управляващите решиха, че това не е достатъчна промяна на правилата и приеха знаковите дела срещу корупция и организираната престъпност да се гледат и по извънредни правила.\r\n\t \r\n\tМаксималният срок за задържането в ареста ще е до 2 години по делата за тежки умишлени престъпления, подсъдни на спецсъда, докато за останалите съдилища той е година и половина. За обвиняемите за тежки умишлени престъпления, които се наказват с по-малко от 15 години затвор - арестът продължава най-много 8 месеца. Във всички останали случаи максималната продължителност на задържането ще е 2 месеца.\r\n\t \r\n\tОсвен това разследванията по дела за корупция ще имат по-дълъг срок от обичайното - една година, вместо два месеца.\r\n\t \r\n\tВ искането на ВКС до Конституционния съд се посочва, че основният закон \"не допуска извънредни съдилища, защото те се създават за обслужването на определени политически цели в разрез с разбирането за независим съд, който по дефиниция не може да обслужва такива цели\". Върховните съдии напомнят в искането и специалните правила, по които делата за корупция ще се гледат в специализирания съд.\r\n\t \r\n\tИскането до КС засяга и извънредните заплати за магистратите и служителите в спецсъдилищата. С последните поправки в съдебния закон бе прието, че те ще могат да получават до 18 заплати годишно.\r\n\t \r\n\t\"Това законово предвиждане поставя магистратите и служителите от специализираните структури в привилегировано положение по отношение на тези от общите съдилища и специализирания военен съд\", казват съдиите от върховния съд и напомнят, че така се създава двоен стандарт.\r\n\t \r\n\tТретото искане на ВКС до Конституционния съд пак засяга поправка в Наказателно-процесуалния кодекс. Управляващите приеха, че ревизионните актове на Агенцията за държавна финансова инспекция (ЗДФИ) са годни доказателства в наказателния процес. ВКС смята, че това накърнява правото на справедлив процес, защото ревизионните актове не отговарят на условията да бъдат доказателство в процеса.\r\n\t \r\n\tТова са документи, създадени от държавни служители и не се събират в рамките на състезателна процедура, какъвто е наказателния процес. Разликата между тези доклади и експертизите по делата е, че адвокатите на подсъдимия няма да имат никаква възможност да задават въпроси на служителите от финансовата инспекция.", "date": "2017.11.17", "title": "ВКС поиска \"извънредният\" спецсъд да бъде забранен"}
{"url": "http://www.mediapool.bg/voennite-pritiskat-mugabe-da-se-ottegli-oshte-dnes-inache-shte-go-prinudyat-news271959.html", "text": "Председателят на влиятелната в Зимбабве асоциация на ветераните от войната каза, че президентът Робърт Мугабе е поискал \"още няколко дни, още няколко месеца\" в процеса на преговорите за оттеглянето му от властта, предаде Асошиейтед прес.\r\n\t \r\n\tКрис Муцвангва, приближен на неотдавна уволнения вицепрезидент Емерсън Мнангагва, който се очаква да оглави следващото правителство, каза пред репортери в столицата Хараре, че \"между днес и утре\" военните ще предупредят Мугабе, че \"играта свърши\". \"Той трябва да реши още днес да се оттегли. Ако не го направи, ние ще си разчистим сметките утре\", подчерта шефът на ветераните.\r\n\t \r\n\tМуцвангва нарича президента \"изкуфял старец, който е загубил контрол над своята съпруга. Опасенията, че първата дама Грейс Мугабе ще смени Мнангагва накараха военните да се намесят, посочва АП. Според Муцвангва днешната първа след ареста му публична поява на Мугабе на университетска церемония е била \"преструвка\".\n\n\r\n\t \r\n\tПрезидентът на Зимбабве се появи в петък за първи път на публично място, след като военните го поставиха под домашен арест по-рано тази седмица. Той присъства на университетска церемония по връчване на дипломи и бе посрещнат с аплодисменти, макар че в същото време военните обявиха \"значителен напредък\" в разговорите за неговото оттегляне от властта и арестуваха някои негови политически съюзници.\r\n\t \r\n\tПоявата на Мугабе дойде и по време на извънредна серия от преговори с регионални лидери относно оттеглянето му след 37 г. на власт.\r\n\t \r\n\tВоенните, които сега контролират положението в страната, полагат усилия да демонстрират респект към 93-годишния лидер - най-стария държавен глава в света, като продължават да го наричат президент и върховен главнокомандващ. В същото време днес бе съобщено за ареста и издирването на някои приближени на Мугабе и неговата много по-млада съпруга Грейс.\r\n\t \r\n\tДнешното абсолвентско събитие изглежда е имало за цел да позволи на престарелия президент да демонстрира лидерска поза, макар че призивите за неговото оттегляне нарастват. Много зимбабвийци са обезпокоени, че Мугабе - единственият лидер, когото мнозина от тях познават, ще намери някакъв начин да се задържи на поста си, отбелязва АП.\r\n\t \r\n\tМугабе не произнесе слово на университетската церемония, а само обяви началото й, посрещнат с аплодисменти, след което се смеси с присъстващите, за да изслушат националния химн. Той пристигна с костюм и вратовръзка, след което наметна академична тога и шапка и бавно и тържествено премина по червена пътека до подиума, докато оркестърът свиреше.\r\n\t \r\n\tВ изявление на военните, обявено от държавния всекидневник \"Хералд\" и от държавното радио и телевизия, се посочва, че военните лидери \"обсъждат с върховния главнокомандващ и президент Робърт Мугабе пътя напред и ще обявят резултата пред нацията възможно най-скоро\".\r\n\t \r\n\t\"Има значителен напредък в операциите за прочистване на обкръжението на президента Мугабе от престъпници\", се казва в изявлението, като се посочва, че някои вече са арестувани, а други все още се издирват. За последните се казва, че са \"вършили престъпления, причиняващи социални и икономически страдания в Зимбабве\".\r\n\t \r\n\tСпоред АП военните издирват министри от сегашното правителство и други високопоставени служители, свързани с първата дама Грейс Мугабе, които са част от клика, условно наречена Г40, тъй като много от тях са на възраст между 40 и 60 г. и са от ново поколение, различно от онова, което се бори за независимост и срещу управлението на бялото малцинство.\r\n\t \r\n\tБързият възход на Грейс Мугабе тревожеше мнозина, които се страхуваха, че тя може да наследи съпруга си, след като миналата седмица той уволни дългогодишния си заместник Емерсън Мнангагва. Именно това уволнение предизвика намесата на военните. Сега се очаква Мнангагва да оглави каквото и правителство да последва оттук насетне.\r\n\t \r\n\tАП обръща внимание, че първата дама не е била забелязана на днешната церемония.\r\n\t \r\n\tМеждувременно войници и БТР-и продължават да патрулират из столицата Хараре, а зимбабвийците вече се занимават с ежедневните си дела. Столични жители казаха, че отначало се изплашили след намесата на военните, но сега приветстват настъпилото успокоение. Заглавия в някои местни вестници вече обявиха края на ерата на Мугабе. \"Начало на нова ера\", писа един вестник. \"Мугабе ще бъде запомнен с 37-годишно брутално управление\", пише друг.\r\n\t \r\n\tВодещите се в момента преговори изглежда имат за цел да накарат Мугабе да предаде властта на ново правителство. Вероятно има спорове около датата, когато да стане това. Ръководството на управляващата партия има насрочено заседание идния месец, а мандатът на Мугабе изтича догодина и дата за избори не е насрочена.\r\n\t \r\n\tДруга шокираща снимка, която говори за бързата изменчивост на обстановката, е публикувана в \"Хералд\" и показва Мугабе сърдечно да се ръкува с командира на армията Константино Чивенга - генерала, който нареди арестуването на президента.\r\n\t \r\n\tВоенните очевидно искат процеса на утвърждаване на ново правителство да изглежда конституционен и правов, защото се нуждаят действията им да бъдат одобрени от 16-те страни от регионалния блок - Южноафриканска общност за развитие (ЮАОР), и от Африканския съюз като цяло. Те се опасяват от евентуално налагане на санкции на страната им, което би й се отразило много зле, защото тя няма излаз на море.\r\n\t \r\n\tКомисия на ЮАОР препоръча свикване на извънредна среща на върха на страните членки за обсъждане на положението в Зимбабве. Не е ясно обаче кога ще се състои тя.\r\n\t\r\n\tЕмерсън Мнангагва се е върнал страната, предаде Франс прес, като се позова на източници от обкръжението му. Да, той се върна още вчера, каза за АФП пожелал анонимност източник, близък до Мнангагва и свързан с военните, които държат Мугабе под домашен арест.", "date": "2017.11.17", "title": "Военните притискат Мугабе да се оттегли още днес, иначе ще го принудят"}
{"url": "http://www.mediapool.bg/evroins-kupuva-49-ot-ruski-zastrahovatel-za-36-mln-evro-news271951.html", "text": "Чрез увеличение на капитала \"Евроинс Иншурънс Груп\" (ЕИГ) ще придобие 49% от  за 3.6 млн. евро. Това съобщиха от ЕИГ, която е част от \"Еврохолд България\".\r\n\tСделката е била подписана на 16 ноември и се очаква да бъде финализирана след одобрение от регулаторните органи.\r\n\tРуският застраховател \"Евроинс\" е специализиран в сегмента на общото застраховане и развива дейност в страната от 2003 г., предлагайки повече от 50 продукта. През 2016 г. руската компания е реализирала 21 млн. евро премиен приход, което е 40% ръст на годишна база.\r\n\tС придобиването на руското дружество \"Евроинс Иншурънс Груп\" ще разшири дейността си в Източна Европа и ще затвърди позицията си на водеща застрахователна група в региона, се казва в съобщението.\r\n\tНовата придобивка е в унисон със стратегията на компанията за разрастване в страните от бившия Съветски съюз, които имат значителен потенциал за растеж предвид ниското проникване на застрахователни продукти и тенденцията за последваща консолидация на пазара там, е посочено в съобщението.\n\n\r\n\tКъм момента \"Евроинс Иншурънс Груп\" развива дейност в 8 страни, в които обслужва над 2.5 млн. клиенти. Компанията предоставя услугите си в България, Румъния, Македония, Украйна и Гърция. Има нишови операции в Италия, Испания и Полша.\r\n\tВ България, Румъния, Македония и Украйна компанията има дъщерни дружества, като \"Евроинс Румъния\" е сред трите най-големи в сектора на общото застраховане.\r\n\tСлед придобиването на руската компания годишните приходи от застрахователни премии на ЕИГ ще надхвърлят 400 млн. евро, а групата ще бъде представена на пазари с население от над 200 млн. души.\r\n\tПрез последните години \"Евроинс Иншурънс Груп\" придоби застрахователния бизнес на германската Talanx International в България и Украйна – съответно \"ХДИ Застраховане\" и HDI Strakhuvannya, на холандската Achmea в България - \"Интерамерикан\", на QBE в България и Румъния, както и застрахователния портфейл на АТЕ Иншурънс, румънското дъщерно дружество на гръцката Пиреос Банк.\r\n\t\"С придобиването на руската ООО РСО \"Евроинс\" застрахователната ни група разширява присъствието си в Източна Европа и затвърждава водещите си позиции в региона\", коментира Асен Христов, председател на надзорния съвет на \"Еврохолд България\".\r\n\tТой допълва, че \"прогнозите за руската икономика са благоприятни и очакванията са страната да реализира растеж през следващата година, с което окончателно да излезе от рецесията, в която се намираше през последните две години\".", "date": "2017.11.17", "title": "\"Евроинс\" купува 49% от руски застраховател за 3.6 млн. евро"}
{"url": "http://www.mediapool.bg/koalitsionnite-pregovori-v-germaniya-buksuvat-news271949.html", "text": "Преговорите между консерваторите на Ангела Меркел, Свободните демократи и Зелените за съставяне на трипартийна коалиция буксуват и различията по важни въпроси остават, предаде Ройтерс.\r\n\t \r\n\tКрайният срок за приключване на разговорите бе вчера, но те се проточиха и продължиха и в ранните часове в петък.\r\n\t \r\n\tНякои от участниците в разговорите предупреждават, че различията са във важни области като климата, миграцията и финансите и че те могат да доведат до провал на преговорния процес.\r\n\t \r\n\tВчера Меркел каза, че сериозните разногласия си остават и че разговорите може да отнемат много часове.\n\n\r\n\t \r\n\tКъсно вчера вечерта преговорите спряха за кратко и представителите на трите партии отидоха да се съвещават с партийните екипи, после преговарящите подновиха преговорния маратон и се посветиха на трудната тема за миграцията.\r\n\tПровал в постигането на споразумение може да доведе до нови избори, а този сценарий не иска нито една от трите преговарящи партии.\r\n\t \r\n\tПо обед в петък преговорите бяха подновени, предаде ДПА.\r\n\t \r\n\t\"Въпреки всички трудности отивам на тези преговори с намерението да изпълня възложената ни от избирателите задача за съставяне на коалиция\", каза Меркел при пристигането си за следващия кръг от преговорите, които се водят в централата на нейния Християндемократически съюз (ХДС) в Берлин.\r\n\t \r\n\t\"Ще бъде трудно, но си заслужава да влезем във втори етап\", заяви тя.\r\n\t \r\n\tМеркел призова участниците в коалиционните преговори да положат повече усилия за преодоляване на различията, за да могат да съставят ново правителство. \"За това е нужна волята на всички\", каза канцлерката. По думите й \"волята на ХДС е налице\".\r\n\t \r\n\tЛидерът на парламентарната група на консерваторите в Бундестага Фолкер Каудер заяви, че те са готови да направят още отстъпки за намаляване на емисиите от захранваните с въглища електроцентрали, за да успокоят тревогите на Зелените.\r\n\t \r\n\t\"Усещам готовност от всички страни и всички трябва да направят отстъпки\", каза той пред репортери. \"Смятам, че проучвателните преговори трябва да приключат този уикенд\", заяви Каудер.\r\n\t \r\n\tСлужители предвиждат преговорите да продължат до неделя следобед, добавя ДПА.", "date": "2017.11.17", "title": "Коалиционните преговори в Германия буксуват"}
{"url": "http://www.mediapool.bg/komisiyata-po-konfiskatsiya-prerazkaza-svoya-pozitsiya-v-opit-da-ne-kazhe-nishto-news271973.html", "text": "Комисията за отнемане на незаконно придобито имущество (КОНПИ) произведе странно съобщение в петък в стремежа си да не отговаря на многобройните журналистически запитвания за проверката срещу един от издателите на \"Икономедия\" - Иво Прокопиев. Засега е известно, че заседанието на КОНПИ по казуса е било на 15 ноември, сряда. Според неофициална информация членовете на комисията са се събрали в Благоевград и за целта са избрали местен спа хотел.\r\n\tВ последния работен ден на седмицата няма никаква официална информация. Същия ден пресцентърът на  (на сайта пише, че е качено в 00.00 часа - бел.ред.), което преразказва официалната позиция на институцията, разпространена в сряда. Очевидната цел бе да се каже още веднъж на медиите, че всичко, което комисията прави, е секретно.\r\n\tВсъщност, така тя индиректно потвърди това, което вече всички знаят неофициално - че в сряда членовете ѝ са взели решение да поискат от съда налагането на запор на активи на Прокопиев, които в бъдеще вероятно ще станат и обект на дело за отнемане в полза на държавата.\r\n\tТова бе съобщено предварително още във вторник, когато издателите и управляващият мениджмънт на \"Дневник\" и \"Капитал\" обявиха, че Иво Прокопиев е обект на поредна атака от страна на властите, инспирирана от главния прокурор Сотир Цацаров и депутата от ДПС Делян Пеевски.\r\n\tСпоред предварителната информация КОНПИ трябваше в сряда да вземе решение за започване на процедура по отнемане на незаконно имущество спрямо Прокопиев във връзка с приватизацията на \"Каолин\" през 2000 г. Въпреки изтеклите давностни срокове, въпреки че по казуса има окончателно съдебно решение в полза на приватизатора и въпреки че обхватът на действията на комисията е до 10 години назад.\r\n\tВ сряда късно вечерта единствено сайтът на \"24 часа\" съобщи, че КОНПИ действително е решила да иска запор на активи на издателя именно във връзка с приватизацията на \"Каолин\". От неофициалната информация, цитирана от изданието, обаче не ставаше ясно какви точно са основанията и как въобще това може да се случи юридически. Важното уточнение бе, че няма да се иска запор върху активи на \"Икономедия\".\r\n\tМеждувременно самата комисия по конфискация отказваше всякаква информация по случая. Вместо това разпространи своя позиция, в която напомняше, че законът ѝ позволява да проверява всички лица с повдигнати обвинения, както и че \"информацията, събрана в хода на проверката е класифицирана като служебна тайна\".\r\n\t\"Информацията за извършвана проверка и резултатите от нея може да стане публична, едва след внесено в съда мотивирано искане за налагане на обезпечителни мерки и определение от съда, с което искането е допуснато. В своята работа КОНПИ е доказала, че следва единствено разпоредбите на закона при вземането на всички свои решения\", завършваше лаконичното съобщение на КОНПИ.\r\n\tДва дни по-късно, няма информация искане за запор на активи на Прокопиев да е внесено в Софийския градски съд (СГС). Комисията по конфискация обаче отново пусна своя официална позиция с многозначителния увод: \"във връзка с медийния интерес относно извършваните от КОНПИ проверки\".\r\n\tНадолу почти едно към едно се преповтаря напомнянето, че всеки обвиняем подлежи на проверка за незаконно придобито имущество, след което се уточнява, че \"всеки, който е привлечен като обвиняем за извършено престъпление, попадащо в обхвата на чл. 22 от ЗОПДНПИ, ще бъде обект на проверка от КОНПИ. Този факт не представлява класифицирана информация\".\r\n\t\"По смисъла на чл. 16, ал. 1 от ЗОПДНПИ информацията, която е събрана в хода на проверката, представлява служебна тайна и същата е класифицирана\", същото се отнася и за \"решението на комисията по чл. 37 от ЗОПДНПИ за внасяне в съда на искане за обезпечение на бъдещ иск за отнемане на имущество в полза на държавата, представлява класифицирана информация\", заявява още комисията, с което оставя впечатлението, че възнамерява да направи именно това спрямо Прокопиев.\r\n\t\"Напомняме, че всяко действие на КОНПИ, с което се ограничават граждански права на проверявано лице като разкриване на банкова тайна, налагане на обезпечителни мерки спрямо имущество или отнемане в полза на държавата на това имущество, става след съдебна санкция\", се казва още в съобщението.\r\n\tОфициално потвърждение все така липсва. Липсва и яснота дали СГС изобщо ще съобщи, ако/когато съответното искане за запор бъде внесено в секретното му деловодство, тъй като логиката на това действие на държавата е то да бъде изненадващо за собственика на предполагаемото незаконно имущество.\r\n\tВ закона обаче няма хипотеза какво се случва, ако въпросният собственик отдавна е наясно с намеренията на държавата и тези намерения са, меко казано, спорни от гледна точка на закона.\r\n\t\"Това е логичният край на една кампания, която започна в края на миналата година с обвиненията за ЕВН. Органи като КОНПИ правят държавата не мащеха, а мутра, която с подобни бухалки започва да удря гражданите, които не й харесват\", коментира самият Прокопиев междувременно пред телевизия BiT в четвъртък.\r\n\tПо думите му в случая комисията по конфискация работи по изключително неясна методика, вменявайки си правото да казва има или няма несъответствия.\r\n\t\"За 10-годишния период, в който имат право да проверяват, доходите ни са 10 пъти повече от активите и те започнаха да търсят нещо друго назад в миналото, което вече е незаконно\", обясни един от издателите на \"Дневник\" и \"Капитал\", припомняйки, че още главният прокурор Никола Филчев е направил всичко възможно сделката за \"Каолин\" да бъде \"изровена с хастара\", но накрая Върховният касационен съд я определя за законна.\r\n\t\"КОНПИ има повече от една цел, не само да бъда наказан аз или да бъдат смачкани медиите ми. Опитвайки се да подтиснат една от особено значимите медийни групи, те атакуват и другата ми страна – на предприемач, с което искат да покажат, че в тази страна няма правила\", смята Иво Прокопиев.\r\n\tСпоред него атаките на държавата срещу бизнеса му неслучайно започват от \"Икономедиа\", \"защото медиите и съдът са последните две прегради пред едно беззаконие и една тирания\".\r\n\tДопълнителен щрих на целия този фон бе изказването на главния прокурор Сотир Цацаров от четвъртък, че ако бъдат приети конституционни промени, премахващи давността за престъпленията, свързани с приватизацията, \"няма разлика между \"Каолин\" и \"Булгартабак\" - всекиму своето, това е\". Той така и не поясни думите си, но даде да се разбере, че при такова стечение на обстоятелствата прокуратурата може да привлече към наказателна отговорност и приватизаторите на \"Каолин\" - \"например за неизгодна сделка\".", "date": "2017.11.17", "title": "Комисията по конфискация преразказа своя позиция в опит да не каже нищо"}
{"url": "http://www.mediapool.bg/germaniya-i-frantsiya-ne-priemat-vizhdaneto-na-rusiya-za-mirotvortsi-v-ukraina-news271974.html", "text": "Германия и Франция поддържат доста различна позиция от Русия по въпроса за разполагане на мироопазващи сили на ООН в Източна Украйна, каза германският външен министър Зигмар Габриел, цитиран от Ройтерс в петък.\r\n\t \r\n\tКакто Киев, така и Москва предлага ООН да изпрати миротворци, които да помогнат за решаване на сепаратисткия конфликт в Украйна. Двете страни обаче имат разногласия по въпроса дали мироопазващите сили да бъдат разположени в контролираната от бунтовниците част от украинско-руската граница.\r\n\t \r\n\tГермания, Франция, Русия и Украйна водиха по-рано преговори в опит за спиране на конфликта, отнел живота на над 100 000 души.\r\n\t \r\n\t\"Виждането на Германия и Франция и виждането на Русия за това как да бъде оформена мисия на сини каски (миротворци) все още е доста различно\", каза Габриел пред журналисти при посещение в Беларус.\r\n\t \r\n\tСпоред него обаче изпращането на миротворци би представлявало истински шанс за мир в Донбас.\r\n\t \n\n\r\n\t\"Макар че нашите виждания все още са доста различни, не би било препоръчително да затваряме тази възможност\", заяви той.\r\n\t \r\n\tГабриел каза, че се надява беларуският президент Александър Лукашенко да участва в срещата на върха на Източното партньорство в Брюксел.\r\n\t \r\n\t\"Ние се приближаваме към срещата на върха на Източното партньорство в Брюксел. Беларус също ще бъде представена. Много се надяваме самият президент (Лукашенко) да може да дойде, защото това би било добър сигнал\", заяви германският външен министър след среща с беларуския си колега Владимир Макей.\r\n\t \r\n\tГабриел също така каза, че е обсъдил с Лукашенко ситуацията в Украйна. По думите му Германия оценява позицията на Беларус и помощта й за уреждане на конфликта.\r\n\t \r\n\tМакей заяви, че развитието на сътрудничеството между Беларус и страните от ЕС, включително Германия, не носи никакви рискове за взаимодействието с Русия. Той каза, че въпросът за отношенията с Русия и ЕС е бил засегнат по време на разговорите с Габриел в Минск, включително на срещата с Лукашенко.\r\n\t \r\n\t\"По отношение на Беларус Германия никога не е поставяла въпроса по такъв начин: вие с Изтока ли сте или със Запада. А ние никога не сме говорили, че възнамеряваме да развиваме отношенията си с Европа за сметка на Русия или обратното\", заяви Макей.\r\n\t \r\n\tЛукашенко изтъкна важната роля на Германия за уреждане на конфликта в Източна Украйна.\r\n\t \r\n\t\"Германия може да даде голям принос за развитието на съвременната история, ако настойчиво продължи своята линия за нормализиране на ситуацията в Източна Украйна\", каза той на срещата с Габриел.\r\n\t \r\n\tЛукашенко заяви, че Беларус отваря нова страница в отношенията с Германия, насочена към засилване на връзките.\r\n\t \r\n\tГабриел, който е първият германски външен министър, провеждащ двустранни политически разговори с Беларус от седем години, пристигна в Минск с цел да изгради по-близки отношения с източноевропейската държава, отбелязва ДПА.\r\n\t \r\n\t\"Ние искаме да имаме повече и по-добри отношения с тази страна\", каза той, преди да се срещне с Макей и Лукашенко.", "date": "2017.11.17", "title": "Германия и Франция не приемат виждането на Русия за миротворци в Украйна"}
{"url": "http://www.mediapool.bg/belgiya-predpriema-merki-sreshtu-razmiritsite-ot-poslednite-dni-news271975.html", "text": "Федералните власти в Белгия предприемат мерки срещу размириците в последните дни, довели до ранени и материални щети в Брюксел и Антверпен, предаде БТА от белгийската столица.\r\n\t \r\n\tВ Брюксел бе обявена \"нулева търпимост\" към нови подобни прояви.\r\n\t \r\n\tПрез октомври в Антверпен кюрди и турци предизвикаха безредици покрай кампания за освобождаването на осъдения на доживотен затвор в Турция ръководител на Кюрдската работническа партия /ПКК/ Абдуллах Йоджалан. Двете страни използваха запалителни бомби и огнестрелни оръжия.\r\n\t \r\n\tВ края на миналата седмица в Брюксел безредици настъпиха след класирането на Мароко за следващото световно първенство по футбол. Картината след проявите бе на опустошени магазини и офиси, изтръгнати светофари и пътни знаци, опожарени автомобили.\n\n\r\n\t \r\n\tПо-рано тази седмица френски младеж, известен като рапър в социалните мрежи, покани в центъра на столицата свои последователи и това доведе до нови прояви на вандализъм. В множеството имаше малолетни, въоръжени с бухалки и ножове.\r\n\t \r\n\tПредставителите на градските власти обмислят поставянето на над 10 хиляди нови камери за видеонаблюдение на обществени места. По тяхна оценка на полицията в Брюксел не достигат 500 служители. За сравнение в Антверпен полицейският щат е преизпълнен с близо 150 бройки.\r\n\t \r\n\tПолитици коментираха, че \"младите отново трябва да бъдат научени да се страхуват от полицията\".", "date": "2017.11.17", "title": "Белгия предприема мерки срещу размириците от последните дни"}
{"url": "http://www.mediapool.bg/sreshtata-na-oon-za-klimata-v-bon-priklyuchi-s-napredak-news271976.html", "text": "Международната конференция на ООН за климатичните промени приключи в Бон, като делегати и наблюдатели на форума съобщиха за напредък по някои ключови детайли от Парижкото споразумение от 2015 г., предаде Асошиейтед прес.\r\n\t\r\n\tДвуседмичните преговори се фокусираха върху проблеми като прозрачността, финансовата помощ за бедните страни и начините за спазване на все по-високите цели, които отделните страни си поставят за ограничаване на въглеродните емисии.\r\n\t \r\n\t\"Имаме добър напредък по работната програма на Парижкото споразумение и спазваме графика за привършване на тази работа в рамките на поставения срок\", каза премиерът на Фиджи Франк Байнимарама пред дипломати часове преди предвиденото приключване на форума в Бон.\r\n\t \r\n\tБайнимарама, който председателстваше срещата, бе изправен пред трудната задача да примири често конфликтни позиции между богати и бедни страни, особено когато се решава какви са растящите задължения на всяка отделна страна по предотвратяването на климатичните промени.\r\n\t \n\n\r\n\tПодписалите Парижкото споразумение искат да се ограничи глобалното затопляне под 2 градуса по Целзий до края на века. Тази цел няма да бъде постигната, ако страните не положат допълнителни усилия за рязко намаляване на въглеродните емисии, причинявани главно от изгарянето на фосилни горива.\r\n\t \r\n\tНаблюдатели отбелязват, че делегацията на САЩ на Бонската среща е играла конструктивна роля в преговорите въпреки заплахата на администрацията на Тръмп да изтегли САЩ от Парижкото споразумение, като е застъпвала същите позиции, както и по-рано.\r\n\t \r\n\tПриродозащитни групи изразиха разочарование, че германската канцлерка Ангела Меркел не е обявила краен срок, до който нейната стана ще се откаже да използва въглища, които са главен източник на въглеродни емисии, въпреки че страни като Канада и Великобритания поеха ангажимент постепенно да се откажат от въглищата.\r\n\t \r\n\tОчаква се през идните месеци да продължат разговорите на по-ниски равнища, за да могат лидерите на страните да получат окончателните проектодокументи по борбата с климатичните промени, които да бъдат одобрени на следващата световна конференция за климата в полския град Катовице догодина.", "date": "2017.11.17", "title": "Срещата на ООН за климата в Бон приключи с напредък"}
{"url": "http://www.mediapool.bg/kamarata-na-lordovete-za-parvi-pat-naznachi-zhena-za-tseremonialmaistor-na-cherniya-zhezal-news271978.html", "text": "Камарата на лордовете - горната камара на британския парламент, избра жена за церемониалната роля на Черния жезъл за първи път в 650-годишната история на този пост, предаде Ройтерс.\r\n\t \r\n\tСара Кларк, която сега организира годишния тенис шампионат Уимбълдън, ще бъде лейди церемониалмайстор на Черния жезъл - абаносова пръчица със златно лъвче на върха - и ще отговаря за гладкото протичане на официалните събития в Уестминстърския дворец. Най-важното от тях е официалното откриване на парламентарните сесии от кралицата. Тогава вратата на залата на Камарата на общините се затръшва пред лицето на церемониалмайстора, което е символ на независимостта на долната камара.\r\n\t \r\n\tЦеремониалмайсторът реагира на това \"историческо оскърбление\" с три удара на Черния жезъл по масивната врата, която се отваря и тогава всички членове на парламента, водени от Черния жезъл, отиват в залата на Камарата на лордовете, за да изслушат речта на кралицата.\r\n\t \r\n\tНай-ранното споменаване на Черния жезъл е в писма от 1361 година. Досега са известни 60 души, заемали тази длъжност.\r\n\t \r\n\tСара Кларк ще заеме поста в началото на идната година. Тя заяви, че за нея е чест да бъде поканена да заеме церемониалната длъжност: \"Камарата на лордовете е място, където най-дребният детайл е равен по важност с най-внушителния. Традицията и историческото наследство са на особена почит\", каза тя.", "date": "2017.11.17", "title": "Камарата на лордовете за първи път назначи жена за церемониалмайстор на Черния жезъл"}
{"url": "http://www.mediapool.bg/oshte-ne-e-yasno-dali-do-dekemvri-shte-ima-sporazumenie-po-brekzit-news271979.html", "text": "Британската премиерка Тереза Мей и председателят на Европейския съвет Доналд Туск констатираха, че има още работа, която трябва да бъде свършена в преговорите за условията за излизане на Великобритания от ЕС, до срещата на върха на ЕС през декември, за да се премине към обсъждането на бъдещите търговски отношения, заяви говорителят на Даунинг стрийт, цитиран от Франс прес.\r\n\t \r\n\tМей и Туск се срещнаха в кулоарите на срещата на върха на ЕС по социалните проблеми, която се провежда в шведския град Гьотеборг.\r\n\t \r\n\tОще с пристигането си тази сутрин Мей изрази надежда за \"положителен отговор\" от европейците. По-късно нейната пресслужбата окачестви дискусията между двамата като позитивна, като те обсъдили постигнатия досега напредък в преговорите за Брекзит по такива теми, като \"правата на гражданите, Северна Ирландия и финансовите условия\".\r\n\t \r\n\tСлед срещата Туск направи собствена преценка на състоялия се разговор. \"Има добър напредък по въпроса за правата на гражданите, но се нуждаем от много повече напредък по Ирландия и по финансовите условия. За да избегнем всякакви неясноти относно работния ни график, ясно заявих на премиерката Мей, че този напредък трябва да се случи не по-късно от началото на декември\", подчерта Туск, цитиран от Ройтерс.\r\n\t \r\n\tСъщата линия застъпи и председателят на Европейската комисия Жан-Клод Юнкер. Говорейки за сложните преговори за Брекзита, той каза в Гьотеборг: \"Часовникът цъка. Очаквам да успеем да постигнем споразумение по условията на развода до срещата на Европейския съвет през декември, но остава още работа, която трябва да бъде свършена\".\r\n\t \n\n\r\n\tТуск ще председателства среща на лидерите на ЕС на 14-15 декември, която може да даде зелена светлина за начало на преговорите за бъдещите търговски отношения с Лондон. Но високопоставени служители от ЕС, цитирани от Ройтерс, казват, че имат нужда от около две седмици, за да подготвят съответното решение на срещата на върха, след като Лондон изпълни техните условия.\r\n\t \r\n\tМей имаше в Гьотеборг и \"конструктивна\" двустранна среща с френския президент Еманюел Макрон, съобщи Даунинг стрийт. Те обсъдили съществуващите силни отношения между Великобритания и Франция и \"очакват с нетърпение да ги продължат в месеците и годините занапред\", отбелязва Франс прес.", "date": "2017.11.17", "title": "Още не е ясно дали до декември ще има споразумение по Брекзит"}
{"url": "http://www.mediapool.bg/belgiyskata-prokuratura-podkrepya-iskaneto-na-ispaniya-za-vrashtane-na-puchdemon-news271977.html", "text": "Белгийската прокуратура поддържа искането на Испания да бъде върнат отстраненият премиер на Каталуня Карлес Пучдемон. Това съобщиха представители на защитата на Пучдемон, цитирани от местни медии.\r\n\t \r\n\tСпоред тях съдът ще произнесе първото си решение на 4 декември. В петък белгийски съд заседава за първи път по същество по издадената от Испания европейска заповед за задържане, като изслуша страните по процедурата при закрити врата.\r\n\t\r\n\tПучдемон и четирима бивши регионални министри от неговото правителство са в Белгия, с мярка за неотклонение. Той се предаде на белгийските власти на 5 ноември, два дни след като Испания поиска той да бъде задържан и върнат в родината си. Същия ден той бе освободен условно, без право да напуска Белгия и със задължението да се явява редовно на полицейски и съдебни призовки.\r\n\t \r\n\tОчакваното първо съдебно решение подлежи на обжалване от страна на обвиняемите и на прокуратурата. Срокът за произнасяне по възможното обжалване ще бъде 15 дни. Допустимо е последващо обжалване на апелативна инстанция, която ще разполага със срок от 30 дни за постановяването на решение. Определението на апелативната инстанция също може да бъде оспорено и така окончателното решение по искането на Испания следва да бъде постановено след още 15 дни.\r\n\t \n\n\r\n\tВ петък премиерите на Испания и Белгия обсъдиха напрегнатите си около кризата в Каталуня двустранни отношения, предаде Асошиейтед прес.\r\n\t\r\n\tБелгийското правителство заяви, че не може да вземе отношение по испанската молба за екстрадиция, тъй като решението трябва да се вземе от съда.\r\n\t\r\n\t\"Това е съдебен казус, който се опира на разделението на властите. Нещата зависят от съдебната власт\", заяви белгийският премиер Шарл Мишел след срещата си с испанския си колега Мариано Рахой в рамките на срещата на върха на ЕС в Гьотеборг.\r\n\t \r\n\tГоворител на Мишел каза, че разговорът е бил конструктивен и не са наблегнали на самия каталунски проблем. Лидерите са обсъдили кандидатурата на Белгия за Европол и предстоящото преместване на служби на ЕС от Великобритания.\r\n\t \r\n\tИспания е предоставила на белгийската прокуратура информация в какви условия Пучдемон и другите четирима каталунски представители ще излежават присъдите си, ако бъдат екстрадирани.\r\n\t \r\n\tИспанското вътрешно министерство съобщи, че е изпратило документ с отговори на 14 въпроса от прокурора за условията в затвора, гаранциите за сигурността, хигиената и храната.\r\n\t \r\n\tИспания обясни, че Пучдемон ще бъде пратен в модерния затвор Естремера в покрайнините на Мадрид и ще има собствена килия с душ и тоалетна или може да я дели с някой от бившите си министри.\r\n\t \r\n\tМинистерството каза, че уволнените членове на каталунското правителство, които се издирват за бунт, метеж и злоупотреба с държавни средства, ще имат достъп до адвокати.\r\n\t \r\n\tСъщевременно вътрешният министър Хуан Игнасио Соидо заяви, че \"Испания от много години е правова държава\".\r\n\t \r\n\t\"Никой в Европа няма да ни дава уроци\", добави той.", "date": "2017.11.17", "title": "Белгийската прокуратура подкрепя искането на Испания за връщане на Пучдемон"}
{"url": "http://www.mediapool.bg/ruskite-vlasti-zapochnaha-da-stroyat-ograda-mezhdu-krim-i-ukraina-news271980.html", "text": "Русия започна строителството на гранична ограда между анексирания от нея през 2014 г. Кримски полуостров и Украйна, предаде ДПА.\r\n\t \r\n\tВисоката два метра ограда с дължина 50 км се очаква да бъде готова през първата половина на 2018 г., съобщиха в петък руски осведомителни агенции, позовавайки се на руската Федерална служба за сигурност /ФСС/.\r\n\t \r\n\tОградата ще струва 3,3 милиона долара и има за цел да повиши сигурността на жителите на Крим и гостуващите туристи, се казва в съобщението на ФСС.\r\n\t \r\n\tМежду Крим, който официално е признат за украинска територия и украинската Херсонска област има три официални контролно-пропускателни пункта, отбелязва агенцията.\r\n\t \r\n\tОпасявайки се от атака от Русия, Украйна обяви през есента на 2014 г., че ще издигне ограда по 2000-километровата си източна граница с Русия, но досега е успяла да построи само няколко десетки км от нея.", "date": "2017.11.17", "title": "Руските власти започнаха да строят ограда между Крим и Украйна"}
