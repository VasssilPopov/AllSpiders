{"url": "http://www.mediapool.bg/bezplatniyat-parking-krai-natsionalniya-stadion-stava-sobstvenost-na-sportnoto-ministerstvo-news272121.html", "text": "Собствеността на единствения безплатен паркинг в центъра на София, като какъвто се полза пространството около националния стадион \"Васил Левски\", да се прехвърля безвъзмездно за срок от десет години на спортното министерство. Това се очаква да реши Столичният общински съвет в четвъртък, съобщи сайтът Дневник.бг във вторник. Вносител на предложението е общинският съветник Анатоли Илиев (ГЕРБ).\r\n\tТерените, които общината ще преотстъпи, са с обща площ 5.5 декара и към момента всекидневно се използват като безплатен паркинг. Автомобилите се премахват ден преди на стадиона да се провеждат спортни мероприятия. Пространството пред стадиона – на бул. \"Евлоги и Христо Георгиеви\", беше включено в първоначалните планове за разширение на зелената зона, но отпадна без обяснение преди приемането на промяната през юли.\r\n\tПричината за предоставянето на терена на спортното ведомство е, че то среща трудности с премахването на големия брой паркирали автомобили, обяснява Илиев..\r\n\tСпоред предложението министерството няма да има право да отдава под наем пространството или да го застроява, а само да го предостави за стопанисване на \"Национална спортна база\", която се грижи за националния стадион.\r\n\tПространствата под колоните ще са \"зони за сигурност\", където няма да се разрешават търговски обекти.\r\n\tПредложението във вторник бе прието от комисията по екология като не бяха взети под внимание предложенията на някои общински съветници точката да бъде отложена, за да бъдат прецизирани условията и юридическите основания.\r\n\tОбщинският съветник Иван Велков (Зелените) посочи, че при предварителните обсъждания е имало предложение общината да преотстъпи терените за срок не за 10 години, а \"до следващо решение общинския съвет\", като по този начин би се гарантирало, че новият собственик ще спазва условията. Стефан Марков (Реформаторски блок) пък поиска повече информация за плановете на министерството за терените и дали ще ги превърнат в платен паркинг, но така и не получи отговор.\r\n\tОт пресцентъра на министерството са обяснили пред \"Дневник\", че имат планове за пространството и са обещали повече информация, но такава все още не е предоставена.", "date": "2017.11.21", "title": "Безплатният паркинг край националния стадион става собственост на спортното министерство"}
{"url": "http://www.mediapool.bg/grazhdani-organizirat-protest-sreshtu-stolichniya-kmet-news272099.html", "text": "Организацията \"Спаси София\" организира протест срещу столичния кмет Йорданка Фандъкова в неделя. Той е озаглавен \"Протест за цялостно творчество\", а целта му е да се изрази \"несъгласие с начина, по който се управлява нашият град\" и да \"покажем на Йорданка Фандъкова, че отдавна дойде времето да се вслуша в нашите проблеми\".\r\n\tСред поводите за протеста, посочени от организаторите, са \"некачествените ремонти, замърсяването на въздуха, провалите в областта на градския и велотранспорта, презастрояването и заличаването на архитектурното наследство\".\r\n\tПротестът е насрочен за 13 часа, а сборният пункт е пред Министерския съвет. От там недоволните смятат да се отправят към ул. \"Московска\" 33, където е сградата на Столичната община.", "date": "2017.11.21", "title": "Граждани организират протест срещу столичния кмет"}
{"url": "http://www.mediapool.bg/angela-merkel-nepoklatimata-kantslerka-se-olyulyava-news272092.html", "text": "Наблюдаваме ли края на канцлерката Ангела Меркел, която прекара 12 от 63-те си години на власт? Тази, за която изглеждаше невъзможно да бъде махната от върха на държавната власт в Германия, има опасност сега да си тръгне безславно.\r\n\t \r\n\tСлед провала на преговорите между нейния консервативен блок, либералите от Свободната демократическа партия и зелените за съставяне на коалиционно правителство в нощта на неделя срещу понеделник, има вероятност да се произведат предсрочни избори.\r\n\t \r\n\tДали Меркел ще води в тях своето политическо семейство? Това никак не е сигурно, тъй като колебливата й победа на парламентарните избори от 24 септември, на които консерваторите отбелязаха най-слабия си резултат от 1949 г., историческият пробив на крайната десница в лицето на \"Алтернатива за Германия\" и сегашната й неспособност да състави кабинет изглежда са я омаломощили.\r\n\t \r\n\t\"Извън Германия продължават да я гледат с възхищение в момент, когато тя започва тринайсета година в канцлерството. В собствената й страна обаче възхищението отслабна\", обобщи миналата седмица влиятелният седмичник \"Шпигел\".\r\n\t \r\n\tКонсервативният вестник \"Франкфуртер алгемайне цайтунг\" открива \"ерозия на властта\" при канцлерката, която бе избрана за пръв път през 2005 г.\r\n\t \n\n\r\n\tТази, която германците наричат на галено \"Мути\" (\"мамче\"), досега измина впечатляващ път, натрупвайки растящо влияние с всяка следваща криза.\r\n\t \r\n\tПрез последните пет години тя бе описвана ту като палач на твърде разточителните страни в Европа, ту като \"майка Тереза\" на бежанците, които са прогонени от войни и тероризъм, ту като \"лидер на свободния свят\" след избирането на Доналд Тръмп за президент на САЩ преди година.\r\n\t \r\n\tПарадоксално е, че именно приемането на стотици хиляди мигранти през 2015 г. хем я направи историческа личност, хем положи основите на упадъка й.\r\n\t \r\n\tПо онова време левицата тържествуваше, а голяма част от собствения й консервативен лагер негодуваше.\r\n\t \r\n\tСлед студения душ на последните парламентарни избори твърдото крило на политическото й семейство поиска от канцлерката завой надясно, точно когато тя трябва да намери компромис с либералите и еколозите, за да формира управляващо мнозинство.\r\n\t \r\n\tУравнението се оказа невъзможно за решаване, дори за тази опитна в преговорите жена политик.\r\n\t \r\n\tМиграционната й политика я отслаби и в Европа. Както тя отказва общо поемане на дълговете, така редица нейни партньори от ЕС отказват общо поемане на мигрантите й.\r\n\tКой обаче щеше да заложи, че тя ще направи такава кариера през есента на 2005 г. след минималната й победа над канцлера социалдемократ Герхард Шрьодер? Тогава физичката без очевидна харизма предизвикваше само усмивки.\r\n\t \r\n\tТази израснала в Източна Германия строга пасторска дъщеря дълго време бе подценявана от западногерманските политици.\r\n\t \r\n\tС течение на времето тя съумя да се наложи като особено \"политическо животно\", чието място в историята е също толкова неясно, колкото принципите, от които се ръководи.\r\n\t \r\n\tТя съществено се възползва от икономическите реформи, които задвижи Герхард Шрьодер, но собствените й усилия за подготвяне на бъдещето са спорни.\r\n\t \r\n\tОсвен отказа от ядрена енергия, за който взе решение през 2011 г. след катастрофата във Фукушима, включително за да удовлетвори общественото мнение, миграционната криза е водещото събитие в трите й мандата и вероятно единственият случай, в който тя пое някакъв риск.\r\n\t \r\n\tСтилът й, който се отличава с краен прагматизъм, се ръководи по-скоро от моментния баланс на силите, отколкото от някаква визия.\r\n\t \r\n\t\"Подходът й напомня айкидо, бойното изкуство на слабите, при което използваш енергията на противника, за да го оставиш сам да падне\", писа това лято всекидневникът \"Ханделсблат\".\r\n\t \r\n\tУспокояващата й жестомимика изпраща послание: \"политиката е безкрайно сложна и изисква експертност и тънкост - нейните\", смята вестникът.\r\n\t \r\n\tВ личен план известните й предпочитания са прости: опера и планински преходи с втория й съпруг Йоахим Зауер, световноизвестен учен, който избягва светлините на прожекторите.\r\n\t \r\n\tВ живота й отпреди политиката не е имало кой знае какви спънки. Детството й преминава на село в ГДР, където баща й доброволно е настанил семейството си, за да помогне за евангелизирането на населението в комунистическата държава.\r\n\t \r\n\tСтава доктор по квантова химия, приспособявайки се към комунистическия режим. Едва след падането на Берлинската стена навлиза в политиката, като става говорител на последното правителство на ГДР преди да се присъедини към Християндемократическия съюз.\r\n\t \r\n\tТогавашният канцлер Хелмут Кол дава на тази, която нарича \"хлапачката\", първите й министерски длъжности. През 2000 г. обаче, възползвайки се от финансов скандал в партията, тя му отнема ХДС. Той никога не й го прощава.\r\n\t \r\n\tА пет години по-късно Ангела Меркел става първата жена канцлер на Германия.", "date": "2017.11.21", "title": "Ангела Меркел, непоклатимата канцлерка, се олюлява"}
{"url": "http://www.mediapool.bg/bionse-e-nai-visokoplatenata-zhena-v-muzikalniya-biznes-news272096.html", "text": "Певицата Бионсе е най-високоплатената жена в музикалния бизнес според списание \"Форбс\". За една година (от юни 2016 г. до юни 2017 г.) тя е успяла да спечели 105 млн. долара. Печалбите ѝ идват от продажбите на албума ѝ Lemonade и от турне ѝ Formation. Освен това тя има модна линия и други бизнеси.\r\n\tНа второ място след Бионсе се нарежда британската певица Адел, а на трето - американката Тейлър Суифт.\r\n\tАдел е спечелила за година 69 млн. долара. Основен приход за британската певица са постъпленията от световното ѝ турне - първото от 2011 г. насам.\r\n\tОт \"Форбс\" отбелязват, че следващите в класацията за най-печеливши музикални звезди изостават с десетки милиони долари в сравнение с Бионсе и Адел. На трето място е миналогодишната най-високоплатена изпълнителка Тейлър Суифт с 44 млн. долара. През следващата година обаче се очаква приходите ѝ да нараснат, тъй като сега обявената класация не отчита постъпленията от новия албум на Суифт, който вече е най-продаваният за тази година, но излезе след юни.\r\n\tНа четвърто място в списъка на \"Форбс\" е канадката Селин Дион с 42 млн. долара.\n\n\r\n\tОт списанието отбелязват, че класацията доказва, че възрастта е само едно число, тъй като на шесто място в подреждането е 71-годишната Доли Партън. Тя е спечелила 37 млн. долара от турнето си, което включваше 63 концерта за изследвания период. 75-годишната Барбара Стрейзънд пък е изкарала 30 млн. долара и е на десета позиция.", "date": "2017.11.21", "title": "Бионсе е най-високоплатената жена в музикалния бизнес"}
{"url": "http://www.mediapool.bg/ek-evropa-nyama-da-spre-zaradi-obstanovkata-v-germaniya-news272094.html", "text": "Председателят на Европейската комисия Жан-Клод Юнкер е разговарял два пъти в последните дни с германския канцлер Ангела Меркел и следи обстановката в Германия отблизо, съобщи говорител на комисията.\r\n\t \r\n\tЕвропа няма да спре в този период, добави говорителят, цитиран от БТА. Ще продължим с предварително обявените предложения, свързани с икономическия и монетарния съюз в началото на декември, поясни той.\r\n\t\r\n\tКомисията вчера изрази очакването, въпреки правителствената криза в Берлин, Германия да запази стабилността и приемствеността.\r\n\t \r\n\tГермания навлезе в криза след провала на преговорите за съставяне на ново коалиционно правителство, оглавено от Меркел.\n\n\r\n\t \r\n\tПо-рано във вторник агенция Франс прес писа, че политическата криза в Германия оставя Европейския съюз без една от основните му движещи сили и навярно ще удари сериозно очакваните големи реформи - ще се наложи френският президент Еманюел Макрон да реализира своите планове съвсем сам.\r\n\t\r\n\t\"Твърде лоша новина за Европа\", коментираха в един глас повечето наблюдатели в понеделник.\r\n\t\r\n\t\"Меркел излиза от тези избори омаломощена и оставя празно мястото на европейски водач точно в момента, когато ЕС бе започнал да си възвръща позитивните перспективи\", посочва Олаф Бьонке, анализатор, работещ за \"Расмусен глобал\".\r\n\t \r\n\tВ Брюксел, няколко часа след новината за провала на коалиционните преговори, който остави Германия без управляващо мнозинство, високопоставен европейски дипломат заяви, че \"още не е извънредно разтревожен\". \"Нека изчакаме\", каза той пред АФП.\r\n\t \r\n\tНо според Доминик Грилмайер, експерт от Френско-германския институт в Лудвигсбург (Германия), \"никой не може да компенсира липсата на Меркел\".\r\n\t \r\n\tТова е проблем за френския президент Еманюел Макрон, чийто дневен ред включва дълъг списък с реформи на равнище ЕС.\r\n\t \r\n\t\"Макрон има нужда от Меркел, той не може да заеме мястото на силния човек в Европа вместо канцлерката\", смята Грилмайер.\r\n\t \r\n\tВ понеделник сутринта Елисейският дворец изрази пожелание \"в името на Германия и на Европа\" неговият \"основен партньор да е стабилен и силен, за да напредваме с общи усилия\".\r\n\tСъщото пожела и Европейската комисия, според която въпреки срещнатите трудности в Берлин ще има \"приемственост и сигурност\".\r\n\t \r\n\t\"Освен германската криза, Франция среща проблем и с намирането на партньори, готови да действат\", отбелязва Себастиен Майяр, директор на Института \"Жак Делор\".\r\n\tВ Испания не е приключила каталунската криза, Италия се готви за избори напролет, а източноевропейските партньори са \"несигурни\", без да споменаваме напускащите британци, изброява анализаторът.\r\n\t \r\n\tИ то в момент, когато ЕС се надяваше хоризонтът да се изчисти след френските избори през пролетта и германските след края на летния сезон - оптимален за работа, преди да стартира кампанията за европейските избори през 2019 г.\r\n\t \r\n\t\"В трите най-значими сфери - отбраната, Икономическия и валутен съюз и миграционната криза, няма как да напреднем, без да имаме действащ френско-германски мотор. Тук обаче има голямо забавяне в запалването, което не предвидихме\", подчертава Майяр.\r\n\t \r\n\tНапример бъдещето на еврозоната и на Банковия съюз, днес твърде дискусионно, е немислимо без Германия с неизменната й неохота да споделя банковия риск с държавите от Южна Европа и нестабилните им финансови институции.\r\n\t \r\n\t\"Германия е страна с голямо влияние в ЕС. Щом те нямат правителство и съответно мандат (да преговарят), мъчно ще може да се вземат трудни решения\", резюмира в понеделник първият холандски дипломат Халбе Зейлстра, участник в среща на министри в Брюксел.\r\n\t \r\n\tСпоред Иън Бонд, външнополитически експерт в аналитичния Център за европейски реформи, липсата на правителство ще бъде \"препятствие в редица области от европейската политика, включително в подготовката за търговски дискусии\" след развода между Обединеното кралство и ЕС.\r\n\t \r\n\t\"Англичаните ще се помъчат може би да извлекат политически изгоди от тази слабост. Германците обаче са сред най-силно подразнените от идеята за Брекзит, а са и най-решителни\", отбелязва Себастиен Майяр. Той уточнява, че темата не е повод за разногласия между евентуалните участници в правителствена коалиция.", "date": "2017.11.21", "title": "ЕК: Европа няма да спре заради обстановката в Германия"}
{"url": "http://www.mediapool.bg/bankeri-vaprosat-ne-e-dali-lihvite-shte-se-vdignat-a-koga-news272095.html", "text": "Въпрос на време е банковите лихви да започнат да се покачват, но това няма да стане съвсем скоро, единодушно заявиха представители на банковата общност у нас на ежегодната конференция на в. \"Капитал\" \"Банките & Бизнесът\". Поне още една година процентите ще останат на сегашните си исторически ниски нива, стана ясно от изказванията.\r\n\tСредните лихви по новите бизнес заеми у нас по последни данни са 3.9% в левове и 4.5% в евро. Нивото при жилищните кредити е към 4.2%-4.5%, а на потребителските – 9.2%. Лихвите по новооткритите влогове пък са близки до дъното – средно 0.2%-0.3%.\r\n\tЛихвените равнища може да започнат да се покачват през 2019 г., предупреди председателят на Асоциацията на банките в България (АББ) Петър Андронов. По думите му нивото на лихвите е пряко зависимо от политиката на Европейската централна банка (ЕЦБ).\r\n\t\"Лихвените проценти поне за 2018 г. изглежда, че няма да тръгнат нагоре, но за нататък е трудно да се каже\", посочи още Андронов.\r\n\t\"Сред нас има единодушие, че лихвите ще тръгнат нагоре. В момента лихвените нива са абсолютно подценени. Въпросът е не дали, а кога\", добави Добромир Добрев, зам.-председател на управителния съвет на Райфайзенбанк.\r\n\tСпоред Добрев покачването на лихвите обаче няма да започне преди края на 2018 г., когато най-вероятно ЕЦБ ще преобърне политиката си.\r\n\tПо отношение на въпроса дали покачването ще е рязко, еднократно или постепенно, преобладаващото мнение е, че процесът ще е постепенен и няма да навреди на бизнеса, каза още Добрев. По думите му лихвите зависят още от търсенето на кредити и стойността на ресурса. \"В момента ликвидността на банковата система е близо 38%, тоест много над изискванията. Това са т. нар. \"горещи пари\" и поддържането им е неприятно\", посочи още Добрев.\r\n\t\"Сега сме в ситуация на отрицателни лихви. Най-вероятно ЕЦБ ще премине от отрицателни към нулеви лихви през 2019 г. и едва след това ще се тръгне към повишаване на лихвите. Все пак и спестителите очакват някаква възвращаемост\", посочи Крум Алексиев, директор управление \"Корпоративни клиенти\" в УниКредит Булбанк. По думите му трябва да се върви към повишаване на лихвите и защото икономиките следва да се подготвят за следваща криза, когато отново ще трябва да се свалят лихвите.\r\n\t\"Банковата система е свръхликвидна. Лихвите по-скоро ще се запазят през 2018 г.\", заяви Кирил Величков, директор \"Европейски проекти и финансови институции\" в СИБанк и ОББ.\r\n\tСпоред Крум Алексиев очакванията са ръстът на кредитирането да бъде в рамките на 4-5% годишно до 2020 – 2021 г. Това се дължи на позитивната макросреда и ръстовете на вътрешното потребление и на износа. \"Малките предприятия у нас все още търсят предимно оборотни кредити. А големите компании, които са и по-ликвидни, търсят и инвестиционно финансиране\", посочи Алексиев.\r\n\tПо думите на Кирил Величков България е сред отличниците в Европа по работа с финансови инструменти, които облекчават изискванията към фирмите за обезпечения или директно свалят цената на кредитите. Според него причината е, че българските банки, бизнесът и администрацията са натрупали добър и полезен опит по програмата Jeremie. \"У нас има ясна тенденция за увеличаване на дела на финансовите инструменти спрямо грантовете”, посочи още Величков.", "date": "2017.11.21", "title": "Банкери: Въпросът не е дали лихвите ще се вдигнат, а кога"}
{"url": "http://www.mediapool.bg/putin-98-ot-teritoriyata-na-siriya-e-pod-kontrola-na-pravitelstvenite-sili-news272097.html", "text": "Почти 98 процента от територията на Сирия е под контрола на правителствените войски и огнищата на съпротива на терористите бързо намаляват. Това каза днес руският президент Владимир Путин в началото на среща в Сочи с чешкия президент Милош Земан, предаде ТАСС.\r\n\t \r\n\tПо думите на Путин тези успехи са постигнати \"под ударите на руските Въздушно-космически войски и сирийските съюзници\".\r\n\t \r\n\tЗеман спомена за вчерашните преговори между Путин и Башар ал Асад, когото нарече \"демократично избран президент\" на Сирия. \"Вие победихте в Сирия. Той /Асад/ владее практически цялата територия на Сирия с изключение на някои малки части\", каза на руски език чешкият гост.", "date": "2017.11.21", "title": "Путин: 98% от територията на Сирия е под контрола на правителствените сили"}
{"url": "http://www.mediapool.bg/fiskalniyat-kontrol-na-nap-veche-shte-spira-i-tsisternite-s-gorivo-news272100.html", "text": "Специализираното звено на НАП \"Фискален контрол\" вече ще спира и цистерните с гориво, след като със заповед на финансовия министър Владислав Горанов всички видове бензин, газьол, керосин и тежки горива влязоха в списъка на стоките с висок фискален риск, става ясно от документа, публикуван на сайта на финансовото министерство.\r\n\tСпоред анализ на ведомството на Владислав Горанов от началото на 2015 г. около 1/3 от пазара на горива у нас е в сивия сектор. Статистиката на МФ прави този извод, въпреки че през 2011 г. касовите апарати на бензиностанциите бяха свързани с НАП чрез онлайн връзка, а от 2013 г. бе въведен контрол върху целия процес, свързан с доставките и движението на течните горива. От 2016 г. пък търговците на горива бяха задължени да внасят обезпечение, ако месечните им доставки са над 25 000 лв.\r\n\tСписъкът на стоки с висок фискален риск бе въведен в началото на 2014 г. В началото в него влизаха плодове и зеленчуци, месо, захар, брашно, олио и др. Оттогава насам звеното \"Фискален контрол\" на НАП може да спира камиони, превозващи такива стоки, и да прави внезапни проверки с цел да се предотвратяват данъчни измами. Сега в правомощията на звеното влизат и горивата.\r\n\tС помощта на мобилни екипи рисковите стоки се следят на територията на цялата страна - от влизането им през граничните пунктове до крайния получател. Когато дадена стока попадне в списъка с висок фискален риск, проверяващите могат да спират превозни средства на специални пунктове или на местата, където стоките се разтоварват.", "date": "2017.11.21", "title": "\"Фискалният контрол\" на НАП вече ще спира и цистерните с гориво"}
{"url": "http://www.mediapool.bg/prezidentat-i-vissh-voenen-v-iran-obyaviha-kraya-na-islyamska-darzhava-news272102.html", "text": "Президентът на Иран Хасан Рохани обяви края на организацията \"Ислямска държава\" днес в изявление, излъчено на живо по държавната телевизия, предаде Ройтерс.\r\n\t \r\n\tВисшият командир от Корпуса на гвардейците на Ислямската революция генерал-майор Касем Солеймани също обяви края на \"Ислямска държава\" в послание, изпратено до иранския духовен лидер аятолах Али Хаменей и публикувано от новинарския сайт на корпуса \"Сепах нюз\". Солеймани добави, че ливанското шиитско движение Хизбула е изиграло \"решаваща роля\" в борбата срещу \"Ислямска държава\".\r\n\t \r\n\tИрански медии в последните години често пъти публикуваха снимки и видеозаписи на Солемайни на фронтовата линия срещу ИД в Ирак и Сирия. Солеймани оглавява силите Кудс на Корпуса на гвардейците на Ислямската революция, които отговарят за операциите извън пределите на Иран. Миналата седмица ирански медии публикуваха снимки на Солеймани в сирийския град Букамал, който бе последната територия под контрола на ИД.\r\n\t \r\n\tКорпусът на гвардейците на Ислямската революция е най-влиятелната иранска военна сила и контролира икономическа империя, възлизаща на милиарди долари. Той подкрепяше сирийския президент и централното правителство в Багдад срещу ИД. Над 1000 членове на Корпуса, в това число и висши командири, бяха убити в Сирия и Ирак.\r\n\t \n\n\r\n\tСъщевременно президентът на Иран Хасан Рохани отправи днес критики към Арабската лига заради подкрепата й за Саудитска Арабия и нейната роля във войната в Йемен, предаде Асошиейтед прес.\r\n\t \r\n\tРохани каза, че е неуместно тази организация да изразява съжаление, че йеменските бунтовници хуси са изстреляли балистична ракета срещу Саудитска Арабия, след като това е било в отговор на \"толкова много бомбардировки\" от оглавяваната от нея коалиция. Той определи Арабската лига като \"остаряла, износена, изчерпана и неефективна\" организация.\r\n\t \r\n\tНа среща в неделя в Кайро външните министри на страните от АЛ обвиниха Иран и ливанската групировка \"Хизбула\", че дестабилизират Близкия изток. Напрежението между Саудитска Арабия и Иран нарасна наскоро, след като подкрепяните от Техеран шиитски бунтовници в Йемен изстреляха ракета срещу международното летище на Рияд, която бе прехваната извън саудитската столица, припомня АП.", "date": "2017.11.21", "title": "Президентът и висш военен в Иран обявиха края на \"Ислямска държава\""}
{"url": "http://www.mediapool.bg/podchineni-na-tilarsan-go-obviniha-che-e-narushil-zakon-za-detsata-voinitsi-news272103.html", "text": "Десетина служители на Държавния департамент на САЩ предприеха необичайната стъпка да обвинят официално държавния секретар Рекс Тилърсън, че нарушава американски федерален закон, предназначен да попречи на чуждестранни армии да вербуват деца за войници, предаде Ройтерс.\r\n\t \r\n\tВ поверителна служебна бележка от 28 юли се казва, че Тилърсън е нарушил закона за осуетяване на вербуването на деца войници през юни, когато е решил да изключи Ирак, Мианма и Афганистан от американски списък на страни, които използват деца войници. Това е станало, въпреки че Държавният департамент публично е признал , че в тези три страни се вербуват деца в местните военни сили.\r\n\t \r\n\tЛипсата на тези страни в този ежегоден списък улеснява предоставянето на американска военна помощ за тях. Ирак и Афганистан са близки съюзници в борбата срещу ислямисткия екстремизъм, а Мианма е новопоявил се съюзник за противодействие на влиянието на Китай в Югоизточна Азия.\r\n\t \r\n\tСпоред прочетени от Ройтерс документи решението на Тилърсън се е разминавало и с единодушната препоръка на ръководителите на регионалните отдели на Държавния департамент, които отговарят за посолствата в Близкия изток и Азия, на пратеника на САЩ в Афганистан и Пакистан, на отдела по човешки права на дипломатическото ведомство и на собствения му правен отдел.\r\n\t \r\n\tПриетият през 2008 г. американски закон против вербуването на деца за войници постановява, че правителството на САЩ трябва да се увери, че никакви хора под 18-годишна възраст \"не се вербуват, повикват на военна служба или принуждават по друг начин да служат като деца войници\", за да може дадена страна да бъде заличена от списъка. В него сега са включени Демократична република Конго, Нигерия, Сомалия, Южен Судан, Мали, Судан, Сирия и Йемен.", "date": "2017.11.21", "title": "Подчинени на Тилърсън го обвиниха, че е нарушил закон за децата войници"}
{"url": "http://www.mediapool.bg/vissh-pregovaryasht-na-siriyskata-opozitsiya-podade-ostavka-news272105.html", "text": "Координаторът на Висшия преговорен комитет на сирийската опозиция Рияд Хиджаб подаде оставка, седмица преди нов кръг от мирните преговори в Женева под егидата на ООН, съобщиха световните агенции.\r\n\t \r\n\t\"Виждам се принуден да обявя оставка от Висшия преговорен комитет и му желая по-нататъшни успехи, а на обичната ми страна Сирия - мир, сигурност и стабилност\", заяви Хиджаб в комюнике, разпространено в Туитър. Той не посочи причините за решението си, но в изявлението си спомена за опити на чужди сили да разделят Сирия на зони на влияние \"чрез странични сделки, постигани без консултации със сирийския народ\".\r\n\t \r\n\tВисш представител на сирийската опозиция заяви, че с решението си Хиджаб изпреварва конференцията на опозицията, насрочена за сряда в Рияд, предаде Франс прес. На тази конференция трябва да бъде избран нов Висш преговорен комитет и негов координатор и да бъде съставена делегация за преговорите в Женева, насрочени за 28 ноември.\r\n\t \r\n\tОттеглянето на Рияд Хиджаб и други радикални опозиционери в Сирия от ръководните постове ще обедини противниците на сирийското правителство на конструктивни начала. Това заяви във вторник руският външен министър Сергей Лавров в коментар за оставката на Хиджаб.\r\n\t \n\n\r\n\t\"Надявам се, че оттеглянето на радикалните опозиционери от първите роли ще осигури възможност шарената опозиция, и вътрешната и външната, да бъде обединена на базата на разумни, реалистични, конструктивни позиции\", каза той.\r\n\t \r\n\t\"Ще подкрепяме усилията, предприемани в тази насока от Саудитска Арабия\", добави руският външен министър.", "date": "2017.11.21", "title": "Висш преговарящ на сирийската опозиция подаде оставка"}
{"url": "http://www.mediapool.bg/si-bi-es-otstrani-ot-efira-prochut-vodesht-zaradi-obvineniya-v-seksualen-tormoz-news272106.html", "text": "Телевизия Си Би Ес реши да отстрани от ефира Чарли Роуз, един от най-известните американски телевизионни водещи, след появила се във в. \"Вашингтон пост\" информация, че осем жени го обвиняват в сексуален тормоз, съобщи Ройтерс.\r\n\t \r\n\t\"Чарли Роуз беше незабавно отстранен, докато проучим ситуацията. Тези обвинения са изключително тревожни и ние ги приемаме много сериозно\", се казва в изявление на телевизията, поместено в сайта й.\r\n\t \r\n\tТелевизиите Пи Би Ес и Блумбърг също решиха да прекратят излъчването на шоуто на Роуз във връзка с твърденията за сексуален тормоз.\r\n\t \r\n\tСедемдесет и петгодишният Роуз постави под съмнение достоверността на обвиненията, поместени във \"Вашингтон пост\". В същото време той поднесе извиненията си за непристойно поведение и призна, че понякога се е държал безчувствено.\r\n\t \r\n\tЧарли Роуз от 2012 г. е втори водещ на сутрешното предаване на Си Би Ес, CBS This Morning и от десет години работи като кореспондент за шоуто CBS 60 Minutes.", "date": "2017.11.21", "title": "Си Би Ес отстрани от ефира прочут водещ заради обвинения в сексуален тормоз"}
{"url": "http://www.mediapool.bg/polski-prokurori-razsledvat-narushenie-na-zakonite-sreshtu-rasistkata-propaganda-news272101.html", "text": "Прокурори в Полша започнаха разследване, за да установят дали изявления, направени по време на шествие на крайнодесни националисти във Варшава по-рано този месец, нарушават законите срещу пропагандата на расизъм, предаде Асошиейтед прес.\r\n\t \r\n\tШествието се проведе на 11 ноември в деня, в който Полша отбелязва своята независимост. Според оценки в него са се включили 60 000 души. Много от тях са носили полските национални знамена, но на някои знамена е имало и келтски кръстове - символ на белите супремасисти. Някои участници са носели и плакати, на които пишело \"Бяла Европа на братските народи\".\r\n\t \r\n\tПолският президент Анджей Дуда и европейски парламентаристи осъдиха похода. Но членове на полското правителство го определиха като проява на патриотизъм и така породиха безпокойство у някои поляци, че управляващата партия Право и справедливост може да придаде някаква легитимност на крайната десница.\r\n\t \r\n\tВчера пък Еврейската общност в Полша каза, че ден след шествието, на митинг на лидера на управляващата партия Ярослав Качински са били издигнати расистки лозунги.\r\n\t \n\n\r\n\tПредставители на Еврейската общност в Полша и полският главен равин Михаел Шудрих са провели открит разговор по въпроса с Качински, който е продължил повече от час.", "date": "2017.11.21", "title": "Полски прокурори разследват нарушение на законите срещу расистката пропаганда"}
{"url": "http://www.mediapool.bg/tramp-varna-severna-koreya-v-cherniya-spisak-na-terorizma-news272074.html", "text": "Президентът на САЩ Доналд Тръмп обяви Северна Корея за държава спонсор на тероризма и добави въоръжения с ядрено оръжие комунистически режим към черния списък на режимите врагове на Вашингтон, съобщиха информационните агенции.\r\n\t \r\n\t”Днес САЩ определя Северна Корея за държава-спонсор на тероризма. Това трябваше да стане много отдавна, преди години. Освен заплахата към света от ядрено унищожение, Северна Корея не един път е подкрепяла международни терористични действия, сред които и поръчкови убийства на чужда земя, заяви американският държавен глава.\r\n\t \r\n\tСпоред високопоставени служители на американската администрация убийството на доведения брат на севернокорейския лидер Ким Чен-Ун, което стана по-рано тази година на летище в Малайзия, е терористичен акт.\n\n\r\n\t \r\n\tСеверна Корея беше премахната от списъка през 2008-а, в опит да се сключи сделка за прекратяване на ядрената й програма. Иран, Судан и Сирия също са в американския списък на държавите спонсори на тероризма.\r\n\t \r\n\t\r\n\t\tТокио и Сеул приветстваха решението на Вашингтон и заявиха, че това ще засили натиска върху Пхенян да се откаже от ядрената си програма, съобщи Ройтерс.\r\n\t\r\n\t\t \r\n\t\r\n\t\tВръщането на Северна Корея в списъка с държави, подкрепящи тероризма, позволява на Вашингтон да налага още санкции срещу Пхенян, който продължава програмите си за ядрено оръжие и балистични ракети, в нарушение на санкциите на ООН, отбелязва агенцията.\r\n\t\r\n\t\t \r\n\t\r\n\t\t\"Аз приветствам и подкрепям /това решение/, защото то увеличава натиска върху Северна Корея\", заяви пред журналисти японският премиер Шиндзо Абе. \r\n\t\r\n\t\tЮжна Корея очаква това решение да допринесе за мирната денуклеаризация на Пхенян и да доведе Северна Корея на масата на преговорите, заяви външното министерство в Сеул.\r\n\t\r\n\t\t \r\n\t\r\n\t\tСеверна Корея фигурира в списъка на държавите, подкрепящи тероризма, от 1988 до 2008 г. заради предполагаемото си участие в бомбен атентат срещу южнокорейски самолет, отнел живота на 115 души през 1987 година. Правителството на републиканеца Джордж Буш извади страната от черния списък, за да подпомогне преговорите по ядрения въпрос, но те в крайна сметка се провалиха.", "date": "2017.11.21", "title": "Тръмп върна Северна Корея в черния списък на тероризма"}
{"url": "http://www.mediapool.bg/nai-malko-50-zhertvi-pri-atentat-v-nigeriya-news272104.html", "text": "Най-малко 50 души са убити в самоубийствен атентат в Североизточна Нигерия, предаде Франс прес, като се позова на нигерийската полиция.\r\n\t \r\n\t\"За момента имаме най-малко 50 убити и много ранени след самоубийствена атака, извършена днес срещу джамия в град Муби при сутрешната молитва\", каза пред Франс прес Осман Абубакар, говорител на полицията на щата Адамава.\r\n\t \r\n\tЗасега никой не е поел отговорност за нападението, но подозренията веднага паднаха върху терористичната организация Боко Харам, извършила много атентати в Нигерия.", "date": "2017.11.21", "title": "Най-малко 50 жертви при атентат в Нигерия"}
{"url": "http://www.mediapool.bg/polovinata-devetoklasnitsi-ne-umeyat-da-rabotyat-v-ekip-news272093.html", "text": "Учениците на 15 - 16 години в България искат да работят в екип, но нямат достатъчно добри умения, за да го правят. Причината е начинът на преподаване в българските училища, който не развива уменията за мислене и за работа с други хора. Това показват резултатите от един от модулите от международното изследване PISA, които се обобщават от Международната организация за икономическо сътрудничество и бяха представени във вторник от Министерството на образованието и науката.\r\n\tИзследването PISA обхваща деца на 15 - 16 години или основно в девети клас. То не показва какви са знанията на учениците по дадени предмети, а уменията им да използват наученото на практика. Българските ученици традиционно имат резултати по-ниски от средните в основните области на препитването - четене, математика и природни науки.\r\n\tПодобен е резултатът и по допълнителния модул за решаване на задачи в екип. При среден резултат за държавите от ОИСР - 500 точки, България се нарежда сред страните, в които резултатите на учениците са под това ниво. Средно деветокласниците у нас имат 444 точки, което подрежда страната на 40-о място от 51 държави. Най-добри са резултатите на децата от Сингапур - 561 точки, следвани от японските ученици с 552 точки и тези от Хонг Конг - 541 точки. Учениците от тези държави се представят добре и по математика, четене и природни науки.\r\n\tЕвропейската държава с най-добри резултати е Естония, която се нарежда на 6-о място. Най-зле са се представили учениците от Тунис, които имат среден резултат 382 точки.\r\n\tЕдва 2% от българчетата, участвали в проучването, са успели да решат най-трудните задачи. 49% са се справили с най-лесните, а още толкова с тези със средна трудност. Това, според Светла Петрова от Център за оценяване в предучилищното и училищното образование, показва \"умерени умения\" за решаване на проблеми в екип.\r\n\tТе включват правилни решения за справяне със съответната задача, за разпределяне на работата и ролите, за справяне с конфликтни ситуации, за мотивиране на екипа, за контрол на хората, с които се работи. Това са все качества, които се изискват масово от работодателите при подбор на персонал.\r\n\tДанните за България показват, че момичетата се справят по-добре с работата в екип. Същата тенденция се наблюдава и в останалите държави. По-лоши резултати имат децата, които редовно бягат от час и отсъстват от училище, такива, които учат в училища, където отсъствията са чести, както и тези, които са били обект на тормоз в клас.\r\n\tСпоред Светла Петрова за подобряването на уменията на учениците да решават проблеми заедно трябва промяна в методите на преподаване по всички предмети. За целта е нужна целенасочена квалификация на учителите. За екипната работа помагат добрите взаимоотношенията на учениците с родители, учители, съученици.\r\n\tЗадачите, с които са оценявани уменията за работа в екип, въобще не се използват в българското училище. Те се решават онлайн, партньорите на ученика са виртуални, а комуникацията става с чат. Единият виртуален съотборник пречи на екипната работа, а другият обикновено съдейства. Според ситуацията детето трябва да избере правилния отговор, който да доведе до успешен край общата работа. За целта трябва да състави план за действие, да разпредели ролите, да се справи с партньора, който спъва работата, и в същото време, да го мотивира да участва. Освен това трябва да контролира кооперативния партньор, който също може да пречи на общата работа.\r\n\tПримерна задача от изпитването може да видите .", "date": "2017.11.21", "title": "Половината деветокласници не умеят да работят в екип"}
{"url": "http://www.mediapool.bg/germanskiyat-prezident-zapochva-konsultatsii-s-partiite-za-izhod-ot-krizata-news272076.html", "text": "Германският президент Франк-Валтер Щайнмайер ще проведе във вторник консултации с водещи политически сили след провала на преговорите за съставяне на управляваща коалиция начело с канцлера Ангела Меркел.\r\n\t \r\n\tТя преговаря четири седмици с представители на либералите и \"Зелените\" в опит да се споразумеят за общ кабинет, но безуспешно. \r\n\t \r\n\tМеркел каза в понеделник вечерта, че би предпочела нови избори вместо да оглави правителство на малцинството.\n\n\r\n\t \r\n\t\"Моята гледна точка е, че нови избори са по-добрият път\", каза Меркел в интервю за телевизиите А Ер Де и Цет Де Еф. Тя добави, че в плановете й не влиза да бъде канцлер в правителство на малцинството.\r\n\t \r\n\tМеркел отбеляза, че не вижда причина да подава оставка и вместо това е съсредоточена върху формирането на стабилно управляващо мнозинство.\r\n\t \r\n\t\"Уверена съм, че моят консервативен блок ще се яви на едни нови избори по-единен отпреди\", подчерта тя.\r\n\t \r\n\tГермания има нужда от стабилно правителство, което да не търси мнозинство за всяко решение, каза Меркел, цитирана от Франс прес.\r\n\t \r\n\tНа въпрос дали е възможно съставянето на нова \"голяма коалиция\" с Германската социалдемократическа партия, тя отговори, че ще изчака да види отговора на социалдемократите след преговорите им в сряда с президента Франк-Валтер Щайнмайер.\r\n\t \r\n\tКанцлерът изрази разочарование, че Свободната демократическа партия се е оттеглила от коалиционните преговори, и добави, че не очаква пробизнес формацията да промени курса си. \r\n\t \r\n\tПо-рано германският президент Франк-Валтер Щайнмайер оцени ситуацията в като безпрецедентна.\r\n\t \r\n\tТой призова всички политически партии в страната да преосмислят позициите си и да постигнат компромис, така че да бъде възможно съставяне на ново правителство, без да се стига до предсрочни избори.", "date": "2017.11.21", "title": "Германският президент започва консултации с партиите за изход от кризата"}
{"url": "http://www.mediapool.bg/vse-oshte-nyama-vrazka-s-izcheznalata-arzhentinska-podvodnitsa-news272075.html", "text": "Шумът, засечен вчера в зоната на издирване на изчезналата аржентинска подводница \"Сан Хуан\", не е идвал от нея, заяви днес говорителят на аржентинските военноморски сили Енрике Балби, цитиран от световните агенции.\r\n\t \r\n\tЗаписите бяха анализирани от експерти, които установиха, че те не съответстват на шум, които може да идва от подводница, посочи говорителят. Той отбеляза, че шумът може би има \"биологичен произход\". \r\n\t \r\n\tВръзката с аржентинската военна подводница \"Сан Хуан\" с 44-членен екипаж бе изгубена на 15 ноември, когато тя е била на около 430 км източно от аржентинския бряг.\n\n\r\n\t \r\n\tНа другия ден започна спасително-издирвателна операция, в която участват над десет кораби и самолети от Аржентина, САЩ, Великобритания, Чили и Бразилия.\r\n\t \r\n\tПо-рано вчера Аржентина съобщи, че два нейни военни кораба засекли със сонар шум на 360 км от аржентинските брегове, където средната дълбочина е 200 метра. Това място съвпада с маршрута, по който е трябвало да се движи подводницата, за да се върне в базата си.", "date": "2017.11.21", "title": "Все още няма връзка с изчезналата аржентинска подводница"}
{"url": "http://www.mediapool.bg/putin-i-asad-obsadiha-siriya-na-sreshta-v-sochi-news272079.html", "text": "Руският президент Владимир Путин се е срещнал вчера вечерта със сирийския президент Башар Асад. Срещата се е състояла в Сочи, съобщава пресслужбата на Кремъл, съобщи ТАСС.\r\n\t \r\n\tАсад е бил на работна визита в Русия. Руският лидер му е представил ръководството на министерството на отбраната и генералния щаб на въоръжените сили на Русия, които са били в Сочи за заседания, посветени на темата за отбраната.\r\n\t \r\n\tСрещата на Путин с Асад се е състояла броени дни преди тристранната среща на върха за Сирия между лидерите на Русия, Иран и Турция, която ще бъде утре.\n\n\r\n\tПутин е казал на Асад, че военната операция в Сирия приближава към своя край и че трябва да се премине към политически процес в тази страна, се казва в стенограмата от срещата, публикувана на сайта на Кремъл.\r\n\t \r\n\t\"Мисля, че проблемът с тероризма има глобален характер. До пълна победа на тероризма, разбира се, сме още далеко. Но що се касае до нашата съвместна работа в борбата с терористите на територията на Сирия, тази военна операция действително приключва\", е казал Путин.\r\n\t \r\n\t\"Мисля, че сега най-главното е, разбира се, да преминем към политически процес и с удовлетворение отбелязвам вашата готовност да работите с всички, които искат мир и уреждане на сирийската криза\", е добавил Путин.\r\n\t \r\n\t\"В този период бяха постигнати големи успехи, както непосредствено на бойното поле, така и в политически план. Много райони на Сирия бяха освободени от терористите и в тях можаха да се върнат сирийците, които бяха принудени да ги напуснат по-рано\", пък е отбелязал Асад.\r\n\t \r\n\t\"Трябва да признаем, че тази операция ще позволи да се придвижим към политическо уреждане на кризата в Сирия\", е допълнил той.\r\n\t \r\n\tАсад е казал още на Путин, че разчита, че Русия ще помогне за обезпечаването на ненамесата на външни политически играчи в политическия процес в Сирия.\r\n\t\"Ние разчитаме на поддръжката на Русия, за да се гарантира ненамесата на външни играчи в политическия процес и че от външна страна ще се оказва само подкрепа за процеса, който ще водят самите сирийци\", е казал Асад.\r\n\t \r\n\t\"Ние не искаме да гледаме назад. Ние сме готови да водим диалог с всички, които действително са заинтересовани от политическо уреждане и ги приветстваме\", е допълнил той.\r\n\t \r\n\tПутин е предложил на Асад да обсъдят основните принципи в организацията на политическия процес в Сирия, предаде ТАСС. Двамата президенти са обсъдили и организирането на сирийски национален конгрес.\r\n\t \r\n\tПо време на срещата на двамата президенти с ръководството на руското министерство на отбраната и на генералния щаб на руските въоръжени сили Путин е повторил, че в скоро време в Сирия ще бъде поставена финалната точка на борбата с тероризма. Путин е представил на Асад и \"хората, които са изиграли решаваща роля в спасяването на Сирия\", се допълва в стенограмата от срещата, качена на сайта на Кремъл.\r\n\t \r\n\tАсад е благодарил на руския министър на отбраната и на началника на генералния щаб на руските въоръжени сили за тяхната борба срещу тероризма в Сирия и за жертвите, които са дали в тази страна.\r\n\t \r\n\tКремъл съобщава, че Путин ще проведе телефонни консултации относно Сирия с президента на САЩ Доналд Тръмп и с редица лидери на страни от Близкия изток. Разговорът с Тръмп ще е утре, а този с лидера на Катар днес. С други лидери от Близкия изток Путин ще разговаря след разговора с Тръмп.", "date": "2017.11.21", "title": "Путин и Асад обсъдиха Сирия на среща в Сочи"}
{"url": "http://www.mediapool.bg/nikolai-mladenov-proval-na-pregovorite-mezhdu-fatah-i-hamas-shte-dovede-do-opustoshitelen-konflikt-news272078.html", "text": "Координаторът на ООН за близкоизточния мирен процес Николай Младенов заяви, че започващият днес в Кайро нов кръг от преговорите за помирение между двете водещи палестински движения, Фатах и Хамас, не трябва да се провалят, защото в противен случай може да избухне \"опустошителен конфликт\", съобщи ДПА.\r\n\t \r\n\tНа 12 октомври Фатах и Хамас подписаха в Кайро споразумение за окончателно помирение, след преговори с посредничеството на египетското правителство. Споразумението предвижда от 1 декември Палестинската автономна власт, контролирана от Фатах, да поеме пълния контрол над ивицата Газа, която от едно десетилетие е управлявана от Хамас.\r\n\t \r\n\t\"Два милиона палестинци в Газа силно се надяват, че завръщането на правителството ще подобри живота им\", заяви Младенов пред Съвета за сигурност на ООН. \"След като са живели в отвратителна мизерия под контрола на Хамас /.../ обстановката е близо до експлозия\", посочи дипломатът.\n\n\r\n\t \r\n\tВ обществените институции на Газа постепенно се завръщат чиновниците от Палестинската автономна власт, министри на образованието, здравеопазването, транспорта вече са пристигнали в Газа, за да възстановят правителствения контрол, посочи Младенов.\r\n\t \r\n\tНо жителите продължават да страдат от липса на ток по 18-20 часа на ден, от достъп до питейна вода, който е ограничен до максимум пет часа на всеки пет дни, както и от недостиг на основни медикаменти, добави той. Младенов предупреди, че провал на преговорите може да доведе до още един \"опустошителен конфликт\".\r\n\t \r\n\t\"Дали този конфликт ще бъде предизвикан от срив на реда и законността в Газа, от безразсъдните действия на екстремисти или от стратегически избор, резултатът ще бъде един - опустошение и страдание за всички\", заяви заяви координаторът на ООН за близкоизточния мирен процес.", "date": "2017.11.21", "title": "Николай Младенов: Провал на преговорите между Фатах и Хамас ще доведе до опустошителен конфликт"}
{"url": "http://www.mediapool.bg/promotsiya-do-15-po-niski-tseni-za-mashini-na-sklad-ot-geotreiding-ad-news272066.html", "text": "До 15% отстъпка за продажби на машини на склад и удължено гаранционно обслужване предлага . Дружеството е единственият оторизиран представител за България на механизацията с марка LiuGong. Предлагат се челни товарачи, мини челни товарачи, верижни багери, мини багери и мотокари на китайския производител. Промоцията включва и няколко машини Dynapac.\r\n\tСред машините, полезни не само за строителния бранш, е челният товарач 856H IV. Той е с двигател Cummins, който покрива изискванията на стандарта за вредни емисии Евро 4. Машината има система за контрол на управлението и кофа с обем 3.3 куб. м. Верижният багер LiuGong 922E е с оперативно тегло от 22 тона, вместимост на кофата 1 куб. м и линия за бързосменник. Машината има камера за задно виждане, LED светлини и система за защита от преобръщане. От Е серията на LiuGong \"Геотрейдинг\" АД предлага и верижни багери 925Е и 936Е. Последният е с оперативно тегло от 36.2 тона, максимална дълбочина на копаене над 7.34 метра и капацитет на стандартната кофа 1.6 куб. м. Верижните багери от Е серията на китайския производител, която се предлага на европейския пазар, са проектирани и изработени така, че да имат отлична способност за преодоляване на височини.\r\n\tС отстъпка от цената се предлагат и верижните мини багери 904D. Този модел е с работно тегло от 4 тона, удължена стрела и бързосменник. Двигателят е Yanmar с обем от 2.19 л.\r\n\tПромоцията включва и мини челни товарачи 365B и 385B. Първият от двата модела е с двигател Perkins (с обем от 2.2 л) и тегло от близо 3 тона. 385B е с двигател Yanmar (с обем от 3.3 л) и тегло малко над 3.5 тона. На двата модела мини челни товарачи, освен различни видове кофи, може да се монтира хидравличен чук, вилица, снегорин, метачно-прибиращо устройство, хидравлична ножица и свредло.\r\n\tЗа своите клиенти \"Геотрейдинг\" АД предлага и мотокарите с пневматични гуми 2020Н, 2025Н и 2030Н. Те са с двигатели с марка Nissan и работят на газ и бензин. Първият е с най-малък капацитет.  \r\n\tПромоцията включва и два валяка Dynapac модел CC1300 Plus, който е двубандажен, и еднобандажният CA5500D, както и машина за студено фрезоване PL500.\r\n\tВсички машини са експонирани в двора на сервизната база на \"Геотрейдинг\" АД ProAuto в квартал Горубляне в . Там се извършва и обслужване на строителните машини, закупени от дружеството. Компанията разполага с мобилни екипи, съставени от опитни специалисти, които са готови да се отзоват на място при клиентите.\r\n\tЗа да съкрати срока на доставки на резервни части в края на месец септември LiuGong отвори нов дистрибуционен център и нова производствена линия в град Сталова Вола в Полша. По същото време във Варшава беше открита и нова регионална европейска централа. Целта е да се отговаря по-бързо на клиентските изисквания на Стария континент и да се увеличава пазарния дял на LiuGong.", "date": "2017.11.21", "title": "Промоция: До 15% по-ниски цени за машини на склад от \"Геотрейдинг\" АД"}
{"url": "http://www.mediapool.bg/temenuzhka-petkova-nai-loshiyat-stsenariy-za-belene-e-da-ne-predpriemem-nishto-news272080.html", "text": "Не знам кой би взел решение с лека ръка да отпише вече дадените от българските данъкоплатци 3 млрд. лв. за АЕЦ \"Белене\". Това коментира министърът на енергетиката Теменужка Петкова във вторник пред бТВ по повод оповестения миналата седмица анализ на БАН за перспективите пред проекта.\r\n\t”При инвестирани до момента над 3 милиарда лева в проекта АЕЦ ”Белене” и оборудването, което стои на площадката, не знам кой би поел отговорност нищо да не се предприеме”, посочи Петкова.\r\n\t”Това, което БАН прави като извод в доклада, е, че най-лошият сценарий е, ако нищо не се предприема”, каза Петкова.\r\n\tТя припомни, че според БАН продажбата на оборудването трябва да бъде последната опция, която трябва да бъде разгледана.\r\n\t”Предишното старо оборудване за проекта АЕЦ „Белене” беше върнато обратно на руската страна и беше продадено за жълти стотинки”, припомни тя.\n\n\r\n\t”БАН не разглежда вариант, в който ще се наложи допълнителна инвестиция от страна на държавата. Ние разполагаме с най-ценното за този проект - с площадка, която е лицензирана, с оборудване, което сме платили, и с нотификация на проекта”, подчерта Петкова.\r\n\t10.5 млрд. евро са червената линия, която БАН смята, че не трябва бъде прекрачвана от гледна точка на разходите, които трябва да бъдат инвестирани в проекта.Отделно от това БАН казва, че лихвата трябва да е под 4,5%, а съотношението дълг - собствен капитал да е 70:30”, поясни министърът.\r\n\t”БАН определено казва, че има варианти, в които проектът е финансово жизнеспособен”, изтъкна тя.\r\n\tЕнергийният министър поясни, че БАН разиграва няколко сценария. Единият е с максимален размер на разходите, с лихва над 4.5% и съотношение дълг – собствен капитал, различно от това, което БАН посочва. Там са разиграни 90 комбинации. „Когато разходите са максимално завишени, тогава проектът е финансово нежизнеспособен в нито една от 90-те комбинации. Но в другите сценарии се оказва, че проектът е финансово жизнеспособен”, разясни Петкова.\r\n\tСпоред нея не се изключва нито един вариант, а без ”Росатом” този проект няма как да бъде реализиран. ”Все пак ”Росатом” е конструктор на проекта, те са производители на това оборудване и без ”Росатом” много трудно бихме направим каквото и да било”, каза Петкова.\r\n\tТя допълни, че съхранението на оборудването се осъществява на площадката на АЕЦ ”Белене” и не изисква кой знае какви инвестиции или специални знания и умения.\r\n\t”Но за да бъдем абсолютно сигурни, че то ще се съхранява по начин, който ще гарантира неговото качество, НЕК ще подпише договор с ”Атомстройекспорт”, който да ни гарантира, че те ще правят преглед и надзор по отношение на съхранението на оборудването”, посочи енергийният министър.\r\n\tТя изрази надежда скоро тези разговори.да започнат, за да има яснота по темата в обозримо бъдеще.\r\n\tПеткова не се съгласи с твърденията на бившия енергиен министър Румен Овчаров, че оборудването за АЕЦ ”Белене” стои под открито небе.\r\n\t”Оборудването се съхранява, както е разписано в стандартите на заводите производители, така че опасенията са напълно неоснователни”, категорична беше тя.\r\n\t”Съществува вариантът с използването на реакторите, или на единия от тях, за седми блок на АЕЦ ”Козлодуй”, но това трябва да бъде следващ вариант, ако първият не се реализира успешно”, отбеляза енергийният министър.", "date": "2017.11.21", "title": "Теменужка Петкова: Най-лошият сценарий за \"Белене\" е да не предприемем нищо"}
{"url": "http://www.mediapool.bg/shestima-siriytsi-arestuvani-za-planirane-na-teroristichno-napadenie-v-germaniya-news272098.html", "text": "Шестима сирийци бяха арестувани в Германия по подозрение, че са членове на терористичната групировка Ислямска държава и планират нападение на територията на страната, предаде ДПА.\r\n\t \r\n\tМъжете на възраст от 20 до 28 години бяха арестувани при полицейски операции срещу осем апартамента в градовете Касел, Хановер, Есен и Лайпциг. В акциите участваха 500 служители на реда, съобщава франкфуртската прокуратура.\r\n\t \r\n\tЧетирима от шестимата заподозрени пристигнали в Германия през декември 2014 г., а останалите двама - през август и септември миналата година. Всички те се престрували на бежанци.\r\n\t \r\n\tСпоред прокуратурата терористичният заговор не е бил близък до момента на изпълнение. Сирийците планирали обект на нападението да бъде обществено място и да използват експлозиви и огнестрелни оръжия.\r\n\t \r\n\tОбществената телевизия на провинция Хесен съобщи, че според информация, получена от следователи, клетката е планирала терористично нападение срещу коледен базар в град Есен.\r\n\t \n\n\r\n\tКонсервативният в. \"Велт\" съобщи, че германските власти са научили за терористичната клетка след сигнали от други бежанци. Прокуратурата не потвърди тази информация.\r\n\t \r\n\tГермания беше в състояние на повишена готовност за нападения след серия терористични атаки миналата година, включително извършен през декември атентат с камион срещу коледен базар в Берлин. Много от замесените в нападенията влязоха в страната заедно с потока от бежанци от Близкия изток, припомня ДПА.", "date": "2017.11.21", "title": "Шестима сирийци арестувани за планиране на терористично нападение в Германия"}
{"url": "http://www.mediapool.bg/ekozashtitnitsi-otrichat-da-sa-saglasni-za-nov-lift-krai-bansko-news272082.html", "text": "Коалиция \"За да остане природа\" опроверга твърденията на вицепремиера Валери Сименов и екоминистъра Нено Димов, че имат одобрението на екоорганизациите за изгражането на нов лифт край Банско, за да бъде решен проблемът с опашките на сегашния.\r\n\t“Коалиция \"За да остане природа\" остро възразява на изказването на Валери Симеонов след срещата, че е постигнат резултат и природозащитните сме се съгласили на втора кабинка. Нашите думи, че трябва да се разреши проблемът с опашките са превратно изтълкувани и интерпретирани. Ние сме призвани да пазим природата и никога няма да се съгласим с предложения, които я унищожават и нарушават екологичното законодателство“, се казва в позиция на организацията.\r\n\tОт \"За да остане природа\" декларират, че повече няма да участват в никакви дискусии в Министерския съвет и Министерството на околната среда и водите (МОСВ), ако за тях не се води подробен стенографски протокол.\r\n\t“И занапред, както и досега, ще обжалваме в съда всяко решение, за което не са проведени задължителните по закон процедури за преценка необходимостта от екологична оценка и оценка за съвместимост съгласно българското законодателство и европейските директиви“, допълват от организацията.\r\n\tПреди ден стана ясно, че правителството ще даде картбланш за изграждането на втори кабинков лифт в Банско, но концесионерът на ски зоната \"Юлен\" АД ще трябва да плаща двойно по-високи такси за ползването на част от защитена територия, попадаща в Националния парк \"Пирин\". \n\n\r\n\tИнвестиционното решение за ново ски съоръжение обаче ще мине задължителна оценка за въздействие върху околната среда и за съвместимост със защитената територия, както и обществено обсъждане, а в парка няма да бъде разрешавано никакво строителство на хотели.\r\n\tНовината дойде след среща на Симеонов и Димов с представители на 35 институции и неправителствени организации.\r\n\tОще преди изявленията на Симеонов и Димов, от екокоалицията \"За да остане природа в България“ предупредиха, че зад мотива за втори кобинков лифт се крие планирането на нова много по-голяма ски зона и изсичане на вековни гори, което пък ще бъде разрешено от новия проектоплан за управление на \"Пирин\".\r\n\t \r\n\tПриродозащитниците се позовават на доклад, изготвен от Международния съюз за защита на природата и природните ресурси (IUCN), за състоянието на обектите на Световното наследство на ЮНЕСКО, сред които е и паркът \"Пирин\".\r\n\tВ съобщението на \"За да остане природа...\" се посочва, че докладът в частта му за \"Пирин\" твърди, че състоянието на парка предизвиква \"сериозно безпокойство“, което е една стъпка преди крайната – \"критично“. Като причина за това са описани заплахите от плана за разширяването на ски зоните в Национален парк Пирин от Предела през Банско до Добринище, особено в контекста на променящия се климат, както и от планираното увеличение на сечта.\r\n\tПриродозащитниците предупреждават, че искането за втори кабинков лифт \"е само параван за разширяването на ски зоната, така че тя да обедини планираната, но никога неразрешена ски зона Кулиното на Предела над Разлог, с разширението на ски зона Банско и на пистите над Добринище\".", "date": "2017.11.21", "title": "Eкозащитници отричат да са съгласни за нов лифт край Банско"}
{"url": "http://www.mediapool.bg/bchk-nabira-sredstva-za-lechenie-na-postradalite-v-katastrofata-krai-smikre-news272083.html", "text": "Българският Червен кръст , в която всеки може да дари средства за лечението и възстановяването на незрящите хора, пострадали в катастрофата преди дни край с.Микре. Това съобщиха от организацията.\r\n\t\"В деня на големия християнски празник Въведение Богородично БЧК обяви банкова сметка за набиране на финансови средства в подкрепа на незрящите граждани от град Перник, пострадали при тежката пътна злополука край с. Микре, Ловешка област. Набраните средства ще бъдат предоставени за лечение и възстановяване на пострадалите\", посочват от организацията.  \r\n\tБанковата сметка, на която ще бъдат събирани даренията е", "date": "2017.11.21", "title": "БЧК набира средства за лечение на пострадалите в катастрофата край с.Микре"}
{"url": "http://www.mediapool.bg/skoro-i-kvartalnata-bakaliya-shte-tryabva-da-se-pazi-ot-hakeri-news272084.html", "text": "Сърфиране в интернет и преглед на е-пощата, ходейки по улицата... Онлайн банкиране през телефона, електронни поръчки и плащания на стоки... В това ежедневие, чиято дигитализация върви към тотална свързаност на хора, финансови и административни системи и предмети, на преден план все повече излиза защитата на личните данни.\r\n\tОбикновено потребителите с лека ръка се съгласяват информацията от телефоните за електронните им пощи и потребителските им навици да се използва от социалните мрежи, от фирмите, с които имат или все още нямат клиентски отношения и които, разбира се, са длъжни да пазят данните за банкови карти и сметки, от които се правят плащания. Но понякога идват хакерските атаки и тогава става ясно колко са уязвими и компаниите, и хората.\r\n\tЗащитата на личните данни обикновено се приема като задължение на финансовите институции, телекомите, държавната и общинска администрация, но от 25 май 2018 г. това изискване ще засегне буквално целия бизнес по света – дори и най-дребния. Тогава влиза в сила новият регламент на ЕС 2016/679/ЕС (GDPR), засягащ защитата и обработката на личните данни на гражданите на Евросъюза.\r\n\tРедица консултантски фирми и адвокатски кантори видяха златен шанс да предлагат услугите си на компаниите, които са длъжни да прилагат новите изисквания.  Очевидно ще са нужни инвестиции, включително за наемане на персонал или обучение на наличния.\r\n\tТакива оферти се предлагат и на българския бизнес. За тази цел в София беше Керси Порбундервала, генерален секретар на , и ръководител на консултантската организация , която е с над десетгодишен опит с практическата защита на личните данни и има за цел да помага на бизнеса да се справи с предизвикателствата на новия регламент.\r\n\t\"Този регламент ще трябва да се прилага и от глобални компании като \"Гугъл\", \"Фейсбук\", \"Амазон\", \"Алибаба\", които работят с данни на европейци... В САЩ, Австралия, Индонезия, Китай и навсякъде, където работят европейски граждани... Но и в кварталната бакалия или пекарна, ако приемат плащания през ПОС-терминал или имат сайт, но който могат да се разглеждат продукти и да се правят поръчки, и дори само ако разпращат по и-мейл на съседите информация за промоции\", разказва пред Mediapool  Керси Порбундервала.\r\n\tЗасегнати от него са и рекламни и маркетингови агенции, онлайн медии, които трябва да защитават данните на потребителите си. \"Единствено ако сте много дребен бизнес, който приема плащания само кеш и превежда заплати и осигуровки през банка, не трябва да правите нищо. Но пък ако такава фирма членува в браншова организация, пак е засегната от регламента и трябва да прилага изискванията му\", допълва Порбундервала.\r\n\tТой изчислява, че заради новите правила разходите на фирмите за информационни технологии ще нараснат от сегашните около 5.6 на сто от общия им бюджет, независимо от размера на компанията, до около 15 процента за внедряване и поддържане на системите за защита на личните данни на служителите и потребителите на съответната фирма.\r\n\t\"Така че започнете да идентифицирате потенциалните проблеми пред защитата на личните данни, с които работите, и да организирате изпълнението на всички изисквания по регламента\", съветва експертът. По думите му такива могат да са както потенциални хакерски атаки при компании, работещи с голяма база данни, така и предстоящи сливания на информационни системи и дори на бизнеси, а също така и назначаването на нови ръководители на компанията.\r\n\t\"Създайте пътна карта за организацията на защитата на личните данни, преценете кой е правилният човек в организацията, който да е администратор на тези дейности, запознайте се с всички документи, които се изискват за покриване на задълженията по регламента, за да не изпаднете в ситуация, в която като почукат на вратата ви контролните органи, да сте заплашени от големи глоби\", препоръчва Порбундервала.\r\n\tРъководеният от него институт EUGDPR и  (ERPI), вече започнаха обучения на българския бизнес как да се подготвят за прилагането на европейския регламент.\r\n\t\"Това е по-различно обучение от това, което предлагат юристи и специалисти по информационни технологии. Те разглеждат проблема със защитата на личните данни от правен и ИТ-аспект и обикновено целят да си продадат продуктите\", обяснява Иван Савов, председател на Европейския институт за риск политика. \"Продуктът сам по себе си не решава проблемите със защитата на личните данни, ако мениджърите на фирмите не знаят как да идентифицират проблемите си и да приложат всички изисквания на регламента. Важна е системата на организация на защитата на личните данни\", допълва той.\r\n\t  \r\n\tОт края на януари 2018 г. обученията, предлагани от ERPI, ще се провеждат отново. Участието в тях е в два варианта –  тип \"слушаш и си тръгваш\" с получената информация, или участие с полагане на изпит и сертифициране. Освен че ще е доказателство за придобита компетентност (знания и умения), полученият сертификат ще служи и за удостоверяване на тази компетентност и ще бъде голям плюс при проверките за прилагане на регламента. Започва и обучението и сертифицирането на DPO ( Data Protection Officers) – първият 3-дневен курс е обявен за 24 януари.\r\n\t\"Обучението не е евтино, но предоставя богата информация, всички документи за изпълнението на регламента, пълна интерпретация на различните аспекти на изискванията и образци за прилагане на системи за организация на защитата на личните данни. Освен това се предвижда всички обучени да се обединят в обща мрежа, в която да си сътрудничат при евентуални проблеми и да подпомагат други организации в подготовката им за прилагането на регламента\", разказва Савов. Досега в обученията са се включвали мениджъри на финансови организации, телекоми, производствени организации, специалисти по информационни технологии. Предвижда се специалният фокус на следващите обучения да бъде насочен към общинските администрации.\r\n\t\"Времето за прилагане на нови изисквания никога не е достатъчно. Това е изпитание, което колкото по-рано започне, толкова по-успешно ще е планирането и изпълнението му\", коментира Порбундервала. \"Не чакайте последния момент за подготовка на документите за изпълнение на регламента. Дошъл е моментът, в който компаниите вече трябва да имат представа какво трябва да направят\", допълва той.\r\n\tПо негова оценка от срещите с представителите на българския бизнес у нас по време на проведените вече обучения има компании, които са отчасти запознати с регламента, имат изградена някаква организация по защитата на личните данни, но имат нужда да разберат как да се справят с необходимата документация за удостоверяването й. Други нищо не знаят.\r\n\tСпоред Порбундервала компаниите не трябва да се паникьосват от новия регламент. \"Нека да участват дори и в малки семинари по темата. Да са спокойни и да събират информация, да се запознаят с правилата, да си подготвят документите\", препоръчва той.\r\n\tПо думите му няма никаква разлика в подготовката на различните по големина организации за защитата на личните данни. \"Дали ще измиеш малък или голям прозорец – действието е едно и също, само мащабът е различен\", шегува се той.\r\n\tА прилагането на регламента Порбундервала сравни с научаването да се кара велосипед. Можеш и сам, но с повече падания и охлузвания. Но ако, както родителят първо държи седалката и постепенно оставя контрола на детето, бизнесът ползва помощта на обучения, крайният резултат ще се постигне по-бързо и без много сътресение, смее се експертът.", "date": "2017.11.21", "title": "Скоро и кварталната бакалия ще трябва да се пази от хакери"}
{"url": "http://www.mediapool.bg/grigor-dimitrov-gord-sam-che-sam-balgarin-igrah-za-moyata-strana-news272081.html", "text": "\"Тази победа значи много за мен, за семейството ми и за моя отбор, но и за родината ми. Щастлив съм, горд съм, че съм българин. Играя за моята страна цял живот и съм сигурен, че хората ще оценят това\", заяви най-добрият български тенисист Григор Димитров.\r\n\t \r\n\tТой гостува в СиЕнЕн малко след като спечели Финалите на АТР в Лондон и достигна до третото място в световната ранглиста.\r\n\t \r\n\t\"Няма значение откъде си. Ако имаш големи мечти, ако се посветиш и работиш достатъчно, всичко се събира и това е резултатът. След всеки мач да виждаш знамената, атмосферата, приказно е. Чувствах се така сякаш играя у дома. Винаги е прекрасно, когато постигнеш нещо такова за страна като моята. Разбира се, ние имаме традиции в тениса със сестрите Малееви”, добави Димитров.\n\n\r\n\t \r\n\t”Искам това да бъде пример не само в спорта, но и на усърдната работа. Няма значение откъде си, когато мечтаеш, работиш правилно, отдаден си и влагаш страст, всичко си идва на мястото и ето го резултатът\", каза българският тенисист.", "date": "2017.11.21", "title": "Григор Димитров: Горд съм, че съм българин, играх за моята страна"}
{"url": "http://www.mediapool.bg/zhrebiy-reshi-sled-brekzit-evropeiskiyat-bankov-organ-otiva-ot-london-v-parizh-news272085.html", "text": "Европейският банков орган, чиято централа е в Лондон, ще напусне британската столица заради предстоящото излизане на Обединеното кралство от ЕС и ще бъде преместен в Париж, предаде Ройтерс.\r\n\t \r\n\tВ Понеделник вечер Париж и Дъблин получиха еднакъв брой гласове след три кръга гласуване, в които участваха министри от 27-те държави членки, оставащи в ЕС след Брекзита.\r\n\t\r\n\tЗатова се наложи победителят да бъде определен на случаен принцип и естонският председател на срещата изтегли името на френската столица, посочиха дипломатически източници.\r\n\t \r\n\tФранкфурт, водещ финансов център на ЕС, където се намира и Европейската централна банка, загуби надпреварата на по-ранен етап.\r\n\t \r\n\tПо-рано в понеделник Съветът на ЕС определи Амстердам за следващото седалище на Европейската агенция по лекарствата. Гласуването също премина през три кръга, крайният резултат в третия кръг също завърши с реми и накрая печелившият пак бе определен с жребий.", "date": "2017.11.21", "title": "Жребий реши: След Брекзит Европейският банков орган отива от Лондон в Париж"}
{"url": "http://www.mediapool.bg/neshto-ne-e-nared-s-pametnika-na-aleksandar--news272086.html", "text": "На пръв поглед, паметникът изглежда впечатляващо, особено на фона на дребния Путин. Но ако се приближите, ще видите, че това е поредната неграмотно и набързо  фалшификация. Не им се получава на властите, да сглобят \"ценностите\" (заигравка с фразата \"духовни ценности\"  Владимир Путин от 2012 г., визираща ценностите, които съединяват Русия в единно цяло – бел. прев.) на нашето \"велико\" минало. Нека да видим, какво не му е наред на паметника.\r\n\tТАСС съобщава:...Четириметровият монумент на императора е направен от бронз в един от уралските заводи. Автор е народният художник на Русия Андрей Ковалчук. Александър III е изобразен седнал на пън във военна униформа, опрян на меч. Зад него има плоча с двуглав орел, на която релефно са изобразени постиженията от епохата на царя-миротворец: създаването на самолета на Можайски и винтовката на Мосин, строежа на заводи и фабрики, както и на Транссибирската железница, храма на Христос Спасител, Третяковската галерия, Историческия музей. Показани са и видни личности от това време – Фьодор Достоевски, Лев Толстой, Николай Пржевалски, Пьотр Чайковски, Дмитрий Менделеев и други.\r\n\t1. Любимият ни Достоевски разваля впечатлението с това, не е живял нито ден под управлението на Александър III. Починал е 30 дни преди да бъде убит Александър II и съответно да почне управлението на третия.\r\n\t2. Самолетът на Можайски се е разработвал още от 1870-те. Изпитването му станало в самото начало от царуването на Александър III, но самолетът така и не излетял. Изключително постижение.\r\n\t3. Започват да строят Транссибирската железница през 1891 г., три години преди смъртта на Александър III, а я приключват едва през 1916 г.\r\n\t4. Прието е да се смята, че годината на основаване на Третяковската галерия е 1856 г. През 1892 г. търговецът Павел Третяковски само е дал в дар на Москва колекцията си. Какво общо има с това Александър III? Изобразената на релефа (насред центъра) фасада на галерията е издигната през 1900-1903 г. по рисунка на Виктор Васнецов. Царят отдавна е покойник.\r\n\t5. Официалната дата на основаване на Историческия музей е 1872 г. \"Музеят на Негово Императорско Височество Господаря Наследник Цезаревич\" е основан с указ на император Александър II, бащата на нашия герой.\r\n\t6. Лев Толстой е написал \"Война и мир\" и \"Анна Каренина\" по времето на Александър II. И е живял доста дълго при Николай II. Постижение на Александър III?\r\n\t7. Основните пътешествия на Пржевалски са по време на Александър II, а не на Александър III.\r\n\t8. Менделеев е открил периодичният закон за химичните елементи през 1869 г., по времето на Александър II. Умира при Николай II през 1907 г. Къде е постижението на Александър III?\r\n\tНо най-епичното не е това. ТАСС продължава:На белия мраморен постамент на паметника е изсечен надписът \"Император Всеруски Александър III\", а отдолу е цитирана негова крилата фраза: \"Русия има само два съюзника – армията си и флота\".\r\n\tФразата за армията и флота погрешно се приписва на императора. В действителност тя е произнесена от военния министър Вановски.", "date": "2017.11.21", "title": "Нещо не е наред с паметника на Александър ІІІ*"}
{"url": "http://www.mediapool.bg/georgi-kolev-be-udostoen-sas-zlaten-znak-za-vyarna-sluzhba-vav-vas-news272087.html", "text": "Съдийската колегия на Висшия съдебен съвет награди отиващия си шеф на Върховния административен съд (ВАС) Георги Колев с личен почетен знак първа степен “Златен“ за постигнатото от него в сферата на административното правосъдие. Георги Колев ще продължи кариерата си като редови съдия във върховния съд.\r\n\tОтличието бе гласувано с 10 на 1 гласа. Единствената несъгласна бе бившата съдийка от ВАС Атанаска Дишева.\r\n\tПредложението за връчването на отличието бе мотивирано от Боян Магдалинчев, който доскоро бе дясна ръка на Георги Колев във ВАС.\r\n\tТой обясни, че шефът на съда е спомогнал за изграждане на административните съдилища, които са се сдобили и с нови сгради. Колев бил помогнал за разширяване на тълкувателната дейност и намаляване на натовареността в съда, както и за привеждане на съдебната практика в съответствие с правото на ЕС.\r\n\tАтанаска Дишев бе несъгласна с абсолютно всичко казано от Боян Магдалинчев. Тя обясни, че Колев е наложил авторитарен модел на управление и е размествал съдии без никаква обосновка.\r\n\tСъдия Дишев обясни, че командироването във ВАС е било прилагано като практика извън правилата за командироване, включително случаи на командироване на съдии от общите съдилища без да бъде дадена обосновка.\r\n\tПо думите й незаконното командироване на съдии е продължило и след промяната на правилата за командироване в съдебния закон. Тя допълни, че Колев е фаворизирал определени съдии и е игнорирал други.\r\n\t“Изискванията за даването на този знак са за изключителност, за отстояване на независимостта на съда и авторитета му. Известно ми е, че даването на отличието е формален знак, но дължах да кажа това“, добави Дишева.\r\n\tБоян Магдалинчев я призова: „Така или иначе кажете и две позитивни неща, ако има такива и според вас“. Дишева не каза повече нищо.\r\n\tГеорги Колев стана шеф на ВАС след огромен кадрови скандал през 2011 година. Той е завършил Академията на МВР и цял живот се е занимавал с наказателно право преди мнозинството в тогавашния ВСС да го избере за шеф на административния съд. Този избор бе остро критикуван и от Европейската комисия.\r\n\tДо края на мандата му ВАС така и не въведе случайния подбор на съдии по делата. Системата за случайно разпределение посочва само докладчика, а мнозинството в състава се определя от началниците. Поради това във ВАС се случиха множество скандали с разпределението на делата.\r\n\tПри последния избор на членове на ВСС от съдийската квота лъсна и натиска на ръководството на ВАС върху редовите административни съдии да изберат за член на съдебния съвет фаворита на Колев.\r\n\tПо отношение на „европейските стандарти“ в правораздаването делото за обявяването на КТБ в несъстоятелност бе решено от ВАС в пълно противоречие с практиката на Европейския съд по правата на човека. А това бе делото с най-голям материален интерес по време на мандата на Георги Колев. През цялото време шефът на ВАС част от мнозинството в предишния провален съдебен съвет, редом с главния прокурор Сотир Цацаров.", "date": "2017.11.21", "title": "Георги Колев бе удостоен със \"златен знак\" за вярна служба във ВАС"}
{"url": "http://www.mediapool.bg/antimonopolni-problemi-pred-sdelkata-za-taim-uornar-news272088.html", "text": "Министерството на правосъдието на САЩ планира да спре сделката, в която американската телекомуникационна компания \"Ей Ти енд Ти\" (AT&T) ще придобие конгломерата \"Тайм Уорнър\" (Time Warner). Причината е, че тя ще доведе до намаляване на конкуренцията на пазара и до допълнителни разходи за потребителите, предадоха световните агенции, като се позоват на съобщение на ведомството.\r\n\tПрез октомври 2016 г., когато двете компании обявиха http://www.mediapool.bg/taim-uornar-s-nov-sobstvenik-v-sdelka-za-85-mlrd-dolara-news255557.html  сливането, стана ясно, че \"Ей Ти енд Ти\" ще плати по 107.5 долара за всяка акция на \"Тайм Уорнър\", което означава общо 85.4 милиарда долара, а като се прибавят и задълженията на медийната група, сумата на сделката може да достигне 108.7 милиарда долара. Плащането ще се извърши в брой и ценни книжа в равни пропорции.\r\n\tМинистерството на правосъдието също оценява сделката на 108 милиарда долара и смята, че сливането, което ще бъде едно от най-големите в историята на САЩ, съществено ще намали конкуренцията.\r\n\tТова ще доведе до по-високи цени за милиони американци и ще има по-малко иновативни решения, смята ведомството.\r\n\tВ заявлението се уточнява, че искът въз основа на антимонополното законодателство е подаден във федералния съд на окръг Колумбия. В него се подчертава, че компанията, която ще се образува след сливането на съответните структури, може да принуди конкурентите си да плащат стотици милиони долари повече годишно за разпространение на съдържание на телевизионните канали на \"Тайм Уорнър\". Освен това новата структура може да доведе до забавяне на прилагането на иновации в сектора.\r\n\tОще при обявяването на сделката сенаторът от Върмонт Бърни Сандърс призова правителството да я блокира именно със сега изтъкваните от правосъдното министерство мотиви. \"Когато една огромна компания притежава и съдържанието, и средствата за разпространение, тя няма мотивацията да предоставя допълнителен избор на потребителите\", каза тогава Сандърс.\r\n\tПо онова време и Доналд Тръмп – все още кандидат за Белия дом , заяви, че ако стане президент, щеше да се противопостави на тази сделка, защото тя води до концентриране на твърде много власт в ръцете на твърде малко хора, предаде ДПА.\r\n\tОт \"Ей Ти енд Ти\" посочиха, че не виждат причина за забрана на сделката и че са уверени, че съдът ще отхвърли претенциите на ведомството.\r\n\t\"Тайм Уорнър\" е един от най-големите медийни и развлекателни конгломерати в света. Той включва телевизиите СиЕнЕн, ТиЕнТи, ТиБиЕс, ЕйчБиОу, а също кино- и телевизионни студия.\r\n\t\"Ей Ти енд Ти\" е една от най-големите американски телекомуникационни компании и е сред водещите мрежови оператори и интернет доставчици в САЩ.", "date": "2017.11.21", "title": "Антимонополни проблеми пред сделката за \"Тайм Уорнър\""}
{"url": "http://www.mediapool.bg/vse-poveche-magla-okolo-novite-iztrebiteli-no-yasnota-za-remonta-na-mig-ovete-news272089.html", "text": "Неизвестните около проекта за купуване на нови изтребители стават все повече, след като военният министър Красимир Каракачанов обяви във вторник поредния завой в плановете на правителството. Той съобщи, че Министерството на отбраната има намерение да изпрати искане за оферти до страни и фирми, които досега не бяха сред основните играчи в проекта.\r\n\t \r\n\t, каза Каракачанов пред БНТ, но не уточни кои са конкретните страни и компании.\r\n\t \r\n\tДосега бяха събрани оферти само за нови изтребители \"Грипен\" и за втора ръка Ф 16 и \"Юрофайтър\". Проектът обаче в момента се преработва в Министерството на отбраната, след като парламентарната проверка установи нередности в подготовката му, довели до елиминирането на офертата на САЩ и Португалия за изтребители втора ръка Ф 16.\n\n\r\n\t \r\n\tМиналия месец Каракачанов съобщи, че правителството ще поиска оферти и за нови  изтребители Ф-16 и \"Юрофайтър\", като така кандидатите в конкурса оставаха същите. \r\n\t \r\n\tСамо няколко дни по-късно обаче той съобщи, че има намерение да поиска оферта и за изтребители Ф-18, въпреки че според експерти България много трудно може да си позволи подобни машини. Във вторник Каракачанов потвърди това си намерение.\r\n\t \r\n\t, каза Каракачанов.\r\n\t \r\n\tСъбирането и оценяването на новите оферти, каквито и да са те, ще изисква още време и ще отложи проекта за по-далечното бъдеще. В същото време заради финансовата рамка на проекта – 1.5 млрд. лева – изборът на нови изтребители е стеснен и вероятно отново ще се избира между \"Грипен\" и Ф-16.\r\n\t \r\n\tВ момента подобен проект тече и в Хърватска, като на финалния етап там са шведските машини и израелската оферта за употребявани Ф-16.\r\n\t \r\n\t\r\n\t \r\n\tНа този фон военната ни авиация продължава да разчита само на старите съветски изтребители МиГ 29, за да пази въздушното ни пространство.\r\n\t \r\n\tКаракачанов каза във вторник, че вече е задвижен ремонтът на МиГ-овете и работна група от руската корпорация РСК МиГ ще дойде на място да прегледа машините на въоръжение в българската армия.\r\n\t \r\n\t, съобщи Каракачанов.\r\n\t \r\n\tПо-рано той дори допусна възможността МиГ-овете да бъдат модернизирани. Ремонтът на всичките 15 изтребители МиГ 29, които имат жизнен цикъл до 2029-2030 г., ще изисква сериозни финансови средства, които поставят под съмнение волята на правителството да завърши проекта за придобиването на нови машини, съвместими със стандартите на НАТО.\r\n\t \r\n\tОсвен това с поддръжката на съветските изтребители има сериозни трудности и в момента. Военното министерство да приеме част от поръчаните нови и ремонтирани двигатели за тях заради липса на достатъчно информация за доставеното оборудване.\r\n\t \r\n\tВоенното министерство има амбиция изтребителите да бъдат ремонтирани в наскоро национализирания завод Авионамс, но засега не е ясно дали той разполага с нужното оборудване за това. Открит е и въпросът дали заводът ще получи лиценз от руснаците, за да извършва подобни услуги.\r\n\t \r\n\t\r\n\t \r\n\tКаракачанов съобщи, че вече е подготвен и проектът за закупуване на нови бронирани машини за Сухопътни войски за над 1.2 млрд. лева и предстои да бъде внесен в правителството и парламента за одобрение.\r\n\t \r\n\tНаред с това в напреднала е и проектът за купуване на два нови патрулни кораба за 820 млн. лева.\r\n\t \r\n\tПлановете на правителството са да бъдат реализирани и трите проекта едновременно, като ще се търсят начини за разсроченото им плащане през следващите осем-десет години.", "date": "2017.11.21", "title": "Все повече мъгла около новите изтребители, но яснота за ремонта на МиГ-овете"}
{"url": "http://www.mediapool.bg/inzheneri-razrabotvat-nachini-za-samolechenie-na-dupkite-po-patishtata-news272090.html", "text": "Дупките по пътищата скоро може да са само спомен от миналото благодарение на учени, които разработват магистрали, способни са се ремонтират сами, предаде ДПА.\r\n\t \r\n\tВ нов изпитателен център край Кьолн учени проучват нови материали, с които пътищата ще станат по-устойчиви и безопасни.\r\n\t \r\n\tТестовият комплекс, чието изграждане струва около 13 милиона евро, разполага с участък с дължина един километър, на който могат да се тестват всякакви видове високотехнологични материали.\r\n\t\r\n\tЕкспертите в комплекса работят върху най-различни видове поправки на пътища в лошо състояние, включително самовъзстановяващи се повърхности със стоманени фибри в пътното платно, които затоплят асфалта. Друг проект пък се занимава с \"умни\" мостове, оборудвани със сензори, които отчитат амортизацията в реално време.\r\n\t \r\n\tРъководителят на проекта Щефан Хьолер каза, че е имало огромна нужда от новия център. Пътищата трябва да се адаптират по-бързо към повишеното използване и климатичните промени, които могат да разрушат платното.\r\n\t \n\n\r\n\tИнженерите трябва да намерят решение на тези проблеми сега, а не след 30 години, каза Хьолер.\r\n\t \r\n\tДосега изследването на пътищата и техните реакции бе изключително бавно. В някои случаи на иновациите им трябват 30 години, за да си пробият път през системата.\r\n\t \r\n\tУчените край Коьлн целят да ускорят този процес.\r\n\t \r\n\tЕдна от най-интересните области на проучванията е използването на електрическата индукция, позната ни от печките за готвене, за затопляне на метални частици в битумни повърхности от пътя.\r\n\t \r\n\tКато се мине с индукционна машина, която е нещо като голям магнит, през повърхността на пътя, частиците в повърхността се загряват и бързо се слепват, а цепнатината изчезва.\r\n\t \r\n\tТази форма на \"самоизлекуване\" изисква човешка намеса, но според учените такива повърхности ще траят по-дълго, отколкото асфалта.\r\n\t \r\n\tПодобни \"саморемонтиращи\" се пътища са изпробвани в Холандия и Китай.\r\n\t \r\n\tНякой може да каже, че пътищата не се поправят сами, тъй като е нужна и човешка намеса, за да бъдат отново във форма.\r\n\t \r\n\tТе обаче се поправят по-бързо и такива пътища не трябва да бъдат затваряни с дни за ремонт.\r\n\t \r\n\tДруга обещаваща идея е да се използва лятната пътна горещина, предизвикана от слънцето, за производство на електроенергия. Това предвижда под асфалта да бъдат монтирани тръби с вода, която слънцето да загрява.\r\n\t \r\n\tПрез зимата пък предварително загрята вода може да се пуска по тръбите, за да се намали ледът по пътищата и да се използва по-малко сол.", "date": "2017.11.21", "title": "Инженери разработват начини за \"самолечение\" на дупките по пътищата"}
{"url": "http://www.mediapool.bg/ribari-protestiraha-sreshtu-malkite-vets-news272071.html", "text": "Рибари и природозащитници протестираха във вторник сутринта пред екоминистерството срещу унищожаването на реките от малките водно-електрически централи1 изградени по поречията им.\r\n\tДемонстрацията бе по време на консултации във ведомството с представители на Европейската комисия относно защитените зони от европейската екомрежа НАТУРА 2000. Протестиращите поискаха да се вземе решение за спиране на новите строежи на хидроцентрали в зони от НАТУРА 2000.\r\n\tОсновен акцент на протеста, организиран от сдружение \"Балканка\",  бе поставен върху проблемите на реките Струма, Ботуня и Въча.\r\n\t\"Унищожаването на реките Струма, Ботуня и Въча опровергава теорията на Нено Димов, че опазването на природата пречи на развитието на местните общности. Точно обратното – от запазване на реките са най-заинтересовани хората по места, а евродирективите пречат само на олигарсите\", се казва в позицията на \"Балканка\", разпространена преди протеста.\r\n\tОт неправителствената организация припомнят случая с отравянето на река Ботуня. През септември 2016 г. МВЕЦ \"Луна\"  и задръсти реката с тинята, а рибата умря. Местните хора останаха без вода за напояване, за водопой на питомните и диви животни, без вирове за къпане, а риболовът замря.\r\n\tТогавашният министър на околната среда Ивелина Василева лично инспектира обекта и определи случая като една от тежките екологични катастрофи. По-късно Василева съобщи, че наложената на оператора на микроВЕЦ-а  – 500 000 лв.\r\n\tГодина по-късно проверка на експерти на РИОСВ Враца установи, че реката и коритото са видимо чисти без следи от замърсяване и централата вече работи в нормален режим. През рибния проход е осигурено протичането на екологичен минимум за нормалното функциониране на водните екосистеми, посочва МОСВ.\r\n\tМВЕЦ \"Луна\" е собственост на \"Ботуня Енерджи\" ООД. При учредяването на дружеството през 2008 г. мажоритарен собственик е \"Енемона\" Козлодуй, а миноритарен акционер е община Криводол. През годините се извършва прехвърляне на акции, които в момента са на приносител и не е ясно чия собственост са.\r\n\tСпоред \"Балканка\" най-страшен е примерът с унищожаването на река Струма под язовир \"Пчелина\" в района на Земен. За случая преди година  олимпийската шампионка Румяна Нейкова.\r\n\tСпоред \"Балканика\" ВЕЦ \"Пчелина\" продължава да работи въпреки доклад на учени от БАН и Националния природонаучен музей, изпратен до МОСВ, според който се доказвало  километри надолу по река Струма в защитена зона Земен.\r\n\tРибарите смятат, че целенасочената политика на МОСВ за унищожаване на реките е изгодна само за олигарсите и е във вреда на защитените зони, и най-вече на хората, заявяват от \"Балканка\" и настояват за оставката на Нено Димов.", "date": "2017.11.21", "title": "Рибари протестираха срещу малките ВЕЦ"}
{"url": "http://www.mediapool.bg/spored-80-ot-balgarite-rolyata-na-zhenata-e-semeistvoto-a-na-mazha-da-pecheli-pari-news272091.html", "text": "Българите са рекордьори по полови стереотипи в Европа, като според 81% от тях главната роля на жената е да се грижи за дома и семейството, а на мъжа – да печели пари. Други широко застъпени стереотипи у нас са, че не е приемливо мъжете да плачат, а също и че е по-вероятно жените да взимат решения, базирани на емоции.\r\n\tТова показва  от юни 2017 г. за равенството между половете.\r\n\tКато цяло склонността към полови стереотипи е най-висока в страните от бившия Източен блок като Унгария, Чехия, Словакия, Румъния, докато на другия полюс са северните държави Швеция, Дания, Холандия.\r\n\tВ целия Европейски съюз 54% от хората смятат, че грижата за дома и семейството не е най-важната роля на жената.\r\n\tДокато в държавите от бившия Източен блок обаче между 70% и 80% смятат, че основната роля на жената е домакинството, то в страните от Западна и Северна Европа между 10% и 40% от хората са на това мнение. Същото разделение се наблюдава и в позициите дали основната роля на мъжа е да печели пари.\r\n\tЗа 62% от българите е приемливо мъжете да плачат, което е най-ниският процент в ЕС. На противоположното мнение са 32%. Отново на срещуположния полюс е Швеция, където за 99% от анкетираните е приемливо мъжете да плачат, а за едва 1% - не е.\r\n\tБългария попада и в челната четворка на общества, които смятат, че е по-вероятно жените да взимат решения, базирани на емоциите си – 83% са отговорили с \"да”, което е равно на данните за Чехия и Словакия.\r\n\tПо отношение на това дали мъжът трябва да има същите задължения в домакинството като жената, 74% от българите го подкрепят. Според 68% от българите мъжете трябва да взимат отпуск за гледане на дете. 78% от анкетираните смятат, че жените у нас разполагат с по-малко свобода заради семейните си задължения. Общо 87% подкрепят законови мерки, които да гарантират равенството между мъжете и жените в политиката.\r\n\tДалеч по-шарени са резултатите относно одобрението за това мъжете да правят забележка на свои приятели за сексистки шеги. В това отношение България се оказва в средата на класацията, като 48% от хората казват, че одобряват мъжете да укоряват приятелите си за сексистки шеги. Най-голям е делът на мъжете в Швеция (88%), Малта и Португалия (69%), които одобряват да се прави  забележка за сексистки шеги, а най-нисък е в Чехия (14%), Словакия (25%), Словакия (28%).\r\n\tПротивоположно на горните данни, голяма част от българите смятат, че в политиката у нас е постигнато полово равенство. 64% от българите са отговорили с “да” на този въпрос. С най-висок процент в това отношение са отговорили жителите на Дания – 75%.\r\n\tЛюбопитно е, че в другата крайност, на последно място, се намира Франция. Едва 32% от населението смята, че в политиката в страната е постигнато полово равенство. След това се нарежда  Унгария с 35% отговорили утвърдително.\r\n\tБългарите отговорят положително и на въпроса дали има полово равенство в работната среда у нас – 67% са отговорили положително на този въпрос. В дъното класацията тук отново са французите, от които 29% смятат, че има полово равенство на работното място.\r\n\tНие се намираме на второ място по данни когато става въпрос за постигането на полово равенство по високите позиции на компании и други организации. 62% от българите смятат, че това е постигнато, а на последно отново са французите с 25%.\r\n\tНа въпроса бихте ли казали, че във вашата компания се обръща достатъчно внимание на въпроса за равното заплащане между мъже и жени, обаче сме на дъното на класацията с 23% отговорили \"да\" и 28% - не, и 32% - това не е въпрос в моята компания.\r\n\tПовече от девет от 10 европейци смятат, че промотирането на равенство между половете е важно за демократичното общество, но едва 54% от всички участвали смятат, че има проблем с представянето на жените в медиите и рекламите в тяхната страна.\r\n\tНа въпрос дали мъжете трябва да взимат активно участие в промотирането на равенството между половете на първите места са Швеция, Финландия и Испания. Ние се намираме почти в дъното на класацията, като след нас са само Унгария, Латвия, Словакия, Литва и Чехия.", "date": "2017.11.21", "title": "Според 80% от българите ролята на жената е семейството, а на мъжа – да печели пари"}
{"url": "http://www.mediapool.bg/siriya-e-dimyashta-razvalina-no-asad-se-darzhi-zdravo-na-vlast-news272107.html", "text": "Държавата му е димяща развалина, голяма част от която е под контрола на съперничещи въоръжени фракции, местни или чужди. Половината от населението е разселено и голяма част от Запада го смята за тиранин, който нарушава правата на човека. Но сирийският президент Башар Асад, изглежда, оцеля във войната и е вероятно да запази властта в обозримо бъдеще.\r\n\t \r\n\tСтраните в гражданската война в Сирия се подготвят за осмия кръг на мирните преговори в Женева под егидата на ООН, които имат за цел да положат основите на политически преход, за да се сложи край на конфликта. Но ако не се случат изненади, каквото и да бъде договорено в швейцарския град, то няма да доведе до сваляне на Асад от власт.\r\n\t \r\n\tЕдна от причините е военна. Силите на Асад набраха инерция на бойното поле през изминалата година, подкрепени от огромна руска военновъздушна кампания и бойци от Иран и Хизбула. Правителството на Асад контролира над 50 процента от територията на Сирия.\r\n\t \r\n\tДа владееш половината от страната си обикновено не е оптимистичен признак, но е напредък в сравнение с 19-те процента, които режимът държеше в ръцете си по-рано тази година.\n\n\r\n\t \r\n\tНеговите войски контролират четирите най-големи града, 10 от 14-те провинциални столици на Сирия и средиземноморското крайбрежие. Също така никаква сила на терен не е в състояние да прогони Асад на този етап.\r\n\t \r\n\tНа дипломатическия фронт най-големите поддръжници на опозицията, Съединените щати и техните съюзници, отдавна се отказаха от искането си всяко евентуално споразумение за спиране на войната да включва незабавно отстраняване на Асад. Сега те настояват да се планират избори, които биха могли да доведат на власт нов лидер. Но Русия в момента доминира в преговорния процес, което означава, че на съюзника й Асад не се оказва особен натиск да склони да организира истински избори. Политическо решение, според неговите правила на играта, може да е включване на членове на опозицията в правителство на националното единство под негово ръководство.\r\n\t \r\n\tОпозицията срещу Асад е в безпорядък. Главният опозиционен преговарящ Рияд Хиджаб подаде вчера оставка, като се оплака, че чужди сили разделят и плячкосват Сирия и сключват сепаративни споразумения за \"удължаване на живота на режима на Башар Асад\". Той напусна поста си само два дни преди опозицията да се срещне в Саудитска Арабия, за да състави единна делегация и да формулира консенсусно становище за преговорите. Саудитска Арабия вече даде сигнал на опозицията, че трябва да се примири с оцеляването на Асад.\r\n\t \r\n\tАсад изглежда все по-уверен. По-рано този месец кабинетът му публикува в социалните мрежи снимка как президентът и първата дама Асма се разхождат из двора на двореца си в Дамаск, усмихвайки се един на друг.\r\n\t \r\n\tСнимката е част от пропагандна кампания, целяща да покаже, че всичко в Дамаск върви както обикновено, а също така и увереност в бъдещето. Профилът на президентството в \"Инстаграм\" всеки ден качва снимки на първата двойка от посещения при студенти, семейства на убити войници, сиропиталища и хлебопекарни.\r\n\t \r\n\tДържавният секретар на САЩ Рекс Тилърсън в края на октомври повтори призива на Вашингтон към Асад да сдаде властта и изказа категорично мнение, че \"царуването на семейството на Асад върви към своя край\".\r\n\t \r\n\tНо превръщането на този призив в реалност изисква лостове за влияние, които Вашингтон не изглежда готов да използва.\r\n\t \r\n\tВ общо изявление, публикувано по-рано този месец, президентът на САЩ Доналд Тръмп и руският му колега Владимир Путин заявиха единодушно, че конфликтът в Сирия не може да бъде уреден с военни средства. Те направиха неясно формулирани коментари за \"неотдавнашния ангажимент на Асад към женевския процес към конституционна реформа и избори\", за каквито призовава резолюция на Съвета за сигурност на ООН.\r\n\t \r\n\tМалко са сценариите, които биха могли да доведат до падане на Асад. Едната възможност е САЩ да убедят Русия да принуди Асад да приеме политически преход, който да гарантира оттеглянето му от президентския пост. Но е трудно да си представим какъв стимул биха могли да дадат американците на Москва да захвърли своя съюзник на боклука. Друг сценарий би бил, ако САЩ или други поддръжници на опозицията сменят курса и започнат пълномащабни военни действия срещу Асад.\r\n\t \r\n\t\"Това изисква огромна ескалация, започване на войната отново, от самото начало, за да бъдат заличени победите на Асад и да се създаде опозиция, която да е в състояние да управлява и да бъде приемлива за международната общност\", каза Арън Лънд, анализатор във Фондацията \"Сенчъри\" в Ню Йорк.\r\n\t \r\n\t\"Ако погледнем как се развива конфликтът в момента и как съюзниците на опозицията се оттеглят - това просто няма да се случи\", каза той.\r\n\t \r\n\tТръмп сложи край на програмата, по която, с подкрепата на ЦРУ, бяха обучавани бунтовнически сили в опит да бъде отстранен Асад. Съединените щати са по-съсредоточени в борбата с групировката \"Ислямска държава\" в Сирия, където оказват подкрепа на кюрдските сили, които успешно отблъснаха екстремистите и поеха контрола над почти една четвърт от страната.\r\n\t \r\n\tТурция, друг голям поддръжник на опозицията, е по-загрижена да попречи на амбициите на кюрдите в Сирия, отколкото да отстрани Асад. Тя подкрепя опозиционни фракции, които контролират анклав в Северна Сирия и се сражават с кюрдите.\r\n\t \r\n\tОсновната територия под контрола на бунтовници, фокусирана върху борбата срещу Асад, е северозападната провинция Идлиб, но там господстват съюзени с Ал Каида фракции.\r\n\t \r\n\tРусия изигра ролята на посредник за сключването на серия от споразумения за прекратяване на огъня между силите на Асад и бунтовниците на повечето фронтове в Сирия. Това позволи на Асад и неговите съюзници - военни от Иран, партизани от ливанската групировка Хизбула и иракски шиитски милиции - да се съсредоточат върху борбата срещу \"Ислямска държава\" на изток.\r\n\t \r\n\tВ неделя държавни медии съобщиха, че силите на Асад са завладели отново град Букамал, последната значима крепост на \"Ислямска държава\" в Сирия. Сега бойците на джихадистката групировка защитават само ивици пустинна територия в страната и обсадена зона край столицата Дамаск.\r\n\t \r\n\tКогато конфликтът в Сирия започна с масови протести през март 2011 г., мнозина очакваха, че Асад бързо ще бъде свален, подобно на други арабски лидери. Регионални и международни поддръжници на опозицията наляха пари и оръжия, а после президентът на САЩ Барак Обама и други западни лидери обявиха края на династията Асад.\r\n\t \r\n\tРешителността на Асад обаче не бе поклатена в нито един момент от конфликта, подсилена от разпокъсаността на опозицията и от намесите на Русия и Иран.\r\n\t \r\n\tНиколаос Ван Дам, автор на книгата \"Унищожаването на една нация: гражданската война в Сирия\", заяви, че западните страни са създали напразни очаквания, като призоваха Асад да се оттегли, но оказаха само половинчата подкрепа за опозицията и подцениха колко последователен в действията си е сирийският президент.", "date": "2017.11.21", "title": "Сирия е димяща развалина, но Асад се държи здраво на власт"}
{"url": "http://www.mediapool.bg/ispaniya-i-portugaliya-udareni-ot-istoricheska-susha-news272108.html", "text": "Почти пресъхнали реки, унищожителни нестихващи пожари, отчаяни земеделци . . . Испания и Португалия са изправени пред дълга засуха, а има опасност тя да стане по-често явление с промяната на климата.\r\n\tОт три години валежите в две трети от Испания са по-ниски от предвижданите. Почти цялата територия на Португалия страда от суша шест поредни месеца, а такова нещо не се бе случвало от 2005 година. Земеделските стопани страдат силно.\r\n\t \r\n\t\"Положението е катастрофално\", оплаква се Хосе Рамон Гонсалес, дребен животновъд от Галисия, в северозападната част на Испания.\r\n\t \r\n\tПоради липса на пасища той се е принудил да купува фураж още от юли, четири месеца по-рано от обичайното, а това ще му струва няколко хиляди евро.\r\n\t \r\n\t\"Пресъхнали са реки и източници, а това нито аз, който съм на 45 години, нито родителите ми, нито прародителите ми не са виждали\" в този район, в който обикновено валят обилни дъждове, разказва той.\r\n\t \r\n\tНа 31 октомври, организацията, която управлява застраховките на испанските земеделски стопани - Агросегуро (Agroseguro) - бе отчела, че 1,38 милиона хектара, засети със зърнени култури, слънчоглед и маслини, са засегнати от суша или от слана в Испания, а това е довело до над 200 милиони евро обезщетения.\r\n\t \n\n\r\n\t\"Това е същото, когато сте болни: чувствате се безпомощни, не можете да направите нищо. В случая болестта се нарича засуха\", коментира Висенте Ортис, земеделски производител и животновъд от Кастиля - Ла Манча, южно от Мадрид.\r\n\t \r\n\tТой твърди, че реколтата му от зърнени култури се е свила със 70% спрямо миналата година и предвижда да събере два пъти по-малко маслини.\r\n\t \r\n\t\"Като се започне с отглеждането на маслини и се мине през зърнените култури и лозята, всеки отрасъл на земеделието страда от тази липса на вода в района ни\", отбелязва Фремелинда Карвальо, която е призедент на Асоциацията на земеделците в Порталегре, в централната част на Португалия.\r\n\t \r\n\tИзсъхването на културите и горите води до пожари, които тази година причиниха смъртта на 109 души в Португалия и на петима в Галисия.Конфликти заради водата\r\n\tВодоемите отчитат ненормално ниски равнища. В Португалия 28 от общо 60-те водоема през октомври са били запълнени на по-малко от 40% от капацитета си. Този уикенд стотина пожарни камиона започнаха да прехвърлят водата от един язовир в друг, на 60 километра по-далече, който захранва град Визеу.\r\n\t\r\n\tВ Испания нивото на река Тахо, която се влива в Атлантическия океан при Лисабон, на 13 ноември бе 40% под средното за годината. Водите на река Дуро, чието равнище при устието до Порту, беше още по-ниско, и на Сегура, напояваща огромните парници в югоизточната част на полуострова, бяха спаднали до 13% от капацитета си.\r\n\t \r\n\tЕнергийната компания Iberdrola също сви производството си от водни източници в Испания, което се срина с 58% на годишна основа от януари до септември, а цените на електричеството отново тръгнаха нагоре.\r\n\t \r\n\tТова поражда конфликти между земеделските производители и между отделни райони за използването на водата.\r\n\t \r\n\tВодопроводът, който пренася вода от Тахо до Сегура, построен през 60-те години на миналия век по време на диктатора Франсиско Франко, бива критикуван от всички страни.\r\n\t \r\n\tАнтонио Луенго, директор на агенцията по водата в Кастиля - Ла Манча, твърди, че Тахо \"не може да понесе това\". Водите на Тахо бяха в основата на толкова интензивното развитие в югоизточната част на отглеждането на плодове и зеленчуци, \"че сега за тях трябва да се обезсолява водата от Средиземно море\", заявява той.Климатични рискове\r\n\tА има риск такива засухи да станат по-чести в бъдеще.\r\n\t \r\n\t\"От 1980-а Испания отчита сигнали за промяна на климата, които се изострят от 2000 година\", подчертава Хорхе Олсина, географ в университета в Аликанте.\r\n\t \r\n\t\"Климатът на Испания (...) придобива все по-изразени характеристики, присъщи на субтропиците: по-високи температури и по-редки и по-интензивни дъждове. Следователно има основание да се предполага, че климатичните рискове, свързани с температурите - вълни от силно затопляне - и с дъждовете - суши и наводнения - ще се засилват през идните години\", предупреждава Олсина.\r\n\t \r\n\tХулио Бареа, говорител на Greenpeace, критикува \"много лошото управление\" на водите от испанското правителство. \"Сушите трябва да се управляват, когато имаме вода\", казва той.\r\n\t \r\n\tТой отбелязва, че в страната се отглеждат култури и животни, изискващи прекалено много вода за средиземноморския климат, както и че се напояват дървета, които не се нуждаят непременно от такива грижи, като маслиновите и бадемовите дръвчета.\r\n\t \r\n\t\"Ще трябва да се построят повече язовири, за да се запази водата, когато я има\", коментира г-жа Карвальо, представителката на португалските земеделци от района на Порталегре.\r\n\t \r\n\tПравителствата деблокираха средства, за да обезщетят земеделците, но за тях единственото решение ще дойде от възобновяването на дъждовете.\r\n\t \r\n\t\"Непрекъснато гледаме към небето\", казва Висенте Ортис.", "date": "2017.11.21", "title": "Испания и Португалия ударени от историческа суша"}
{"url": "http://www.mediapool.bg/volen-siderov-otvarya-galeriya-news272109.html", "text": "Лидерът на “Атака“ Волен Сидеров отваря в сряда собствена художествена галерия заедно със своя съдружник и приятел Светлин Гугов.\r\n\tГалерията е наречена \"Стил\" и ще е на адрес ул. Граф Игнатиев 31. Освен собственото си творчество в нея Сидеров ще излага и платна на млади автори.\r\n\tГалерията ще бъде открита с изложбата \"Художници без граници\" и ще бъдат показани творби на Владимир Димитров-Майстора, Иван Милев, Сирак Скитник, Димитър Казаков-Нерон, Жорж Папазов, Жул Паскин.\r\n\tИма и картини, рисувани от Сидеров, като “Чиновник в асансьор”, от чийто джоб се показва вестник “Работническо дело” и “Нощно четиво”, изобразяваща гола жена, която чете книга.", "date": "2017.11.21", "title": "Волен Сидеров отваря галерия"}
{"url": "http://www.mediapool.bg/taksa-solidarnost-v-tsenata-na-vodata-sled-2020-g-news272110.html", "text": "Изцяло по нов модел ще се определя цената на водата след 2020 г. Ще има цена за социално слабите, които ще имат символична сметка, ако ползват 1.5 кубика вода на човек месечно, но ако надхвърлят това потребление, ще плащат за количествата в повече по цените за богати. Отделно потребителите ще плащат такса \"солидарност\" по 10 ст. за кубик, които ще отиват за инвестиции в регионите, в които ВиК-атата не са се обединили, или в такива, където водата се доставя чрез помпи, труднодостъпни райони и т.н\r\n\tНовият тарифен модел е разписан в стратегията за водния сектор подготвена от Министерството на регионалното развитие и благоустройството и Световната банка. Документът е почти готов и до края на годината предстои да бъде представен. Това съобщи зам.-министърът на регионалното развитие и благоустройството Малина Крумова по време на форум за ВиК-сектора, организиран от Камарата на строителите у нас и Българската асоциация по водите.\r\n\tЗа цени на водата за бедни и богати се говори отдавна, новото в ценообразуването ще е таксата \"солидарност\" от 10 стотинки за кубик, която ще се заделя за инвестиционни нужди и запълване на дупката от 8 млрд. лв., необходими за справяне на проблемите със загубите на вода и подобряване на качеството на доставката и услугите.\r\n\tИдеята е натрупаните от тази такса средства да се разпределят за инвестиции в регионите, в които не е направена консолидация на сектора или в такива, където водата се доставя чрез помпи, труднодостъпни райони и т.н., обясни зам.-министърът на регионалното развитие Малина Крумова.\r\n\tДо момента само 16 области в страната са постигнали консолидация на ВиК услугите в една водна асоциация. Други шест са на различен етап от консолидирането. Останалите шест – Монтана, Кюстендил, Благоевград, Пазарджик, Ловеч и Разград, няма изгледи това да се случи, стана ясно от представените данни.\r\n\tВъпреки изсипаните основно от европейските фондове милиарди във водния сектор през последните 8 години, ситуацията не е добра, каза Ивайло Касчиев, директор на дирекция \"ВиК услуги\" в Комисията за енергийно и водно регулиране (КЕВР). България остава лидер в ЕС по загуби над вода – над 60 на сто, незначително са намалели авариите във ВиК-мрежата, малко повече хора вече имат канализация, аргументира се Касчиев.\r\n\tЗа периода 2008 – 2016 г. в отрасъла сектора бяха вложени около 4 млрд. лева основно от европейските фондове. Резултатът бе , по думите на бившия екоминистър и настоящ председател на парламентарната екокомисия Ивелина Василева.\r\n\tВъпреки това водният отрасъл остава недофинансиран, нуждите огромни, реформата върви мъчително бавно и като капак след 2020 г. парите от ЕС за бранша, ако не спрат, ще бъдат намалени значително.\r\n\tСпоред актуални разчети ВиК-секторът се нуждае от около 12 млрд. лева за да се постигне съответствие в качеството на предлаганите услуги с европейските изисквания. Към момента България не ги покрива, въпреки че съгласно договора за предприсъединяване това трябваше да бъде факт до края на 2010 г. Нямаме наложена санкция от ЕК за неизпълнението на изискванията, защото и други страни в ЕС са в подобно положение.\r\n\tВ същото време до 2023 г. има осигурени около 4 млрд. лева, основно от фондовете на ЕС чрез програма \"Околна среда\" и Програмата за развитие на селските райони.\r\n\tТака се получава дупка от 8 млрд. лв. и въпросът е как да се набавят тези средства. Източниците са увеличаване на цената на водата, частно финансиране и намаляване на разходите, каза Малина Крумова.\r\n\tЗа да се осигурят липсващите 8 млрд. лв., цената на водата ще се определя по нов модел, който ще влезе в сила след 2020 г. \r\n\tДотогава за 14-те консолидирани области с одобрени бизнес планове цената на водата ще расте. Средно за следващата година увеличението е между 15 и 18 на сто за областите София град, Смолян, Варна, Пловдив, Силистра, Кърджали, Русе, Перник, Монтана, Сливен, Шумен, Бургас, Враца и Ямбол, каза Ивайло Касчиев. За останалите области, в които живее над една трета от населението, все още не са одобрени бизнес плановете и цените на водата.\r\n\tНовият тарифен модел предвижда да отпадне прагът за социална поносимост, каза  Малина Крумова. В момента той е 2.5 на сто от средния доход на домакинствата за съответния регион.\r\n\tТака ще има две тарифи – за социално слабите и за останалите българи. Водата на социално слабите слабите българи, които към момента са около 1.1 млн. (толкова получават енергийна помощ) ще се дотира от държавата. Предпочетеният модел предвижда те да плащат минималната социална цена за минимално потребление вода, каза Крумова.\r\n\tПо данните на Световната здравна организация това означава, че дневно един беден ще има право на 50 литра вода, които са достатъчни за задоволяване на ежедневните му нужди. Взимането на вана не се включва в тях. За това количество изразходвана вода ще се плаща преференциална цена от 1 лв. месечно. Ако изразходва повече от 50 л вода дневно ще плаща цената, която е определена за всички останали българи над това количество, обясни Крумова.\r\n\tРазчетите показват, че това ще струва годишно около 15 млн. лв. на държавния бюджет, с които ще се покрива разликата между социалната и нормалната тарифа.\r\n\tИдеята за две цени на водата – за бедни и богати, не е нова и се обсъжда от години. Противници на този модел обаче са социалното и финансовото министерство. По думите на Крумова сега идеята за въвеждането на социални водни помощи вече имала \"зрялост\", а дали има и политическа воля да се осъществи ще стане ясно при предстоящото обсъждане на стратегията.\r\n\tВъвеждането на социални водни помощи е от изключително значение за постигането на целите за ВиК-отрасъла, каза Крумова.\r\n\tМинистерството на регионалното развитие и благоустройството очаква с нетърпение и окончателното приемане на Закона за концесиите, каза Крумова. Това беше първият върнат от президента Румен Радев законопроект заради възможността за \"вечни\" концесии, от които управляващите се отказаха преди второто четене на законопроекта в пленарна зала.\r\n\tЗаконът за концесиите е нужен, за да може да влязат частни инвестиции във ВиК-сектора. Идеята е на концесия да се отдава изграждането на малки пречиствателни станции в населените места от 2000 до 10 000 души, посочи Крумова. През настоящия програмен период те не получават пари от еврофондовете. По ОПОС се финансират водни проекти в населени места с над 10 000 жители, а по ПРСР – до 2000 жители.\r\n\tКатегорично концесия на цялата водна инфраструктура в една област няма да се дава, каза Крумова.\r\n\tВсе още не е създадена и не се поддържа единна информационна система за ВиК-услугите, регистър на ВиК-асоциациите и на ВиК-операторите въпреки изискването в Закона за водите, който бе приет преди повече от три години. Отговорен за това е министърът на регионалното развитие.\r\n\tВиК-операторите, които през настоящия програмен период са получателите на европейски средства, работят по методика от миналия век – деловодство на хартия, липса на данни в реално време - регистри на активи, аварии, качеството на водата и т.н. Това е показала проверката на КЕВР.\r\n\tТова създава проблем с качеството на предоставената информация от ВиК-операторите в КЕВР. Колкото и парадоксално да звучи има случаи за един и същи период да ни се предоставя различна информация, каза Касчиев.", "date": "2017.11.21", "title": "Такса \"солидарност\" в цената на водата след 2020 г."}
{"url": "http://www.mediapool.bg/lozan-panov-obvini-varhovnite-sadii-che-ne-si-mardat-prasta-za-reformata-news272111.html", "text": "Шефът на Върховния касационен съд (ВКС) Лозан Панов успя да се скара едновременно с върховните съдии и с почти цялата Съдийската колегия на Висшия съдебен съвет (ВСС) заради предложението за намаляване на върховните съдии с четирима. Срещу него застанаха дори членове на ВСС, които по принцип защитават реформаторски позиции.\r\n\t \r\n\tПанов бе предложил да се редуцира щатът на ВКС с един наказателен, един търговски и двама граждански съдии.\r\n\t \r\n\tОсобено остър бе диалогът между Лозан Панов и Красимир Шекерджиев, който доскоро бе наказателен съдия във ВКС. Накрая Панов си изпусна нервите и обвини всички върховни съдии вкупом, че не желаят да си мръднат пръстта за съдебната реформа. В крайна сметка шефът на ВКС бе бойкотиран от Съдийската колегия, а предложението му бе подкрепено само от Атанаска Дишева (бивш съдия във Върховния административен съд).\n\n\r\n\t \r\n\tСкандалът има своето обяснение. В този състав Съдийската колегия на ВСС никога не би приела подобно предложение. Редовите съдии избраха цели четирима съдии от Върховния касационен съд за членове на ВСС, а парламентът добави още един. Петимата от ВКС няма как да подкрепят идея, която е силно непопулярна сред колегите им. След пет години те ще се върнат да правораздават там. В този контекст Панов реши да играе ва банк и диалогът силно загрубя.\r\n\t \r\n\tПредложението\r\n\t \r\n\tВ началото на дебата Панов каза, че ВКС може да работи добре и с четирима съдии по-малко заради намаляващото постъпление на дела. Той цитира данни за Наказателната колегия на ВКС, където делата за последните четири години са намалели почти двойно – от 2000 на 1085.\r\n\t \r\n\t\"В България имаме 2 върховни съдилища. В едното имаме 110 върховни съдии (ВКС), в другото – 93 (ВАС). Имаме над 200 върховни съдии, това са много върховни съдии за малка страна с тенденция за намаляване на делата и на населението. Темата за съдебната карта не засяга само районния съд в Луковит, а и ВКС\", каза Панов.\r\n\t \r\n\tТой обясни, че един върховен съдия получава около 6000 лв месечна заплата, а парите от съкратения щат на ВКС биха стигнали за 12 районни съдии или девет окръжни.\r\n\t \r\n\tСевдалин Мавров (ВКС) пръв отговори на Панов, че не е съгласен да се противопоставят върховните на районните съдии.\r\n\t \r\n\t\"Много добре знам как работят хората във ВКС, до колко часа са на работа. Проверете го и вие. Колко хора идват в събота и неделя. Не знам дали знаете какво е тежко наказателно дело (Панов беше съдия във Върховния административен съд – б.р.). Моля ви, сблъскайте се с такива, пък нека да е само едно на месец. Работили сме много натоварени. И знам как работихме тогава. И представете си само един от нас да се разболее, да има проблем в семейството, или малки деца, закъсваме със сроковете. Не говорете, че ВКС може да работи с много по-малко хора. Не забравяйте, че гледаме делата и по същество. А това не се лесни дела, включително и психически\", каза Мавров.\r\n\t \r\n\tЛозан Панов му отговори, че постъплението от наказателни дела е намаляло двойно и ВСС трябва да реагира на това. След това той си изпусна нервите.\r\n\t \r\n\tАтаката на Панов\r\n\t \r\n\t\"Тенденцията е явна и отчетлива. Не мога да приема, че активната тълкувателна дейност води до извод, че не трябва да се намаляват бройките. Голямата драма, че ще бъде намалена една бройка в Наказателна колегия. Очаквах от вас като хора, които имат сетива за това, да имаме поглед върху цялата съдебна система. Голяма драма е (подобно решение – б.р.) в тази страна, а се говори как по 40 лв ще се дадат на пенсионерите за Коледа\", нападна колегите си Панов.\r\n\t \r\n\tВероника Имова (също от ВКС) обясни, че не би си позволила да \"посяга\" на върховния съд.\r\n\t \r\n\t\"Предложението се основава само на количествения критерий. С цялото ми уважение към Панов, но и към колегите ми и работата, която съм полагала 19 години. Справяхме се с цената на нашето здраве. Нека да дадем възможност на ВКС да раздава законосъобразно и качествено правосъдие\", каза тя.\r\n\t \r\n\tБоряна Димитрова, която е от Бургарския окръжен съд, се направи на \"шокирана\" от предложението.\r\n\t \r\n\t\"Направихте опит да принизите ВКС до една скъпоплатена безработица. Говорите за количество дела, но не и за качество. По този начин внесено предложението и с тази мотивация, аз ще гласувам против\", обясни Димитрова.\r\n\t \r\n\tЛозан Панов й отговори, че \"очевидно\" защитава тезата, че всеки иска да получава повече пари за по-малко работа.\r\n\t \r\n\t\"Когато имаме над 200 върховни съдии, възможността за противоречива практика е по-голяма. Намаляването на бройките няма да рефлектира на качеството на правосъдието. От дискусията виждам, че това е трудно да се случи. Всеки брани статуквото. Не чух в какви случаи може да се намали съставът на ВКС. Чух само, че това не може да се прави в никакъв случай\", каза шефът на ВКС.\r\n\t \r\n\tСкандалът с \"не си мърдате пръста\"\r\n\t \r\n\tКрасимир Шекерджиев (ВКС) на свой ред нападна Панов с тезата, че най-неудачното нещо е съдебната карта да се променя през ВКС.\r\n\t \r\n\t\"Ясно помня, когато ви изслушвахме (върховните съдии) ви зададох въпрос за самоуправлението и вие казахте, че ще се допитвате до Общото събрание на колегиите. Дали е проведено общо събрание? Не е провеждано. В документите пишеше, че въпросът е обсъждан на Пленум. Но и двамата бяхме на пленума и знаем, че това не е вярно. Реформа правена с тези аргументи, по този начин, не е реформа. Да кажете, че ще съкратим бройки, за да ги дадем на други съдилища е много красиво. Но няма искане да бъдат отворени в други съдилища\", каза Шекерджиев.\r\n\t \r\n\tЛозан Панов му отвърна с въпрос: \"Ако се направи референдум дали да плащаме данъци, какъв ще е резултатът?“ После продължи: \"Непопулярните мерки не се харесват. Това са мерки, които са навременни и необходими. По начина, по който се развива тази дискусия, оставам с впечатлението, че нямаме воля да съкратим бройките, камо ли да ги насочим към места, които имат нужда. Да не гледаме на стария принцип \"Дайте да дадем\".\r\n\t \r\n\tТова жегна Шекерджиев, който попита: \"Наистина ли това казвате? Това, че само искаме (върховните съдии – б.р.) пари, а не си мърдаме пръста. Вие това ли мислите. Ако мислите това е добре всички да знаем. Както лекарите и журналистите, съдиите си имат имена, не е добре всички да са под един знаменател\".\r\n\t \r\n\tПанов му отвърна, че точно това е казал: \"Когато се повтаря години наред, че се искат пари, без да осъзнаем, че ние трябва да направим нещо, точно това имах предвид\". Даниела Марчева (ВАС) приключи дискусията с тезата си, че Панов проявява \"неоправдан популизъм и сиромахомилство\".\r\n\t \r\n\tПрез последното десетилетие ВКС бе опора на съдебната реформа, макар и силно инертен в някои решителни ситуации. Върховните съдии винаги са се противопоставяли открито на законодателни инициативи, засягащи човешки права, но често са се проваляли да покажат необходимата твърдост и съпротива срещу тежките гафове на ВСС.", "date": "2017.11.21", "title": "Лозан Панов обвини върховните съдии, че не си мърдат пръста за реформата"}
{"url": "http://www.mediapool.bg/rusiya-prizna-za-krito-radioaktivno-zamarsyavane-news272073.html", "text": "Русия призна, че е регистрирала радиоактивно замърсяване на европейската си територия, както и в Полша, Украйна и България в края на септември и началото на октомври.\r\n\tТака бяха потвърдени съобщенията на няколко европейски агенции за наблюдение на радиоактивността, но същевременно всички руски служби във вторник се втурнаха да обясняват, че превишението било доста под допустимата норма и това не е опасно за хората.\r\n\tРуската метеорологична служба \"Росхидромет\" съобщи, че всички наблюдателни станции в Южен Урал са фиксирали повишени концентрации на изотопа рутений-106, като най-висока концентрация е била установена от станцията в село Аргаяш. То е разположено на 30 км от ядрения комплекс \"Маяк\", пострадал през 1957 г. от една от най-тежките ядрени аварии в историята и служещ днес за място за преработка на отработено ядрено гориво, отбелязва агенцията.\r\n\tОт \"Маяк\" и руската ядрена корпорация \"Росатом\", която управлява всички АЕЦ на територията на Русия, обаче отрекоха те да са виновни за замърсяването.\r\n\t\"Радиоизотопът Рутений-106 беше засечен от наблюдателните станции в Аргаяш и Новогорний между 25 септември и 1 октомври, посочва се в сводката на \"Росхидромет\" за състоянието на околната среда на територията на Руската федерация в периода 6-13 октомври 2017 година. В била установена \"крайно висока концентрация\" на рутений-106, превишаваща 986 пъти показателите, регистрирани предишния месец.\r\n\tВ съобщението на руската метеорологична служба, цитирано от ТАСС, се посочва също, че в края на септември и началото на октомври радиоактивни частици от Южен Урал може да са попаднали в Европа в резултат на пренос на въздушни маси.\r\n\tПо-късно пред журналисти ръководителят на \"Росхидромет\" Максим Яковенко уточни, че превишени норми на рутений-106 са били установени \"в Русия, Полша, България и Украйна\". На територията на Русия концентрацията му е била десетки хиляди пъти под пределно допустимата и не представлява никаква опасност за здравето на населението. Същото становище изказа и руското екоминистерство.\r\n\tОт \"Росатом\" заявиха, че в управляваните от нея ядрени централи не е регистриран никакъв инцидент или повреда, а следи от рутений-106са открити само във въздушни проби, взети от пункт в Санкт Петербург, но ядрените предприятия не могат да се разглеждат като източник на замърсяването.\r\n\tДържавната корпорация подкрепя твърденията си с данни от Международната агенция за атомна енергия, според които в същия период на замърсяването временната концентрация на рутений-106 в Румъния е достигнала 145 000 микробекерела за куб. м, в Италия – 54 300 микробекерела, а в Украйна и Словения – 40 000 и 37 000 микробекерела.\r\n\tЗа България преди десетина дни, когато стана ясно, че радиоактивния облак е засегнал и страната ни, от Министерството на околната среда и водите съобщиха, че засечените у нас нива на рутений-106 в шест пункта са били между 4 и 29 микробекерела за кубик. Средногодишната допустима активност на този изотоп у нас е 1900 mBq/m3.\r\n\tОт Националния център по радиобиология и радиационна защита сега заявиха, че \"няма опасност за здравето на гражданите, тъй като към момента няма данни за пренос на радионуклиди на територията на България.\r\n\tОт предприятието \"Маяк\" заявиха във вторник, че съобщените от \"Росхидромет“ данни за замърсяване с изотопа на рутений-106 позволяват да се направи извода, че дозата, която би могла да бъде получена от човека при цитираното замърсяване, е 20 000 пъти по-малка от допустимата годишна доза и не представлява никаква опасност за здравето и живота на хората.\r\n\tДружеството обяснява, че този изотоп може да попадне във въздуха при два случая.\r\n\tЕдиният е нарушаване на херметичността на обвивката на прътите със свежо ядрено гориво в самия реактор или при радохимична преработка на ядрено гориво. Този вариант обаче бил изключен в случая, защото ако се е било случило това в атмосферата неизбежно са щели да бъдат изхвърлени и десетки други остатъчни радионуклиди, които също биха били установени от службите за радиационен контрол.\r\n\tДругата възможност за подобно замърсяване е изработване на нови, използване на съществуващите или утилизиране на отработили своя срок източници на йонизиращо лъчение на основата на рутений-106. Тогава обаче концентрациите биха били много по-големи и ще бъдат  регистрирани на 500 км разстояние от източника на подобно замърсяване.\r\n\tОт \"Маяк\" отбелязват още, че през 2017 г. не са произвеждали източници от рутений-106 и предприятието не е регистрирало увеличаване на попадането на радионуклиди в атмосферата от негова страна. Компанията посочва още, че от години не извършва отделяне на рутений-106.", "date": "2017.11.21", "title": "Русия призна за крито радиоактивно замърсяване"}
{"url": "http://www.mediapool.bg/spored-ek-nyama-diskriminatsiya-v-reshenieto-za-premestvaneto-na-agentsii-na-es-ot-london-news272112.html", "text": "Европейската комисия коментира, че не открива дискриминация към Централна и Източна Европа по повод снощното решение на Съвета на ЕС две общностни агенции, разположени в Лондон, да бъдат преместени в Париж и Амстердам.\r\n\t \r\n\tРешението бе взето от 27 министри на външните работи по единодушно одобрена система, посочи говорител на комисията.\r\n\t \r\n\tЕК и председателят Жан-Клод Юнкер многократно отбелязаха, че 14 години след разширяването на ЕС (през 2004 г. - бел. кор.) няма причини да се говори за разлики между Изтока и Запада, работим за Европа на 27 държави, без разлики и дискриминация, добави говорителят.\r\n\t \n\n\r\n\tТой даде пример за еднаквото отношение на ЕС към всички държави от Общността със законодателните предложения за командированите работници и състава на храните.\r\n\t \r\n\tКомисията работи за единство в ЕС, нашата задача бе единствено да оценим подадените предложения за домакинство на агенциите, допълни говорителят.\r\n\t \r\n\tСъветът на ЕС снощи отхвърли с гласуване предложенията на София, Букурещ, Братислава, Атина, Барселона, Бон, Брюксел, Копенхаген, Дъблин, Хелзинки, Лил, Малта, Милано, Порто, Стокхолм, Виена, Варшава и Загреб за домакинство на Европейската агенция по лекарствата. В надпреварата за домакинство на Европейския банков орган България не участва. Преместването на двете агенции се налага покрай решението на Великобритания да напусне ЕС.", "date": "2017.11.21", "title": "Според ЕК няма дискриминация в решението за преместването на агенции на ЕС от Лондон"}
{"url": "http://www.mediapool.bg/kakvo-stava-ako-generalat-kazhe-ne-na-yadrena-zapoved-na-prezidenta-na-sasht-news272113.html", "text": "Едва ли е преувеличено да се каже, че армията на САЩ цялостно се е подготвила за апокалипсиса - деня, в който Америка влезе във война с изстрелване на ядрени оръжия.\r\n\tИзглежда, че не е пропусната нито една подробност. В щаба за ядрени бойни действия близо до Омаха, Небраска, даже има обозначена врата за \"безопасно бягство\", през която командирът с четири звезди да се втурне към самолет, с който да се измъкне мигове преди удара на първата бомба.\r\n\t \r\n\tРазработени са процедури, които да гарантират, че ядрените оръжия на САЩ са готови да бъдат задействани по заповед на президента в отговор или в очакване на ядрено нападение от Северна Корея или някой друг. Има резервни процедури и допълнителни подсигурявания.\r\n\t \r\n\tИ все пак основни аспекти на тази кошмарна последователност от действия остават загадка.\r\n\tНапример какво би станало, ако някой американски президент заповяда ядрен удар по каквато и да е причина, а генералът с четири звезди в Стратегическото командване се възпротиви или откаже, смятайки, че това е незаконно?\r\n\t \r\n\tТози въпрос беше зададен на пенсионирания генерал Робърт Келър, оглавявал някога това командване, на изслушване в Конгреса. Неговият отговор беше: \"Бихте попаднали в много интересна ситуация от конституционна гледна точка.\"\r\n\t \r\n\tПод \"интересна\" той, изглежда, имаше предвид заплетена.\r\n\t \n\n\r\n\tБрайън Маккиън, който беше висш политически съветник в Пентагона при управлението на Обама, каза, че първото средство, към което президентът би прибягнал, е да каже на министъра на отбраната да нареди на съпротивляващия се командир да изпълни заповедта за изстрелване.\r\n\t \r\n\t\"А тогава, ако командирът продължава да се противи, или се назначава нов министър на отбраната, или се назначава нов командир\", каза Маккиън, потривайки брадичката си. Смисълът е така или иначе да не бъде попречено на върховния главнокомандващ.\r\n\t \r\n\tГенерал Джон Хайтън, който в момента оглавява Стратегическото командване, каза в събота на Международния форум за сигурността в Халифакс, Канада, че би отказал да изпълни президентска заповед за изстрелване, ако смята, че заповедта е незаконна. Хайтън също така предсказа, че тогава президентът би го попитал за варианти, които Хайтън смята за законни.\r\n\t \r\n\tБрус Блеър, който е служил като офицер, отговарящ за изстрелване на ядрени ракети, и е съосновател на организацията \"Глобал зиро\", застъпваща се за премахване на ядрените оръжия, каза, че сценарият на Келър пропуска по-важен момент: президентът на практика може да заобиколи ръководителя на Стратегическото командване.\r\n\t \r\n\tБлеър каза, че президентът може да предаде заповедта си за ядрено нападение направо на военния команден център в Пентагона. Оттам тя би стигнала до мъжете и жените, които задействат изстрелването.\r\n\t \r\n\tПодновяването на вниманието към тези въпроси отразява тревогата, оправдана или не, от темперамента на президента Доналд Тръмп и това дали той би действал импулсивно при криза.\r\n\t \r\n\tИзслушването в Сената миналата седмица беше първото в Конгреса по въпроса за властта на президента да използва ядрени оръжия от 1976 г., когато конгресменът демократ от Ню Йорк Ричард Л. Отинджър настоя САЩ да обявят, че никога няма да започнат ядрена война.\r\n\t \r\n\tОтинджър каза, че иска да \"премахне възможността човешко невежество и евентуална човешка грешка при използването на ядрени материали, особено ядрени оръжия, да доведе до унищожаване на цивилизацията\".\r\n\t \r\n\tЧетиридесет и една години по-късно САЩ не са изключили ядрените варианти за първи удар и едва ли ще направят това при управлението на Тръмп. Това тревожи експертите, които се безпокоят, че президентът има изключителната - според някои неподлежаща на контрол - власт да започне ядрена война.\r\n\t \r\n\t\"Ние се тревожим, че президентът на Съединените щати е толкова нестабилен, толкова непостоянен, процесът му за вземане на решения е толкова донкихотовски, че той може да нареди удар с ядрени оръжия, който въобще да не съответства на интересите за национална сигурност на САЩ\", каза сенаторът демократ от Кънектикът Крис Мърфи в началото на изслушването миналата седмица.\r\n\t \r\n\tПредседателят на комисията - сенаторът републиканец от Тенеси Боб Коркър, каза, че действията му не са насочени срещу Тръмп. Но и той открито повдигна въпроса дали агресивната реторика на Тръмп към Северна Корея и други страни може да въвлече САЩ в световна война. В крайна сметка воденото от Коркър изслушване не даде особен тласък за законодателство за промяна на президентските правомощия.\r\n\t \r\n\tДжеймс Актън, един от директорите на програмата за ядрена политика във Фонда \"Карнеги\" за международен мир, смята, че тук е замесена политика.\r\n\t \r\n\t\"Но аз мисля, че това е наистина важен въпрос и че би трябвало да го обсъждаме независимо кой е президент\", каза той.\r\n\t \r\n\tАктън заяви, че президентът с право има неподлежаща на контрол власт за използване на ядрени оръжия в отговор на настоящо или предстоящо ядрено нападение. Според него в противен случай президентът би трябвало да се консултира предварително с държавния секретар, министъра на отбраната и главния прокурор (и министър на правосъдието) и да получи одобрението на двама от тримата, преди да действа.\r\n\t \r\n\tПреподавателят от Колумбийския юридически факултет Матю Уаксман казва, че подобни промени биха довели до полезен контрол върху президента и биха защитили ядрените му правомощия от евентуално военно неподчинение.\r\n\t \r\n\tУаксман и директорът на Института \"Салцман\" за изследване на войната и мира към Колумбийския университет Ричард Бетс имат предложение: за да нареди ядрен първи удар, президентът би трябвало най-напред да получи \"удостоверение\" от министъра на отбраната, че заповедта е валидна и автентична, и от главния прокурор (и министър на правосъдието), че е законна.\r\n\t \r\n\tБетс каза, че тези допълнителни гаранции не биха създали опасност от забавяне на реакцията на започнало вражеско нападение. Те биха се прилагали \"само в ситуации, при които Съединените щати обмислят да започнат ядрена война\".", "date": "2017.11.21", "title": "Какво става, ако генералът каже \"не\" на ядрена заповед на президента на САЩ?"}
{"url": "http://www.mediapool.bg/shpionski-skandal-mezhdu-ukraina-i-belarus-news272114.html", "text": "Украйна съобщи, че е изгонила беларуски дипломат заради твърденията на Беларус, че украинското министерство на отбраната е създало шпионска мрежа в Минск, предаде Ройтерс.\r\n\t \r\n\tБеларуската служба за сигурност КГБ съобщи вчера, че е арестувала украински журналист и обяви украински дипломат за персона нон грата заради предполагаемото му участие в шпионска дейност.\r\n\t \r\n\t\"Украинското външно министерство също взе решение да обяви беларуски дипломат за персона нон грата и той вече напусна страната\", съобщи по телефона говорителката на ведомството Мариана Беца.\r\n\t \r\n\tБеца уточни, че дипломатът е бил първи секретар в посолството в Киев, но не му каза името.\r\n\t \r\n\tУкраинското министерство на отбраната отхвърли обвиненията на КГБ. Базираният в Минск украински журналист Павло Шаройко бе арестуван през октомври и бе обвинен от КГБ, че е агент на разузнаването под прикритие.", "date": "2017.11.21", "title": "Шпионски скандал между Украйна и Беларус"}
{"url": "http://www.mediapool.bg/valentin-zlatev-podava-signal-za-klasicheski-damping-sreshtu-mareshki-v-kzk-news272115.html", "text": "повечето българи не усещали ползата от членството ни в Евросъюза.\r\n\t\"Очевидно сами не можем да се справим с този картел – имаме нужда от подкрепата на европейските институции. В Румъния имаше политическа воля и картелът беше осветен и осъден. У нас той има политически пипала от много години и битката с него е особено тежка\", ьаяви лидерът на \"Воля\" пред медиите.\r\n\t \r\n\tНад главата ми виси политическа и прокурорска бухалка, няма политически чадър, обяви Марешки по повод думи на Валентин Златев.\r\n\t \r\n\tПопитан кои са представителите на картела, Марешки каза: \"Много хора от администрацията и политическите партии са официално назначени от картела\".\n\n\r\n\t \r\n\t\"Радвам се, че Валентин Златев продължава да повтаря едно и също - че Марешки е проблем на тяхната държава. Ако аз съм проблем на тяхната държава, радвам се, че съм ги дисциплинирал\", каза Марешки. И обясни, че след като е отворил бензиностанция, всички продават с 20 стотинки по-евтино, макар че международната цена расте.\r\n\t \r\n\t\"Мисля, че голяма част от българските граждани палят свещичка да не ми съсипят бизнеса, за да могат да живеят по-добре\", каза Марешки.", "date": "2017.11.21", "title": "Валентин Златев подава сигнал за \"класически дъмпинг\" срещу Марешки в КЗК"}
{"url": "http://www.mediapool.bg/peshehoden-nadlez-shte-bade-izgraden-krai-atiya-na-patya-burgas---sozopol-news272116.html", "text": "Започва аварийното проектиране и изграждане на пешеходен надлез при разклона за село Атия на пътя Бургас - Созопол. Това каза пред журналисти в селото председателят на Управителния съвет на Агенция \"Пътна инфраструктура\" /АПИ/ инж. Дончо Атанасов.\r\n\t \r\n\tВъв вторник той бе в селото по повод инцидента на пешеходна пътека на четирилентовия път Созопол - Бургас. Вчера там при катастрофа бе убито 16-годишно момче.\r\n\t \r\n\tТрагедията предизвика протест на жители на района тази сутрин, които блокираха за кратко пътя от Бургас за Созопол.\r\n\t \n\n\r\n\tВ максимално кратък срок да бъде проектиран и изграден пешеходен надлез, който ще бъде с асансьор и всичко необходимо за безопасното преминаване на гражданите. Успоредно с това ще се направи пътен одит и ще се прецени необходимостта от изграждането на кръгово кръстовище. Мерките, които се предприемат са съвместни на АПИ и община Созопол, каза Атанасов.\r\n\t \r\n\tВ близките дни започва полагането на шумяща маркировка преди кръстовището за Атия. Целта е шофьорите допълнително да бъдат предупредени да намалят скоростта на движение и да карат по-внимателно.", "date": "2017.11.21", "title": "Пешеходен надлез ще бъде изграден край Атия на пътя Бургас - Созопол"}
{"url": "http://www.mediapool.bg/vaorazheni-blokiraha-tsentara-na-lugansk-news272117.html", "text": "Въоръжени мъже с танкове и други бронирани машини блокираха центъра на Луганск във вторник.\r\n\t \r\n\tПредполага се, че зад акцията стои уволненият наскоро \"министър на вътрешните работи\" на проруската украинска отцепническа Луганска народна република (ЛНР)  Игор Корнет, който по-рано тази седмица беше арестуван. \r\n\t \r\n\tЛидерът на ЛНР Игор Плотницки заяви, че това са лица, близки до Корнет, които се опитват да предизвикат напрежение и са извели по улиците голям брой хора във военни униформи, съобщи Ройтерс.\n\n\r\n\t \r\n\tПлотницки, който вчера уволни \"вътрешния министър\" на самопровъзгласилата се република Игор Корнет, увери, че няма причини за паника.\r\n\t \r\n\t\"Мога уверено да кажа, че опитите на някои да останат на власт, като дестабилизират обстановката, са безполезни и в най-скоро време ще бъдат неутрализирани\", посочи в изявление той.\r\n\t \r\n\t\"В центъра на Луганск днес местните жители можеха да видят голям брой хора във военна униформа, заявяващи, че участват в учения по нареждане на ръководството на вътрешното министерство. Тази ситуация е продължение на вчерашните кадрови промени по законното отстраняване на вътрешния министър от заеманата от него длъжност\", каза Плотницки, цитиран от ТАСС. \r\n\t \r\n\tТой увери, че \"ситуацията е под контрола на ръководството на ЛНР и в най-скоро време ще бъде напълно решена\", а властите правят всичко възможно да гарантират сигурността на населението. \r\n\t \r\n\tНа видеозапис, качен на сайта на местната сепаратистка телевизия, се виждат мъже във военна униформа с маски и автомати \"Калашников\", разположени край административна сграда на улица, блокирана от техен автомобил.\r\n\t \r\n\tПлотницки уволни Корнет в резултат на започнало срещу него съдебно разследване, съобщи пресслужбата на \"президентството\"на ЛНР.\r\n\t \r\n\tВ комюнике, разпространено от сепаратистката информационна агенция, Корнет днес отрече да е уволняван. \"Искам да разсея всички слухове за уволняването ми\", заяви той, оставяйки да се подразбере, че въоръжените мъже са разположени в центъра на Луганск в рамките на операция по ареста на украинска група \"саботьори\", навлезли предишната нощ на територията на ЛНР.", "date": "2017.11.21", "title": "Въоръжени блокираха центъра на Луганск"}
{"url": "http://www.mediapool.bg/borisov-bulgaria-vyarva-v-es-zashtoto-pravi-razlikata-s-varshavskiya-dogovor-news272077.html", "text": ", заяви премиерът Бойко Борисов във вторник в София пред гостуващата делегация на Европейския парламент, водена от неговия председател Антонио Таяни.\r\n\t \r\n\t, посочи Борисов.\r\n\t \r\n\tТаяни е в София, за да обсъди с властите у нас задачите и отговорностите на българското председателство на Съвета на Европейския съюз.\n\n\r\n\t \r\n\t, каза Борисов.\r\n\t \r\n\t, допълни той.\r\n\t \r\n\tБорисов каза, че България не си поставя огромни цели за председателството на ЕС \"нито надскачаме ръста си\". \r\n\t \r\n\t, каза премиерът. \r\n\t \r\n\t\r\n\t \r\n\t\r\n\t\tПо-късно Антонио Таяни изнесе и реч в парламента, която обаче бе белязана от гаф с превода. Taяни започна да говори на родния си италиански език, но преводът не тръгна и се наложи той да започне речта си отначало.\r\n\t\r\n\t\t \r\n\t\r\n\t\tказа Таяни, след което обеща следващия път да знае български.\r\n\t\r\n\t\t \r\n\t\r\n\t\t\"Българското председателство може да разчита още отсега на пълната подкрепа и сътрудничество на Европейския парламент\", заяви Таяни в обръщението си пред българското Народно събрание.\r\n\t\r\n\t\t \r\n\t\r\n\t\tТой отбеляза, че според последния доклад на ЕК по механизма за сътрудничество и проверка България бележи напредък. \r\n\t\r\n\t\t \r\n\t\r\n\t\t, добави Таяни.\r\n\t\r\n\t\t \r\n\t\r\n\t\tПо думите му страната ни със своите външни граници - морски и сухопътни, с Турция, е ключова за европейската политика на сближаване, сигурност и управление на миграционните потоци. \r\n\t\r\n\t\t \r\n\t\r\n\t\t, каза председателят на ЕП. \r\n\t\r\n\t\t \r\n\t\r\n\t\tСпоред него националните парламенти не се съревновават с ЕП, те са неговите естествени и най-добри съюзници за сближаване на гражданите на Европа с европейските политики. \r\n\t\r\n\t\t \r\n\t\r\n\t\tТаяни увери, че ЕП поддържа, както винаги, влизането на България в Шенген и очаква да се постигне скоро съгласие и в Съвета на ЕС.\r\n\t\r\n\t\t \r\n\t\r\n\t\t\r\n\t\t\t\r\n\t\t\r\n\t\t\t \r\n\t\r\n\t\r\n\t\t\r\n\t\t\tТаяни оцени включването на Западните Балкани сред приоритетите на българското председателство. Споделям вашата чувствителност и осъзнаването на стратегическата важност на процеса за интегриране на Балканите, не можем да оставим това на амбициите на други страни извън Европа, смята Антонио Таяни.\r\n\t\t\r\n\t\t\t \r\n\t\t\r\n\t\t\tТой обърна внимание на сътрудничеството в инфраструктурата и дигиталните технологии. От думите му стана ясно, че е обсъждана днес идеята за по-евтин роуминг със Западните Балкани, и то още при българското председателство в началото на следващата година. В противен случай, смята той, има риск фундаментализмът и тероризмът да използват тези територии и те да се трансформират в кръстопът на дрога и престъпност.\r\n\t\t\r\n\t\t\t \r\n\t\t\r\n\t\t\tСред приоритетите на Таяни е да увеличи доверието на гражданите към изграждането на Европа. Ако искаме да избегнем континентът ни да бъде с маргинална роля, трябва да сме силни, да говорим единно, да имаме единна външна политика и обща политика на защита, призова той. \r\n\t\t\r\n\t\t\t \r\n\t\t\r\n\t\t\tАнтонио Таяни постави като приоритет и младите хора, борбата с безработицата сред тях.\r\n\t\t\r\n\t\t\t \r\n\t\t\r\n\t\t\tТой подчерта, че е нужна и политика за поддържане на земеделието, на малките и средните предприятия, на занаятчийството.\r\n\t\t\r\n\t\t\t \r\n\t\t\r\n\t\t\tТаяни завърши словото си на български език като цитира девиза на Народното събрание \"Съединението прави силата\", който е и мото на предстоящото българско председателство на Съвета на ЕС. \r\n\t\r\n\t\r\n\t\t \r\n\r\n\tСлед срещата с Борисов по-рано Таяни съобщи, че през януари ще посети Сърбия, Косово и Босна и Херцеговина като сигнал за вниманието от страна на ЕС\r\n\t \r\n\t, допълни Таяни.\r\n\t \r\n\t\r\n\t \r\n\tБойко Борисов от своя страна отново защити споразумението между ЕК и Турция за мигрантите. \r\n\t \r\n\t, каза Борисов. \r\n\t \r\n\t, каза той.\r\n\t \r\n\t\r\n\t \r\n\tТаяни коментира, че Европа трябва да играе по-голяма роля в решаване н проблемите в света. \r\n\t \r\n\t, каза Таяни.\r\n\t \r\n\t, отбеляза Таяни. \r\n\t \r\n\t\r\n\t \r\n\tБорисов коментира, че е било допуснато лесно САЩ да излязат от преговорите за климата.\r\n\t \r\n\t, каза Борисов.\r\n\t \r\n\t\r\n\t\r\n\t\t \r\n\t\r\n\t\tВ рамките на визитата си у нас Таяни се срещна и с президента Румен Радев, който му каза, че като \r\n\t\r\n\t\t \r\n\t\r\n\t\tПо думите на държавния глава предстоящото председателство е и шанс за страната ни да увеличи доверието в работата на българските институции в дългосрочен план.\r\n\t\r\n\t\t \r\n\t\r\n\t\t, каза още Румен Радев, цитиран от прессекретариата на държавния глава. \r\n\t\r\n\t\t \r\n\t\r\n\t\t, добави Радев.\r\n\t\r\n\t\t \r\n\t\r\n\t\tТаяни от своя страна изрази увереност, че Европейският парламент и България споделят общи важни приоритети от европейския дневен ред в контекста на предстоящото председателство. \r\n\t\r\n\t\t \r\n\t\r\n\t\t, заяви председателят на ЕП.", "date": "2017.11.21", "title": "Борисов: България вярва в ЕС, защото прави разликата с Варшавския договор"}
{"url": "http://www.mediapool.bg/digitalnata-revolyutsiya-mozhe-da-zatrie-ogromna-baza-danni-news272118.html", "text": "Развитието на високите технологии и бързия темп на дигитална революция може да доведе до загубата на големи масиви не само на лични снимки, видеофайлове и данни, заради това, че се съхраняват на морално остарели носители или във файлови формати, които актуализираният софтуер вече не чете. Заплашени от изчезване по същата причина са и данни в държавни институции, университети и музеи.\r\n\tС подобен проблем наскоро се сблъска НАСА, след като  изненадващо изтри оригиналните ленти от стъпването на Нийл Армстронг и Бъз Алдрин на Луната и се наложи да възстановява кадрите от стари тв предавания.\r\n\tВсъщност още през 1997 г. се предсказва огромната загуба на ценни данни заради все по-бързата цифровизация. През 2015 г. \"бащата на интернет“ – вицепрезидентът на \"Гугъл\" (Google), Винтон Серф предупреждава, че обществото е изправено пред дигитална тъмна епоха и че способността за съхранение на данните намалява с времето право пропорционално на тяхното нарастване. Според него най-вероятно следващите поколения срещнат огромни затруднения, за да добият информация за нас.\r\n\tГолеми доставчици на софтуер като \"Майкрософт\" (Microsoft), \"Гугъл\" и \"Ай Би Ем\" (IBM) вече работят за справяне с проблема. Националният архив на Великобритания например, с помощта на \"Майкрософт\", още през 2007 г. е конвертирал близо 580TB данни, съхранявани в стари файлови формати.\r\n\tПроект за предотвратяване загубата на данни заради дигиталната революция и конвертирането им във формати, които гарантират дългосрочно съхранение и лесен достъп дори след десетилетия, реализира и Националният архив на Норвегия с помощта на българския стартъп \"Докумастър\" (Documaster). Компанията, създадена преди три години, работи и с \"Канон\" (Canon), \"Капджемини\" (Capgemini) и \"Сток\" (Stokke), Норвежкият център за космически изследвания и Националният комитет за етика в научните изследвания, както и много общини.\r\n\t\"Чувствам се като археолог на данни“, разказва Иван Съртонев,  експерт по изваждане от експлоатация на стари системи в \"Докумастър\".\r\n\t\"Имали сме случаи, в които клиент разполага с бекъп на база данни и документи в стар формат, без да има вече достъп до системата, в която данните са били създадени, а данните са изключително ценни за бизнеса. В други случаи те са били налични, но в стара софтуерна система, която не предоставя лесен достъп до тях. Тук се намесваме ние като извличаме документи и метаданни от една или множество стари софтуерни системи, конвертираме документите във формат за дългосрочно съхранение, организираме ги в стандартна архивна структура и предоставяме лесен достъп до тях“, коментира Димитър Узунов, един от съоснователите на компанията.\r\n\t\"Достъпът до и конвертирането на данни в удачни за  дългосрочно дигитално съхранение формати е сфера, за която в бъдеще ще са нужни много специалисти\", посочва Георги Василев, мениджър на софийския офис на компанията.\r\n\tТя има представителства и в Осло и Олесун в Норвегия, а наскоро е открила такова и в Сан Франциско, САЩ. Тази година компанията е получила 10.5 млн.евро от скандинавския инвеститиционен фонд Summa Equity, за да разрасне дейността си. Към момента екипът й наброява 35 човека, като се очаква през следващите три години да нарасне до 100.", "date": "2017.11.21", "title": "Дигиталната революция може да затрие огромна база данни"}
{"url": "http://www.mediapool.bg/robart-mugabe-podade-ostavka-kato-prezident-na-zimbabve-news272119.html", "text": "93-годишният президент на Зимбабве Робърт Мугабе подаде оставка, съобщи Ройтерс.\r\n\t \r\n\tТой е направил това в писмо, изпратено до парламента, съобщи председателят на Националното събрание, долната камара на законодателния орган, Джейкъб Муденда. \r\n\t \r\n\tКогато Муденда обяви новината пред депутатите, в залата избухна бурен възторг. \n\n\r\n\t \r\n\tПо-рано във вторник двете камари на зимбабвийския парламент се събраха на съвместно заседание, за да задвижат процедура по импийчмънт на президента. \r\n\t \r\n\tМуденда прекъсна дебатите по въпроса, за да съобщи новината за оттеглянето на Мугабе.\r\n\t \r\n\tВ писмото на президента се казва, че оставката му влиза в сила незабавно. \r\n\t \r\n\tДепутати от целия политически спектър призоваха той да се оттегли, след като военните взеха властта миналата седмица, а десетки хиляди граждани излязоха на улицата, за да настояват за оставка на 93-годишния държавен глава.", "date": "2017.11.21", "title": "Робърт Мугабе подаде оставка като президент на Зимбабве"}
{"url": "http://www.mediapool.bg/trima-balgari-sa-zadarzhani-v-turtsiya-za-opit-da-prehvarlyat-gyulenisti-v-gartsiya-news272120.html", "text": "Трима българи са задържани в Турция по подозрения, че са се опитали да прехвърлят в Гърция три турски семейства. В одринската дирекция за борба с организираната престъпност и контрабандата е получен сигнал за група от общо 11 души, готвеща се да пресече границата. Сред тях са били шестима души, разследвани за връзки с организацията ФЕТО на ислямския проповедник Фетхуллах Гюлен, обвинен за миналогодишния опит за военен преврат. След сигнала полицейските екипи проследяват микробуса, превозващ бегълците и го спират в село Йеникадън до гръцката граница. При проверката е установено, че свързаните с Гюлен са обявени за издирване с обвинения за организиране и ръководство на групировка и за членство. Те са отведени първо на медицински преглед, а после на разпити в дирекцията по сигурността в Одрин. Децата им са предадени на техни близки. Българските водачи на групата са с инициали Н.М.К., Г.Й.М. и С.Х.М. След разпитите в полицията те са транспортирани с белезници на ръцете до съда и с негово решение са оставени в ареста. По-късно във вторник българското външно министерство потвърди за задържането им.", "date": "2017.11.21", "title": "Трима българи са задържани в Турция за опит да прехвърлят гюленисти в Гърция"}
