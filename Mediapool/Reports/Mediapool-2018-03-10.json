{"url": "http://www.mediapool.bg/treti-den-ostava-bedstvenoto-polozhenie-v-obshtina-hairedin-news276537.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tТрето денонощие остава бедственото положение в община Хайредин заради опасенията от наводнения. Тревога има и сред жителите на град Мизия, където река Скът достигна критични нива, съобщи в събота бТВ.\r\n\tМеждувременно кабинетът проведе извънредно заседание заради опасността от преливане на реки. Правителството реши да отпусне 3 милиона лева за най-пострадалата община – Хайредин. С парите започва спешно укрепване на стената на язовир \"Рогозен 1\".\r\n\tСтрахът и притеснението у хората в засегнатите общини обаче остава въпреки уверенията на властите, че ситуацията е овладяна.\r\n\tВсички реки в България са под наблюдение, стана ясно от заседанието на правителството днес. Ситуацията с най-рисковия язовир \"Рогозен 1\" вече е преодоляна. Нивото му е паднало с 28 сантиметра.\r\n\tВ село Крушовица има около 50 наводнени двора, но причината не са прииждащи води, а по-скоро подпочвени, уточниха от \"Пожарна и аварийна безопасност\".\r\n\tСутринта в събота нивото на река Скът се е покачило с 6 сантиметра, но дори да достигне 40, ще остане по-ниско от опасната кота на преливане.\r\n\tВсички реки в България са в този момент пълноводни, но не са достигнали критични нива. Вероятно до края на седмицата долните течения на Места, Арда, Струма, Искър, Тунджа, Марица и Камчия ще бъдат с повишени нива, но не се очаква да прелеят.\r\n\tНивото на река Скът при село Крушовица спада. Жителите му обаче продължават да идват с тревога на моста.\r\n\tЛидерът на БСП Корнелия Нинова, която днес посети родното си село Крушовица, разкритикува управляващите. Според нея прокуратурата още миналата година е описала 205 опасни язовира в специален доклад. “Днес правителството в безпомощност и хаос отпуска 3 милиона лева за Хайредин. Добре, но останалите 205? Трябва системен подход\", подчерта тя.", "date": "2018.03.10", "title": "Трети ден остава бедственото положение в община Хайредин"}
{"url": "http://www.mediapool.bg/pravitelstvoto-otpuska-3-mln-leva-na-obshtina-hairedin-news276519.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПравителството ще даде 3 млн. лева на община Хайредин за ремонт на проблемните язовири, съобщи премиерът Бойко Борисов. Той свика в събота извънредно заседание на кабинета заедно с кметове и областни управители от Северозападна България, за да обсъдят мерки срещу преливането на реки и язовири в региона при снеготопенето.\r\n\tПарите ще бъдат отпуснати със специално постановление, стана ясно от думите на Борисов.\r\n\t“Те трябва да минат през обществени поръчки, ще минат години, ще се обжалват. Дотогава страховете на хората стоят. Това, което ме вбесява най-много е, че слушам само как нещо не може да стане. За нещо трябвало специално постановление, което не можело да се направи, защото било в разрез с обществените поръчки“, обяви премиерът.\r\n\tПремиерът съобщи още, че е провел срещи с хидроинженерите от Враца, които се занимават с това.\r\n\t\"Седем хиляди язовира. Държавните, които са на НЕК, големите, имаме фирма (обяснявам на тези колеги, които не са в темата). Ще вземем едно постановление днес, ще им дадем 3 милиона лева на Хайредин да отидат да правят язовирите. Само че те, докато ги направят, трябва сега да минат през обществени поръчки – още години ще минат – ще дойдат, ще ги обжалват и до тогава страховете на хората стоят. И това го правим години наред!\", каза още Борисов.\r\n\tЗа да се спести време, той лансира идея на министъра на икономиката Емил Караниколов - да се направи \"отделна компания, аварийна, само с това да се занимава\".\r\n\t\"Дали да ползваме на НЕК, тези, които ремонтират държавните язовири и които ги наблюдават и работят по тях. Ще питам и колегите от Врачанско какво мислят, защото толкова години се занимават. Снощи, когато си говорех с кмета, той ми казва: \"Нито за риба го ползваме този язовир, нито за електроенергия, нито за напояване\". Само че, това отговаря на въпроса: \"Като не са нужни, защо не ги източите и няма да има язовир и няма да има проблем\". Защото инженерите казват, че може един път на 100 години да дойде вълна, а като гледате как се развиват природните и климатични промени, тя ще дойде. Всъщност, тази каскада е да успокои водата и да не залее надолу по-голяма площ, ако дойде с по-голяма скорост. Днес искам пак му казах на кмета вчера, че най-малкият проблем в случая са парите. Въпросът е как незабавно да го направим\", казва Бодиров. \r\n\tИ продължава: \"Сега поне имаме структура, която следи качеството, следи кое е аварийно, предаварийно. Но хората какво си мислят, когато вечерта има дадат информация за предаварийна ситуация. Веднага започват да се плашат – вече един път, два пъти, три пъти ставаха наводнения. И задават въпроса \"Какво правите?\". А ние правим много, а резултат – много малък. Дори колегите казват, че не е формулирано кое точно е язовир, защото има много такива малки микроязовирчета, които по време на дъждовете се пълнят и след това създават проблеми\".\r\n\tСлед заседанието на правителството вицепремиерът Томислав Дончев обяви, че е време да има структура, която да може да реагира веднага и да осигурява техническа готовност на язовирите.\r\n\tПо думите на министъра на икономиката Емил Караиванов язовирите, които не могат да бъдат управлявани от общините, ще бъдат прехвърлени на държавната структура. Той обяви, че ще бъдат подготвени законодателни промени, които ще дадат възможност на общините в кратък срок да изразяват мнението си дали могат да управляват язовирите или не. В случай че не могат, то ще бъде прехвърлено на държавата.", "date": "2018.03.10", "title": "Правителството отпуска 3 млн. лева на община Хайредин"}
{"url": "http://www.mediapool.bg/ministar-v-holivud-news276495.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tМинистърът на туризма Николина Ангелкова е била в Холивуд на годишната церемония за връчването на наградите \"Оскар\". Тази новина предизвика очакван интерес и въпроси дали това посещение е било финансирано от българския данъкоплатец. Отговорът на министерството не закъсня и също беше очакван – пътуването е било лично и финансирано със собствени средства. Това обаче не е задължително добра новина за данъкоплатците.\r\n\tВсъщност, оказва се, министър в Холивуд ни излиза много по-евтино от министър у дома. Да, ако закрием министерството на туризма и изпратим министър Ангелкова на бюджетна издръжка в Холивуд за вечни времена, то всички ние всъщност ще пестим пари. Нещо повече, дори основните дейности (съответно разходи) на министерството да се запазят – най-вече за туристическа реклама, но също така и за някои административни функции като категоризацията на туристическите обекти, а просто премахнем разхода за администрацията на министерството, то пак ще сме на плюс.\r\n\t\r\n\tСредно на ден Министерство на туризма изразходва по около 52 хил. лв. Функциите му са сравнително прости – голяма програма за реклама на туризма, по-малка програма за регулациите и администрация. Водещата програма на министерството – \"Развитие на националната туристическа реклама и международното сътрудничество в областта на туризма\", гълта по над 37 хил. лв. на ден. Тук са рекламните щандове, кампании, форуми и презентации, официалния туристически сайт, журналистически турове и т.н. При липсата на пазарен механизъм и на опит за каквато и да е оценка на въздействието, на практика е невъзможно да се каже кое от това е смислено и кое е прахосване. Разбира се, всичко това може да бъде рационализирано и финансирано от туристическия бизнес, но с народната пара винаги е по-лесно.\r\n\t\n\n\r\n\tВтората основна програма на министерството, очевидно с известно чувство за хумор, е наименована \"Подобряване на политиките и регулациите в сектора на туризма\" – тук разходът за бюджета е около 8 хил. лв. на ден. Иронията в името на тази програма е в това, че всъщност министерството с всички сили се опитва да влоши средата в сектора, като си намери още нещо за регулиране. Последните примери в тази посока са следните:\r\n\t1) да се регулира споделената икономика, разбирай да се ударят дигиталните платформи и свободното предлагане на услуги;\r\n\t2) да се въведат минимални цени в нощувките в хотелите, разбирай опит за ограничаване на конкуренцията.\r\n\tИ двете идеи са класически за обществения сектор – от една страна се търси по-голяма роля на министъра в сектора (мечта на всеки бюрократ), а от друга се работи за защитаване на установените играчи от новите и по-гъвкави такива (предложението за цените например идвало от \"бранша\").\r\n\tНа практика регулаторните идеи на министерството не просто гълтат пари за да бъдат изработени, но после ще струват скъпо и на потребителите през ограничения избор и по-високите цени. Въпросните 8 хил. лв. на ден за подобряване на политиките са нищо в сравнение с цената от това \"подобряване\".\r\n\tПоследната програма на министерството е \"Администрация\", която струва на бюджета по близо 7 хил. лв. на ден. Едно закриване на министерството, дори и при прехвърляне на рекламата (която по принцип трябва да се финансира от бизнеса) и на регулаторната политика (която е почти изцяло безсмислена) в някоя агенция или дирекция, би спестило тези 7 хил. лв. на ден.\r\n\tМожем спокойно да предположим, че дневният разход от вечната бюджетна ваканция на министър Ангелкова в Холивуд ще влезе лесно в тези рамки. Нещо повече, един вечно изпратен бюрократ на държавна издръжка в Холивуд е много трудно да бъде \"захванат\" от местния туристически бранш за някакви безумни регулации.\r\n\t.", "date": "2018.03.10", "title": "Министър в Холивуд"}
{"url": "http://www.mediapool.bg/gartsiya-arestuva-dvama-germanski-zhurnalisti-news276520.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tГръцката полиция арестува в събота двама германски журналисти на гръцко-турската граница, където отразявали придвижването на мигрантите в региона, съобщи македонският ТВ21, цитира от агенция \"Фокус\". Посолството на Германия в Атина потвърди съобщеинето.\r\n\tЗадържаните са 33-годишна жена и 31-годишен мъж, за които се предполага, че са работили за телевизия ARD. Те обаче не са имали право на достъп охранявания граничен район между Гърция и Турция. Германското МВнР се опитва да изясни случая чрез консулските служби.\r\n\tГерманските журналисти са арестувани седмица, след като турската армия задържа двама гръцки войници, които в гъста мъгла влезли в турска територия, докато патрулирали по границата. Войниците са обвинени в шпионаж.", "date": "2018.03.10", "title": "Гърция арестува двама германски журналисти"}
{"url": "http://www.mediapool.bg/bsp-zapochna-podpiskata-si-sreshtu-sdelkata-za-chez-news276524.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБСП започна подписка в цялата страна за разваляне на сделката за ЧЕЗ – България.\r\n\tВ събота и през следващите дни народните представители от левицата ще участват в националната кампания в избирателните си региони.\r\n\tВ инициативата се включват и членовете на Националния съвет на БСП, уточниха от пресцентъра на партията.\r\n\tЗа подписката обяви лидерът на БСП Корнелия Нинова на 1 март след среща с чешкия посланик у нас Душан Щраух.", "date": "2018.03.10", "title": "БСП започна подписката си срещу сделката за ЧЕЗ"}
{"url": "http://www.mediapool.bg/zaguba-na-sredstva-li-e-obuchenieto-v-liderstvo-news276489.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПрез цялата ми кариера в петролния бранш трябва да съм присъствал на почти дузина курсове и ръководни програми, чиято цел е била да подпомогне растежа на лидерските ми умения в компаниите, за които съответно съм работил. Докато много от тях бяха забавни и научих не малко за себе си, не бих казал, че компаниите са постигнали някаква кой знае колко прилична възвращаемост на инвестициите си.\r\n\tПричината за това е, че макар едно еднократно обучение да може да добави стойност, тази стойност бързо намалява, ако не се поддържа от среда, която не само подкрепя, но също така насърчава развитието на лидерството.\r\n\tСпоред едно изследване на \"Делойт\" (Deloitte), компании, които внедряват съответните постижения на лидерството в своите всекидневни работни процеси, реализират до 37% по-високи приходи на служител и 9% по-висока брутна печалба ... и това е само началото.\r\n\tКато се има предвид, че компаниите харчат милиарди за развитието на своите лидери, бихме си помислили, че едва ли не този проблем е напълно решен. Въпреки това, пак според \"Делойт\", 46% от бизнес лидерите твърдят, че нямат подкрепата да водят променящта се и разнообразна работна сила, и особено хората от т.нар. \"милениум поколение\", които не вярват, че те се развиват като лидери. А това не вещае нищо добро за бъдещето.\r\n\tРазработени са десетки нови модели за \"зрялост\" на лидерите, според които предизвикателството идва от разбирането как и до колко лидерите се развиват. Лидерите се нуждаят от разнообразни методи на обучение, които включват формално обучение и обучение на работното място, обучение със и от всеки друг и съответните инструменти за това.\n\n\r\n\tИнтересното е, че най-важният елемент се оказва експозицията към колегите и обратната връзка с клиентите, новите контексти и социалните мрежи. Въпреки това почти 84% от компаниите използват главно формалното обучение за развитие на своите лидери и лидерските им качества. Повечето специалисти смятат, че много неща не са наред с официалните програми за лидерство – всъщност те са част от холистичен подход, но проблемът е, че въпреки това те често са единственият подход.\r\n\tИ така, какво друго могат да направят компаниите, за да създадат среда, която да гарантира, че инвестициите им в развитието на лидерството не се губят и че в крайна сметка ще имат прилична възвръщаемост.\r\n\tЕто някои важни според мен области, върху които трябва да се съсредоточат компаниите:\r\n\t\r\n\tВсяка компания трябва да има ясна лидерска рамка, която да обяснява какъв е нейният лидерски модел, какво може да се очаква от лидерите и какви лидери се очакват от другите. Този модел не само трябва да е ясен, но трябва да бъде оповестен ясно, така че компанията да има едно общо разбиране за лидерството.\r\n\tТова определено не само би помагало на лидерите, но ще позволи на компанията да ги държи отговорни за това, че са лидери.\r\n\tДобра практика в петролния бранш (но не само) е много от водещите компании да посочват топ 10 служители всяка година, които са идентифицирани като ролеви модели за вида лидерство и съответно компанията да се стреми да насърчава в рамките на структурите си, другите да им подражават.\r\n\t\r\n\tДокато можете да научите много за един курс, можете да научите още повече, ако работите в тясно сътрудничество и гледате или говорите с други лидери в действие. Опитайте да организирате лидерски обмен, където редовно да се събират вашите лидери, за да споделят предизвикателствата, пред които са изправени, и да научат как другите са се справили с тях.\r\n\tПривличайте външни лидери и говорители, за да говорите за промени в ръководството или как хората го правят в други компании. Лидерството е пътуване, а не дестинация, а добрите ръководители непрекъснато се учат както от книги, така и от курсове, но най- вече и от един друг. Тези видове дискусии позволяват на хората да навлязат в много теми, да разбират контекста и да променят нещата много по-добре,\r\n\t\r\n\tФирмите, които имат добри рискови култури, често са най-иновативните и иновациите помагат да се стимулира конкурентно предимство. Не говоря за хазарт обаче! Става въпрос за създаването на среда, в която хората се чувстват сигурни да говорят, да споделят нови идеи, да оспорят сегашните начини на мислене. Когато поемат риск да не се притесняват от уволнение или наказание. Уверявам ви, усещането за сигурност е изключително важно и то дава възможност да се направят чудеса. Ако вашите хора обаче не се чувстват комфортно, говорейки за нови / различни идеи, вероятността да ги прилагат ще е сведена до нула.\r\n\t\r\n\tЖивеем в епоха на социалните мрежи и платформи, където много хора са свикнали да използват инструментите им за съвместна работа, да споделят информация и да могат да се свързват и да потърсят помощ или подкрепа. Тези типове платформи могат да се използват, за да се насърчат лидерите да споделят своите мисли и идеи, да споделят опита си и да си помогнат взаимно в развитието си. Лидерството не е соло спорт, но често лидерите са оставени на собствените си средства. Разполагането с подходящите инструменти може да им позволи да ги използват като поле за обсъждане на въпроси и потенциални решения, като ги усъвършенстват, за да увеличат максимално въздействието и резултатите си.\r\n\t\r\n\tКато се има предвид, че за да се постигне полза, развитието на лидерството трябва да бъде вградено в бизнеса, тогава трябва да има силно сътрудничество между бизнес лидерите и лидерите в областта на човешките ресурси. Те трябва да работят в тясно сътрудничество за дейностите по лидерството. Развитието на лидерството не може просто да се възприема като тема на човешките ресурси. Важно е както човекът, така и бизнесът да имат еднаква представа какво е лидерството и да се подкрепят взаимно.\r\n\tВ една от компаниите, в която работех, това не беше така, а резултатът беше, че отдел ресурси създаде скъпа програма за развитие на лидери, която не беше само загуба на време и пари, но и демотивираща. Хората, които присъствахме в курса, смятахме, че това е страхотно, но не отразява нито една от настоящите ръководни практики и че повечето хора, които работят в този стил, са се отказали на даден етап.\r\n\tРазвитието на лидерството е от решаващо значение за развитието на бизнеса и растежа и трябва да се направи повече, отколкото просто да се харчат пари за осъществяване на обучителен курс. Това е само едно парче от пъзела.\r\n\tЗа да бъдем наистина успешни, трябва да вграждаме развитието на лидерството в ежедневния бизнес.", "date": "2018.03.10", "title": "Загуба на средства ли е обучението в лидерство?"}
{"url": "http://www.mediapool.bg/ivan-ivanov-kevr-ne-biva-da-preyazhda-s-vlast-kakto-predlaga-proektat-na-patriotite-news276522.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tКомисията за енергийно и водно регулиране (КЕВР) не желае да преяжда с власт, както би станало, ако Народното събрание приеме законопроекта на Обединените патриоти, който бе анонсиран като отговор на сделката между ЧЕЗ и Интерком за българския бизнес на чешката енергийна компания. Това стана ясно в събота от думите на председателя на комисията Иван Иванов, цитиран от Дневник. \r\n\tВ хода на сделката се видя, че държавните регулатори нямат законово основание да я контролират и да влияят при избора на купувача. В резултат на това националистите предложиха проект на закон, според който КЕВР трябва да разрешава действия по разпореждане с дялове и акции, представляващи повече от 20% от капитала на търговски дружества, които са лицензирани за пренос на електроенергия, топлинна енергия и газ, \"с оглед защита на националната сигурност и обществения ред\".\r\n\tПредседателят на КЕВР обаче коментира идеята скептично. Иванов смята, че регулаторът няма капацитета да се произнася върху произхода на средствата за сделката и досието за дружеството - купувач, нито да разследва дали в миналото от него са извършвани злоупотреби или действия, хвърлящи съмнения.\r\n\tСпоред него също ако се приемат подобни промени това би означавало, че КЕВР трябва да провери всички кандидати, подали оферти, което значително надхвърля възможностите й. Иванов припомни, че в близко бъдеще комисията ще поеме нови отговорности като следи за търговия с вътрешна информация и манипулации на електроенергийната борса.\r\n\tДруг пропуск в законопроекта на Патриотите според шефа на регулатора е липсата на ясни критерии, по които КЕВР би могла да спира подобна сделка. \"В закона трябва да има критерии, по които да отказваме или даваме разрешение за сделка, а не да ни се даде субективно право да преяждаме с власт,\" каза Иванов.\r\n\tТой повтори, че сделката между ЧЕЗ и \"Инерком\" няма как да повлияе на цената на тока, защото продаваните дружества не произвеждат електроенергия, а КЕВР внимателно следи какви инвестиции влагат.\r\n\tВ отговор на въпрос Иванов посочи, че няма информация ЧЕЗ да е предлагала на българското правителство да изкупи бизнеса й тук.", "date": "2018.03.10", "title": "Иван Иванов: КЕВР не бива да преяжда с власт, както предлага проектът на Патриотите"}
{"url": "http://www.mediapool.bg/balgarka-izdirvana-za-ubiystvo-e-arestuvana-v-sarbiya-news276527.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\t49-годишна българка с инициали И.Г. е задържана в сръбско село, където се е укривала в продължение на 4 години от Интерпол, предаде БГНЕС в събота. Българката, която е от София, е арестувана край град Кралево. При спецакцията в къщата е открит 51-годишен български гражданин, който е пребивавал незаконно в Сърбия.\r\n\tБългарката има 8-годишна присъда, която е потвърдена от Върховния съд, за убийството на мъжа си на 24-ти февруари 2010 година в столицата. Тя е забила нож във врата на съпруга си. След издаването на окончателната й присъда И.Г. успява да избяга от България на 8-ми септември 2014 година. В момента тя се намира в ареста на затвора в град Ниш, където очаква решението си на сръбските власти за нейното екстрадиране.\r\n\tСрещу 51-годишния българин, който е открит без право на престой на територията на Сърбия, е съставен акт и в момента е на свобода. Той е прекарал няколко часа в предвартиления арест.", "date": "2018.03.10", "title": "Българка, издирвана за убийство е арестувана в Сърбия"}
{"url": "http://www.mediapool.bg/spored-energiyniya-ministar-ginka-varbakova-bila-inteligenten-i-pochten-chovek-news276528.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tМинистърът на енергетиката Теменужка Петкова смята купувачката на българския бизнес на ЧЕЗ Гинка Върбакова за интелигентен и почтен човек. Това стана ясно в събота от думите на Петкова пред бТВ.\r\n\tТя подаде оставка по съвет на премиера Бойко Борисов ден след като след като стана ясно, че доскоро неизвестната фирма „Инерком”, чийто собственик е Гинка Върбакова, купува активите на ЧЕЗ в България. Причината за оставката беше нейното познанство с Върбакова. Коалиционните партньори в правителството обаче решиха тази седмица, че няма да приемат оставката й.\r\n\tПеткова обясни, че с Гинка Върбакова и съпруга й я запознал неин познат, който по-късно станал кум на двойката. Върбакова е завършила лингвистика, а съпругът й – ядрена енергетика, обясни енергийния министър. Петкова твърди, че общ бизнес с Върбакова няма. Тя уточни, че никога не се е занимавала с бизнес.\r\n\tВ отговор на обвиненията на Румен Овчаров от БСП тя го посъветва да прочете правителствената стратегия от 2003 г. за продажбата на ЕРП-тата, която е 2017 страници. Вчера Овчаров каза, че според него има очевидна договорка с българската държава в сделката за ЧЕЗ, цената на активите на компанията у нас е завишена 1.5 пъти.\r\n\tЧЕЗ започва да проучва възможността България да участва в покупката на електроразпределителното дружество, съобщиха от компанията вчера. Според \"Инерком\" резултат може да има до няколко седмици.\r\n\tОще следващата седмица екип от адвокати и професионалисти ще бъде запознат с темата, за да прецени дали евентуалното приобщаване на българската държава ще противоречи на законите както в Чехия, така и в България. Основна пречка е арбитражното дело, по което чешката компания-майка съди България за 500 млн. евро. От ЧЕЗ са категорични, че не искат да губят пари по него.\r\n\tПред бТВ Петкова опроверга и твърдението на Овчаров, че оборудването за АЕЦ „Белене” не е се съхранява като хората и уточни, че начинът на съхранение е проверен и одобрен от Агенцията за ядрено регулиране. Тя определи думите на Овчаров като спекулации.\r\n\tНа въпроса остава ли министър на енергетиката, тя отговори: Благодаря на премиера, ГЕРБ и коалиционнните партньори за доверието. Това ме задължава изключително много.", "date": "2018.03.10", "title": "Според енергийния министър Гинка Върбакова била интелигентен и почтен човек"}
{"url": "http://www.mediapool.bg/zhiteli-na-kvartal-vitosha-v-sofiya-protestiraha-zaradi-lipsata-na-trotoari-news276526.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЖителите на столичния квартал “Витоша“ за трети пореден път излязоха в събота на протест заради липсата на инфраструктура и блокираха \"Симеоновско шосе\".\r\n\tСтроителството изпреварва инфраструктурата с десетилетия, а общината поставя срокове, които не спазва, възмущават се те и заплашват да спрат да плащат данъци, съобщи бТВ.\r\n\tПрах, строителен шум, разбити или липсващи и тъмни улици и тротоари и непрестанни задръствания заради единствените два изхода от квартала – такова е всекидневието на жителите му. Те настояват за цялостен план за развитието на квартала.\r\n\tТук сме, защото искаме бъдеще за децата си - къде да ги отглеждаме, къде да играят, къде да ги разхождаме. Всеки ден сме на разходка из квартала и няма тротоари, няма улици, движението е голямо, постоянно децата ни дишат прах. Има може би само два-три имота в целия квартал, пред които са изградили някаква инфраструктура. Там са малкото тротоари, казаха протестиращи пред БНТ.\r\n\tПред БНТ кметът на район „Лозенец\" коментира ситуацията в квартала. Той каза, че е готов на диалог с хората за подобряване на условията на живот: В крайна сметка сме набелязали мерки, които да могат да облекчат положението поне на първо време, за да можем да пристъпваме към по-дългосрочни действия, включително и промяна на подробните устройствени планове в района, за да може да се случи това, което хората искат, в крайна сметка ниското застрояване по-поетапно, по-бавно, това все пак е и ангажимент на съответните инвеститори\".", "date": "2018.03.10", "title": "Жители на квартал \"Витоша\" в София протестираха заради липсата на тротоари"}
{"url": "http://www.mediapool.bg/vila-na-narkotrafikant-shte-bade-novoto-posolstvo-na-kitai-v-kolumbiya-news276521.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tВилата на наркотрафикант и бивш съдружник на наркобарона Пабло Ескобар ще е новото посолство на Китай в Колумбия. Тя е била конфискувана от местните власти и е откупена от Китай, предаде Дарик радио, цитирайки Франс прес.\r\n\tКитай е платил около 16,6 милиона долара за къщата и земята й на площ около 5400 кв. м. Те са принадлежали на Гонсало Родригес Гача, по прякор Мексиканеца, един от най-опасните наркотрафиканти в Колумбия.\r\n\tСамата къща е с площ 554 кв. м и скоро ще стане новата китайска дипломатическа мисия в Колумбия. Това ще е едно от най-големите посолства в Латинска Америка. Имотът в луксозния квартал Ла Кабрера в северната част на Богота е конфискувана от държавата през 1995 г., шест години след смъртта на Родригес Гача, ръководител на военното крило на Меделинския картел. Той е убит на 15 декември 1989 г. след близо три десетилетия наркотрафик.\r\n\tЧетиридесет процента от сумата от продажбата ще отидат за националното правителство, по 25 процента за прокуратурата и за съдебните служби и 10 процента за полицията.", "date": "2018.03.10", "title": "Вила на наркотрафикант ще бъде новото посолство на Китай в Колумбия"}
{"url": "http://www.mediapool.bg/ot-rusiya-s-lyubov-i-oshte-neshto-news276529.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tРуският политолог Семьон Слепаков има теория, която добре обяснява неочаквано възникналото напрежение в отношенията между нашите две братски страни. Тази теория е \"патриотическа-еротическа\" и основната ѝ теза е, че външната политика на Русия стъпва на една предпоставка – да бъде обичана, колкото трудно или неудобно понякога да е това:\r\n\tА мы, а мы без любви не можем…\r\n\tА мы, а мы без любви не хотим…\r\n\tДля нас это чувство всех прочих важней и дороже,\r\n\tА мы без любви – не дадим, не дадим, не дадим!\r\n\t(Виж  за цялата теория.)\r\n\tПри посещението на руския патриарх Кирил у нас по повод честванията на 3-и март въпросът за липсата на достатъчнa (по руски оценки) българска любов беше остро и многократно повдигнат. Беше направена официална забележка на президента Радев, че българските чувства трябва да бъдат отправени единствено към руската страна, а не към други субекти на международните отношения (особено пък поляци, украинци, литовци или румънци). Многопосочната любов обърква и не може да създаде трайна и солидна основа на българо-руските отношения.\r\n\tНегативният бащински отзив на патриарха внесе смут сред българските сановници. Дали пък наистина не можем да се понапънем още малко и да удовлетворим високите руски изисквания за чистота и еднопосочност на чувството? Вярно е, че президентът и вицепрезидентът ни направиха много в това отношение: при посрещането вицепрезидентът дори се поклони на руската страна по-ниско, отколкото изглеждаше физически възможно. След като ескортира патриарха по време на визита му, президентът Радев пък търпеливо и без излишно достойнство изслуша огорчението на госта от липсата на достатъчна взаимност. Но накрая малко развали впечатлението, което не остана незабелязано от руската страна. Вместо дипломатично да си замълчи, президентът все пак опита да защити правото ни да почитаме и други народности, загинали за българската свобода.\r\n\tНужно ли беше това? Не трябваше ли просто да си признаем грешката и да помолим за прошка?\r\n\tНай-непремерена обаче беше реакцията на вицепремиера Валери Симеонов, който направо предизвика семеен скандал и в българо-руските, и в коалиционните си отношения. Когато стане дума за любов, на Валери Симеонов винаги може да се разчита за неприкритост на чувствата. За беда неговите се оказаха по-скоро в отрицателния спектър по отношение на персоната на руския патриарх. Симеонов повдигна иначе интересен въпрос за обекта любовта: дали тя трябва да е православието, КГБ или и двете заедно? Все пак едно е да обичаш първото, а съвсем друго – второто. Да не говорим и за двете едновременно. Българският \"патриот\" искрено се беше объркал какво точно се иска от него. Объркването при него обичайно води до нецензурност, чрез която мисълта му се избистря.\r\n\tТози път обаче това породи остра реакция в иначе любвеобилния и богоязлив негов партньор Волен Сидеров. Ранен в най-скъпото му – вярата – той не можеше да замълчи. И не замълча. А и в крайна сметка за всеки политически коректен субект – като ОП – е неприемливо вицепремиер на една страна да обижда висш представител на друга. Политическата коректност изисква извинение, което беше поискано от Сидеров, но отказано от Симеонов.\r\n\tГЕРБ опитаха да омаловажат конфликта в коалицията като въпрос не на геополитическа ориентация, а на възпитание. Или по-скоро на неговото (временно) отсъствие у вицепремиера и неочаквания му излишък у Сидеров. По централното питане на патриарх Кирил – за недостатъчната българска любов – Борисов и ГЕРБ не взеха пряко отношение. В разговор с президента Путин премиерът Борисов беше вече направил намек за малък подарък под формата на АЕЦ \"Белене\", който да изясни чувствата. Но Русия вече лесно не се хваща на нашите байганьовски галантности: ще ти подаря рокля, ама ако съседите и ЕС се съгласят да я платят. Сами разбирате, че такива предложения не са гаранция за истинска любов.   \r\n\tКогато и нашето външно министерство се умълча, руската страна се уплаши, че е останала неразбрана. И за да няма объркване по отношение на това, как трябва да бъде обичана, Русия направи публицистично предаване по централния си канал с участието на водещи експерти.\r\n\tУважаваният водещ на това предаване Владимир Соловьов (нещо като нашия Кошлуков) го започна ударно: \"Патриарх Кирил преподаде на българите урок по история\". Очевидно, любовта ни трябва да включва и толерантност, и уважение към дидактическите умения на Русия. Оттам нещата придобиха малко по-груб характер обаче в изказванията на мастития Семьон Багдасаров, директор на Центъра за проучване на страните от Близкия Изток и Централна Азия. Той каза следното: \"…целият проблем е в това, че днес в България на власт са предатели и негодници, които забравиха кой ги е освободил\".\r\n\tМалко несправедливо, изследователят постави под въпрос проруския характер на президента Радев и директно го обвини в пронатовство, завършвайки с недипломатичното: \"Какво искате от тези дегенерати, управници на България?\". Оттук всеки би се досетил, че основнaтa пречка пред любовта на Русия се оказват нашите управници, които чрез необяснима дегенерация са станали неатрактивни. (Макар че физиономично все още поразително напомнят на Тодор Живков.)\r\n\tЗа да няма никаква остатъчна неяснота, Багдасаров заяви: \"Трябва да помагаме да се сменят управниците и на украинския народ, и на българския. Да ги сменят!\". Любовта – когато е истинска – изисква жертви.\r\n\tТези малко крайни твърдения се оказаха всъщност доста солидна основа за консенсус между участниците в предаването. Някои опитаха да защитят верността на България в отношенията, но като цяло ни се наложи образ на изневеряващ партньор, който си е заслужил един средно добър пердах. Тезата за по-твърдо отношение беше подета от професор Виталий Третяков,  декан на Висшето телевизионно училище към МГУ, който ни удари направо в народния поет – Иван Вазов. \"Те не са братушки. Забравете за това.\" – категоричен беше професорът.\r\n\tВладимир Сергиенко, председател на Германския съюз на писателите за междунационално съгласие, предположи, че проблемът може да бъде решен не с насилие, а с по-меки средства. \"И разбира се, колкото по-малка е една държава, толкова по-лесно е да бъде купена. Цялата. Да се разреши такава вялотекуща мафия. Да бъде дадена кредитна карта с тлъста сметка на трима-четирима пиарове, които имат телевизии и вестници – и страната е купена.\" Тази оферта със сигурност е породила интерес сред изброените лица с телевизии и вестници, които в нашия случай се свеждат основно до едно. Което обаче, ако му четеш вестниците, все едно вече е било купено.\r\n\tСергей Михеев, политолог, повдигна един джендър чувствителен проблем, който също изглежда е пречка за руската любов към нас. Общението с Европа според него е извратило българите и ги е направило неспособни на братска любов: \"Г-н Багдасаров, между другото, спомена тук содомитите, макар и в друг контекст. Точно това е предателството – за един айфон, който ще ти дадат, да заемеш такава поза, за да те обладават така, както им харесва. Точно това са новите европейски ценности\".\r\n\tТук разговорът очевидно зави в леко скандална посока, но Виталий Третяков го върна към съществото му като изясни характера на посещението на патриарх Кирил у нас: \"Винаги съм твърдял, че Руската православна църква е второто руско Министерство на външните работи\". Така че всеки у нас, който си мисли, че става дума просто за култура или религия, моля да си вземе нужната бележка.\r\n\tКъм края на разговора се наложи тезата, че само с меки средства (като купуване) проблемите в двустранните ни отношения може и да не се решат. Затова беше приведен и руският стратегически опит: “Който побеждава, те тичат подир него. А после – при този, който ги храни. Такава им е психологията. Кой освен самите нас може да гарантира сигурността на Русия? А ние трябва да гарантираме сигурността на нашите съюзници. За чий са ни такива съюзници?\".\r\n\tРазговорът завърши тягостно за нас – явно още има много да работим, за да заслужим любовта на Русия, която в момента сякаш е разколебана дали и как да ни привлече. Добре познатата ни поговорка – \"бьет – значит любит\" – има опасност да се окаже основно доказателство за чувствата на Русия към нас.\r\n\tВ края на патриотично-еротическата си теория за руската външна политика Семьон Слепаков предлага една теза, с която категорично не съм съгласен. Специалистът твърди, че Русия може да изглежда като много привлекателна жена, но под одеждите ѝ се крие същност от друг пол. Същност, която, ако не бяха дебатите за Истанбулската конвенция, бих нарекъл трансджендър. Това, разбира се, не може да е вярно, макар че след срещите си с руската страна президентът Радев доби вид на човек, прозрял нелицеприятна тайна.", "date": "2018.03.10", "title": "От Русия с любов (и още нещо)"}
{"url": "http://www.mediapool.bg/voenniyat-parad-v-sasht-e-planiran-za-11-noemvri-news276523.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\t\r\n\tВоенният парад във Вашингтон, който поиска президентът на САЩ Доналд Тръмп, е планиран за 11 ноември - Денят на ветерана, съобщи тв каналът \"Фокс нюз\", като цитира изтекли от Пентагона документи. Планирано е парадът да премине между Белия дом и Капитолия, като в него ще участват основно самолети и колесни машини. Танкове няма да бъдат включени, за да не нанесат щети на настилките по улиците във Вашингтон. Това обаче щяло да бъде компенсирано със “засилен въздушен компонент“.\r\n\tАмериканският президент Доналд Тръмп поиска да бъде организиран военен парад във Вашингтон, след като присъства на такъв по случай Деня на Бастилията миналата година в Париж.", "date": "2018.03.10", "title": "Военният парад в САЩ е планиран за 11 ноември"}
{"url": "http://www.mediapool.bg/sadebna-ohrana-i-nadziratelite-v-zatvorite-protestiraha-za-po-visoki-zaplati-news276531.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЗа втори национален протест в столицата се събраха надзирателите и служителите в “Съдебна охрана” от цялата страна.\r\n\tТе настояват за 20% увеличение на заплатите и назначаване на още служители, подобряване на условията на труд и решаване на проблемите с натрупаните дни отпуск. Протестът е под надслов “Европа и за нас” и е под формата на митинг шествие.\r\n\tШествието бе от два лъча – от Съдебната палата и от Министерство на правосъдието, които се сляха в шествие до Министерство на финансите и до Министерския съвет.\r\n\tНад 20 автобуса и 100 коли трябва да са пристигнали в София за протестния митинг шествие.\r\n\tПовече от 70 души от Сливенския женски затвор са заявили участие в протеста, съобщава бТВ.\r\n\tПреговорите с министъра на правосъдието Цецка Цачева до момента са безрезултатни, като в края на февруари тя категорично обяви, че увеличение на заплатите с исканите 20 % тази година е невъзможно. По тази причина в открито писмо Синдикатът на служителите в затворите покани на днешния протест премиера Бойко Борисов и министъра на финансите Владислав Горанов с надеждата преговорите да продължат с тях, съобщава БНР.\r\n\tНадзирателите обявяват готовност протестите им да продължат до изпълнение на исканията им, а ако днес никой не им обърне внимание, следващия пик на недоволството ще бъде на 26-ти и 27-ми март, когато в България пристигат всички правосъдни министри от Европейския съюз.", "date": "2018.03.10", "title": "Съдебна охрана и надзирателите в затворите протестираха за по-високи заплати"}
{"url": "http://www.mediapool.bg/koshlukov-mahna-produtsent-na-predavaneto-denyat-zapochva-s-kultura-news276532.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tДългогодишният кадър на БНТ и продуцент на предаването “Денят започва с култура” Весела Петрова от петък вечерта вече не е в екипа на предаването. Това се е случило след заповед, подписана от програмния директор на БНТ 1 Емил Кошлуков. За “нареждането” не са били информирани нито генералният директор на обществената телевизия Константин Каменаров, нито главният продуцент на медията.\r\n\tВ петък Кошлуков подписва документ, с който нарежда оптимизация на екипа на “Денят започва с култура”. От съдържането му става ясно, че предаването което в момента работи с два екипа и двама продуценти, трябва да се прави отново от два екипа, но само с един продуцент. Името му е упоменато – Васил Христов. Колежката му Весела Петрова обаче не фигурира в заповедта, което автоматично я изключва от “Денят започва с култура”.\r\n\tПетрова не е формално уволнена. “Няма заповед за уволнение, но след като не съм в екипа на предаването, не е ясно какво ще работя”, каза тя пред Mediapool.\r\n\tВесела Петрова е дългогодишен кадър на БНТ със стаж над 20 години в дирекция “Информация”. Тя участва в създаването на формата “Денят започва с култура” преди седем години и оттогава е част от екипа на предаването.\r\n\tЗа последно зрителите я видяха на протеста в защита на предаването, когато Кошлуков опита да наложи цензура върху него.\r\n\tНа 22 януари екипът на \"Денят започва с култура\" обяви в ефир декларация за оказвания натиск върху предаването, след което журналисти и граждани се събраха на протест с искане за оставката на Кошлуков. По време на демонстрацията Петрова разкритикува изказванията на програмния шеф на телевизията и основно възраженията му срещу ниския рейтинг на предаването.\r\n\t“Знаете как се прави два часа жив ефир всеки ден. Работим и в събота и неделя, за да подготвим предаването за понеделник. А колкото до критиките, че то било на елитарен език, няма как да е друг при гостите, които каним\", каза тогава тя.\r\n\tСкоро след това Кошлуков е поискал от Петрова като продуцент да направи рейтингов анализ на предаването. При представянето му тя сравнила гледаемостта на “Денят започва с култура” с това на предаването преди него – сутрешния блок на Канал 1, както и на това след него - “Здравето отблизо”. Разликите били малки – няколко десети от процента. В резултат Кошлуков обвинил Петрова, че не тя е правила анализа. Малко след това със заповедта от петък той фактически в отстранява от предаването. \r\n\tВ края на януари стана ясно, че бившият депутат от \"Новото време\" Емил Кошлуков, чиято кариера в управлението на медии минава през фалиралите тв канали ТВ 7 и Нюз 7 (финансирани от КТБ), както и в партийния тв канал на \"Атака\" – \"Алфа\", е решил да се справи с по-независимите гласове в БНТ, като ползва претекста, че иска да повиши рейтинга. Така например на \"Денят започва с култура\" било препоръчано да се преориентира към лайфстайл тематика. Опитът му бе посрещнат с протести както от страна на екипа на телевизията, така и от страна на граждани.", "date": "2018.03.10", "title": "Кошлуков махна продуцент на предаването \"Денят започва с култура\""}
{"url": "http://www.mediapool.bg/zaradi-avariya-veliko-tarnovo-i-14-sela-ostavat-bez-voda-news276525.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tВелико Търново и още 14 населени места в областта ще бъдат без вода два дни, заради авария на централен водопровод, съобщи пресцентърът на общината.\r\n\tОсвен Велико Търново без вода в събота и неделя ще бъдат Дебелец, както и селата Самоводене, Момин сбор, Малки чифлик, Пчелище, Присово, Пушево, Балван, Леденик, Шемшево, Беляковец, Ветринци, Емен и Ново село.\r\n\tПричината е авария на централен водопровод, намиращ се в землището на село Присово.\r\n\tОт \"ВиК Йовковци\" посочват, че водоподаването ще бъде ограничено до 24.00 ч. в неделя. От дружеството уверяват, че при възможност аварията ще бъде отстранена и по-рано от крайния срок.\r\n\tПо информация на БНТ водоноски осигуряват вода за битови нужди. Жителите на града се запасяват с минерална вода като в малки магазини тя била вече изчерпана.\r\n\tВ областния град живеят близо 90 хил. души по данни на статистическия институт.", "date": "2018.03.10", "title": "Заради авария Велико Търново и 14 села остават без вода"}
{"url": "http://www.mediapool.bg/balgarski-moryak-e-zaginal-pri-pozhar-news276534.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\t\r\n\tБългарски моряк е загинал при избухването на пожар на борда на кораба \"Героите на Севастопол\", който плава към Сочи, съобщи в събота \"Параходство Български морски флот\" АД.\r\n\tИнцидентът е станал вчера. Огънят е избухнал в кабината на загиналия, който обаче не е бил на вахта. Екипажът веднага потушил пожара и огънят не е успял да се разпространина кораба. Други пострадали няма. В ход е разследване на трагичния инцидент.", "date": "2018.03.10", "title": "Български моряк е загинал при пожар"}
{"url": "http://www.mediapool.bg/erdogan-kritikuva-nato-che-ne-podkrepya-turskata-opozitsiya-v-siriya-news276533.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tТурският президент Реджеп Тайип Ердоган критикува НАТО за това, че не оказва подкрепа за турската военна операция \"Маслинова клонка\", насочена срещу сирийските кюрдски бойци в Северна Сирия, съобщи БТА, цитирайки Асошиейтед прес.\r\n\t\"Хей, НАТО, къде си ти?\", запита Ердоган, който говори пред свои поддръжници. Той обвини Алианса в двойни стандарти.\r\n\tЕрдоган посочи още, че Турция е изпращала свои военни в конфликтни зони, когато е била молена за това, но не получава подкрепа в замяна на това.\r\n\tТурският президент призова НАТО да окаже подкрепа на страната му, като посочи, че \"границите й точно в момента са изложени на заплаха\".\r\n\tТурция започна на 20 януари военната операция \"Маслинова клонка\" в района на сирийския град Африн, насочена срещу сирийските кюрдски милиции Сили за защита на народа и Партията на демократичния съюз, които Анкара смята за терористични организации, свързани с нелегалната Кюрдска работническа партия (ПКК).", "date": "2018.03.10", "title": "Ердоган критикува НАТО, че не подкрепя турската опозиция в Сирия"}
{"url": "http://www.mediapool.bg/putin-pred-en-bi-si-ne-sme-se-namesvali-v-izborite-v-sasht-kakvo-kato-hakerite-sa-rusnatsi-news276530.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tРусия не насърчава намесата в изборите на други държави и не се занимава с такива действия, заяви руският президент Владимир Путин в интервю за американската телевизия Ен Би Си, предаде ТАСС.\r\n\tТой каза още, че хората, които САЩ обвиняват в намеса в американските президентски избори от 2016 г., не са представители на руското правителство.\r\n\t\"И какво като са руснаци? Има 146 милиона руснаци, и какво от това?\", посочи той.\r\n\tНа 16 февруари САЩ повдигнаха обвинения на 16 руснаци и три руски организации за опит за намеса в американските политически процеси по време на предизборната кампания през 2016 г.\r\n\tПутин заявява, че не изключва възможността тези обвинени от САЩ руснаци да са работили за американци. \"Тези хора не са държавни служители. Възможно е някои от тях да са работили за някой от кандидатите за президент на САЩ\", казва той.\r\n\tПрезидентът на Русия подчертава, че Москва никога няма да предаде на САЩ обвинените от тях руснаци. \"Никога. Русия не екстрадира своите граждани, точно както и САЩ. Нима САЩ екстрадират свои граждани някъде другаде? Това първо. Второ, не виждам тези хора да са извършили нещо незаконно\", заявява Путин.\r\n\t\"Русия не разполага с възможностите на САЩ за кибератаки. Нямаме средствата, с които разполагате вие, нямаме глобалните средства за масова информация, с които разполагате вие. Имаме само \"Ръша тудей\", каза Путин в отговор на водещата Мегин Кели за кибервойната между двете страни.\r\n\tТвърденията за използване на химически оръжия от сирийските власти са фалшиви новини, заявява руският президент. \"Сирийското правителство отдавна е унищожило химическите си оръжия\", казва той.\r\n\tПред американската медия Путин определя президента на САЩ Доналд Тръмп като бизнесмен с голям опит, който се отнася с уважение към хората, с които работи. Руският президент заявява, че самият той не ползва \"Туитър\" и не чете туитовете на Тръмп.\r\n\t\"Имам други начини да изразя гледната си точка или да реализирам решенията си. Доналд е по-модерен човек\", казва Путин и допълва, че никога не се е срещал с Тръмп преди той да се кандидатира за президент на САЩ.", "date": "2018.03.10", "title": "Путин пред Ен Би Си: Не сме се намесвали в изборите в САЩ, какво като хакерите са руснаци?"}
{"url": "http://www.mediapool.bg/sasht-podgotvyat-sdelka-sas-severna-koreya-news276535.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСъединените щати подготвят сделка със Северна Корея. Това съобщи в “Туитър” американският президент Доналд Тръмп.\r\n\tВ съобщението си държавният глава добавя, че споразумението ще бъде от полза за целия свят.\r\n\tВчера стана ясно, че Тръмп се е съгласил да се срещне със севернокорейския лидер Ким Чен-ун.\r\n\tОт Белия дом обаче подчертаха, че това няма да се случи, докато Пхенян не предприеме конкретни действия.", "date": "2018.03.10", "title": "САЩ подготвят сделка със Северна Корея"}
{"url": "http://www.mediapool.bg/noshtnite-valtsi-se-sdobili-s-propuski-za-strogo-ohranyavan-moleben-otsluzhen-ot-ruskiya-patriarh-news276536.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПропуски за строго охранявания храм-паметник Рождество Христово на Шипка са получили представители на българското поделение на руския рокерски клуб “Нощни вълци”. Те са били там за посещението на руския патриарх Кирил на 3 март. Това стана ясно от предаването \"Вяра и общество\" по БНТ, което излъчи кадри от вътрешността на слабо посетения заради извънредните мерки за сигурност този ден храм.\r\n\tТ нар. Вълци присъстваха на благодарствения молебен по повод юбилейните тържества с участието с главата на Българската православна църква патриарх Неофит и главата на Руската църква Кирил, както и на президента Румен Радев.\r\n\tПосещението на руския патриарх бе съпроводена с извънредни мерки за сигурност и многолюдна охрана, а полицейски служители посещаваха по домовете хора и ги предупреждаваха да не отправят заплахи към Кирил чрез Фейсбук.\r\n\tПред БНТ в събота Денчо Златанов, президент на рокерската организация обясни, че получаването на пропуск за храма било по проста процедура, достъпна за всеки гражданин, а именно - молба с посочване на ЕГН до общината в Казанлък. \"Като български гражданин имам право да присъствам в българска църква. Това, че сме там, е божие дело\", каза той и припомни, че Вълците са участвали и в молебена при всътпването в длъжност на президента Радев.\r\n\tВ отговор на въпроси Златанов уточни, че българското поделение на \"Нощни вълци\" харесва патриотичните прояви на руската организация. Той все пак уточни, че имали някои различия, например, не споделя лозунга \"На небето е бог, а на земята - Русия\".\r\n\tВъзникнал през май 1989 г. като първия в СССР клуб на любители на мотори, \"Нощни вълци\" има репутация на една от най-активните националистически структури, подкрепяни и финансирани от Кремъл. Нейният основател и лидер Александър Залдостанов - Хирург, е сред санкционираните от САЩ и Канада заради личното му участие в превземането на обекти на украинската отбрана и система за сигурност в Крим.", "date": "2018.03.10", "title": "\"Нощните вълци\" се сдобили с пропуски за строго охраняван молебен, отслужен от руския патриарх"}
