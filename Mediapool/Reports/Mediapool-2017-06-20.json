{"url": "http://www.mediapool.bg/zhertvite-na-pozhara-v-portugaliya-se-uvelichiha-s-edna-news265493.html", "text": "Армията се включи в гасенето на големия пожар в Централна Португалия. Пламъците отнеха живота на над 60 души. Снощи жертвите се увеличиха с една, след като ранен пожарникар почина от раните си в болница.\r\n\tНад 1000 огнеборци гасят пожара, подпомагани от самолети и хеликоптери от Испания и Франция.\r\n\tВъпреки, че властите твърдят, че реакцията на службите е била адекватна, продължава дебата дали трябва да се въведе нова система за предупреждение. За пример се дава Австралия, където след поредица смъртоносни пожари беше въведено известяване с SMS-и и задължителни извънредни емисии по телевизията.", "date": "2017.06.20", "title": "Жертвите на пожара в Португалия се увеличиха с една"}
{"url": "http://www.mediapool.bg/izslushvat-balgarskiya-kandidat-za-evrokomisar-mariya-gabriel-news265491.html", "text": "Две комисии ще изслушват във вторник в Брюксел българския кандидат за еврокомисар Мария Габриел по въпросите за цифровата икономика, съобщава бТВ.\r\n\t \r\n\tИзслушването на Габриел, която беше номинирана от председателя на Европейската комисия Жан-Клод Юнкер за комисар с ресор цифрова икономика и цифрово общество, ще започне в 16 часа българско време и ще продължи три часа.\r\n\t\r\n\tЕвропейският парламент ще гласува в пленарна зала през юли дали да одобри нейното встъпване в длъжност.\r\n\t \r\n\t\r\n\tДискусията ще бъде водена от комисията по промишленост, изследвания и енергетика и култура и образование. Комисиите по вътрешен пазар,правни въпроси и граждански свободи също ще бъдат част от разговорите.", "date": "2017.06.20", "title": "Изслушват българския кандидат за еврокомисар Мария Габриел"}
{"url": "http://www.mediapool.bg/dvama-holandski-zhurnalisti-sa-otvlecheni-v-kolumbiya-news265492.html", "text": "Двама холандски журналисти са били отвлечени в североизточата част на Колумбия от ляворадикалната организация Армия за национално освобождение, съобщава БГНЕС.\r\n\tТелевизионният журналист Дерк Йоханес Болт и операторът Еуджинио Ернест Мари са били отвлечени по време на работа в град Ел Тара в Северен Сентандер, който се намира на границата с Венецуела.\r\n\tКолумбийските военни започваха спасителна операция за издирване на заложниците.\r\n\tАрмията за национално освобождение се състои от 2000 души и е втората по численост бунтовническа групировка в Колумбия след Въоръжени революционни сили на Колумбия.", "date": "2017.06.20", "title": "Двама холандски журналисти са отвлечени в Колумбия"}
{"url": "http://www.mediapool.bg/balgarite-sa-sred-nai-doverchivite-v-evropa-news265550.html", "text": "Българите се очертават като най-доверчивата нация в Европейския съюз с доста над средния за Европа процент на доверие в социалните мрежи, интернет новините, европейските институции, търговските марки и са безспорен лидер по вяра в семейството. Това сочат данните от изданието Наблюдател (Observatoire) за 2017 г. на френската финансова група БНП-Париба\", което от 1985 г. насам разглежда потребителските нагласи в страните от ЕС. България за пръв път е включена в доклада.\r\n\tБългарите имат най-високо ниво на доверие в семейството сред страните от ЕС като 95% са заявили, че вярват на най-близките си при среден за ЕС процент от 92 на сто. Доверие в евро институциите имат 45% от сънародниците ни, докато средното ниво за ЕС е 32%. Близо 60% от българите вярват на интернет, а средното за ЕС е 40%. Над 50% от хората в България се доверяват на социалните медии, докато средният процент за ЕС е 31%.\r\n\tОбяснението за тенденцията за доверието в интернет е бързият и изгоден достъп до мрежата в България. Страната ни е сред водещите в ЕС по отношение на скоростта на мобилния и фиксирания интернет и поради това все повече хора използват мрежата за информиране и забавление за сметка на традиционните медии.\r\n\tБългарите вярват и на финансовите компании с 38% положителни отговори, докато средното за останалите държави e 30%.\r\n\tЕдна трета от хората у нас също така вярват в доброто бъдеще, но тук по-оптимистични от нас са румънците с 50% и датчаните с 49%. Най-големите песимисти относно бъдещето са италианците с 19% вяра в него и германците с 21%.\r\n\tОптимизмът в бъдещето е в основата на заявеното намерение за по-големи разходи. В България 69% от интервюираните са отговорили, че възнамеряват да харчат повече. Това е много по-високо от средното ниво за ЕС от 46%. В същото време, по отношение на намеренията за спестяване сме под средното ниво за ЕС от 41%. За България цифрата е 26% и това е най-ниският показател за всички проучвани държави.\r\n\tВярата в светлото бъдеще е свързана с увеличението на заплатите\r\n\tЗа 59% от българите увереността в бъдещето идва най-вече от ръста на заплатите, при среден  процент за Европа от 40%. Обяснението е значителната разлика между жизнения стандарт в България и по-развитите западни страни. Ръстът на заплатите е от най-малко значение за хората в Дания със 17%, Великобритания с 26% и Германия с 27%.\r\n\tВторият по важност фактор за увереността в бъдещето е спадът на безработицата. Той е бил посочен от 44% от българските участници в Наблюдателя за 2017 г.  Средното за ЕС е 32%, а този фактор е най-маловажен за италианците, от които едва 4% са дали положителен отговор.\r\n\tНа трета позиция 35% от хората в България поставят ръста на икономиката. Средното за ЕС е 29%, а това е най-важно за италианците и испанците с 41%. Най-малко внимание на ръста на икономиката отдават германците с 12%.\r\n\tБългарите търсят съвет и мнението на други хора, когато вземат решение за покупка. Най-много вярваме на препоръките на семейство и приятели с 92% положителни отговори, което е по-високо от средното ниво за ЕС от 84%. При нас е по-високо и нивото на доверие към мненията, споделени в социалните медии – 74% при средно ниво за ЕС от 63%.\r\n\tПовече от половината хора в България вярват на търговските марки, сочат още данните от проучването. С 51% сме близо до средното ниво за ЕС от 46%. Най-голямо доверие към марки имат британците с 55% положителни отговори.\r\n\tПо отношение на лоялността към марки ние и румънците сме с най-високи показатели. В Румъния 81% от хората избират един и същи бранд, а в България – 80%. Средното за ЕС е 71%.\r\n\tДруга интересна тенденция е, че 77% от хората в България знаят предварително продукт на коя марка ще купят и сме близо до средното ниво за ЕС, което е 72%. По отношение на новите брандове, 56% от българите посочват, че биха пробвали такъв продукт, което е по-високо от средното ниво за ЕС от 47%.\r\n\tБългарите имат най-високо ниво на доверие в ЕС към сертификатите за качество – 84% са посочили, че вярват на брандове с такива етикети. Средният показател за ЕС е 68%.", "date": "2017.06.20", "title": "Българите са сред най-доверчивите в Европа"}
{"url": "http://www.mediapool.bg/lozan-panov-se-otkaza-ot-avtomobila-na-nso-news265503.html", "text": "Председателят на Върховния касационен съд (ВКС) Лозан Панов се отказва от служебния автомобил, предоставен му от Националната служба за охрана (НСО), обяви самият той във вторник. Причина за решението му е постановеният преди ден отказ на Военно-окръжната прокуратура да образува разследване за инцидента с развитите и липсващи болтове от задната лява гума на първата кола на НСО – \"Мерцедес\" класа, която ползваше магистратът.\r\n\tПанов и шофьорът му установиха, че два от въпросните болтове липсват, а останалите три са разхлабени на връщане от командировка в Берковица на 1 юни. Шефът на ВКС уведоми няколко дни по-късно президента Румен Радев, а впоследствие прокуратурата започна проверка.\r\n\tВ понеделник наблюдаващият военен обвинител полк. Спас Илиев заключи, че нямало данни за престъпление – болтовете да са развити от служители на НСО или от \"трети лица\". В постановлението си той посочваше, че най-вероятно гумата се е разхлабила заради многото завои по пътя от Берковица до София. Илиев дори допусна, че било възможно шофьорът на Панов умишлено да е разхлабил болтовете, уточнявайки, че двамата се познавали от \"детски години\". От постановлението така не стана ясно какви са причините разследващият да спомене подобна версия при положение, че сам подчертава, че доказателства за нея липсват.\r\n\t\"За мен е странна констатацията, че специализираният транспорт на НСО предлага S класа, на която могат болтовете при интензивно движение със завои да се саморазвият до изпадане. В постановлението на прокуратурата не се казват няколко важни обстоятелства, за които съм дал своите обяснения. Първо, с водача на автомобила сме информирали НСО и неговите началници, говорил съм с директора и съм обяснил какво се е случило, разбирам, че той не е разбрал. На следващия ден съм написал писмо до НСО. Това е и причината няколко дни по-късно да информирам президента. Едва след това имаше реакция на прокуратурата\", коментира във вторник Панов пред медиите.\r\n\tПо думите му версията на полк. Илиев за саморазвиването на петте болта на задната лява гума на луксозния автомобил на НСО означава само едно – \"че няма сигурност при осигуряването на специализирания транспорт на НСО и в този смисъл това, което мога да направя, е да се откажа от използването на автомобил на НСО и да ползвам автомобилите на ВКС, което направих още днес\".\r\n\tПанов ще уведоми своевременно началника на НСО Ангел Антонов за решението си, като изрази надеждата този път той да разбере какво му казва. Председателят на ВКС категорично изключи версията шофьорът, с когото е пътувал до Берковица, да е развил умишлено болтовете.\r\n\t\"Днес се придвижих с автомобил на съда и не виждам нищо лошо и нередно. Никой не може да ме задължи да ползвам такъв транспорт. Ще направя каквото е необходимо\", добави върховният съдия след заседанието на Съдийската колегия на ВСС.\r\n\tПо-късно във вторник говорителят на главния прокурор Румяна Арнаудова разясни пред медиите, че две независими една от друга експертизи подкрепят тезата, че болтовете в случая са се саморазвили. По думите й специалистите, ангажирани с проверката, посочили, че колата на НСО не е дефектна и въпреки високия си клас, е възможно болтовете да се саморазвият.\r\n\t\"Изследвано е минута по минута почти – какво е било поведението и на шофьора, и на автомобила, и единствено в град Берковица, по данни на самия шофьор, е имало едни 15 минути, в които той твърди, че е оставил автомобила без надзор\", коментира Арнаудова, подчертавайки че няма никакви доказателства за друга версия.\r\n\tТя разказа още, че единият от експертите, който е представител на марката за България, е заявил, че саморазвиване на болтовете е възможно, ако пътят, по който се движи колата, има завои и неравности. Другите двама обясняват още, че това може да се случи, ако с колата е шофирана агресивно – например с рязко ускоряване и спиране или т.нар. дрифт на място.\"Съдиите се довериха на съвестта си\"\r\n\tМеждувременно Лозан П\r\n\t\"Съдиите се довериха на съвестта си, за да имат Висш съдебен съвет, в който да побеждават аргументите, нормалността, изобщо, коректният диалог. Надявам се, че това ще се случи\", добави висшият магистрат.\r\n\tТой за пореден път потвърди позицията си, че парламентарната квота в кадровия орган на съдебната власт трябва да бъде намалена, за да има мнозинство на съдии, избрани от съдии.\r\n\t\"Имаме шестима съдии, избирани от магистратите, имаме шестима, избирани от парламента и двамата председатели на ВКС и ВАС. Те не се избират от магистратите, а от Пленума на ВСС. Той се състои само от шестима магистрати съдии, а останалите са избрани от квотата на колегите прокурори, един следовател и 11 избирани от парламента. Очевидно е, че когато говорим за несъстояла се реформа, то точно това не се случи през онзи декември на 2015 г. Посоката на реформата, за мен, категорично трябва да бъде насочена към намаляване на парламентарната квота във ВСС – не за нейното премахване, а за намаляване, за да може обществото чрез парламента да има своята позиция във ВСС\", обясни председателят на ВКС.Съдийската колегия поздрави новоизбраните членове на ВСС\r\n\tМалко по-рано Съдийската колегия на ВСС поздрави избраните от съдиите шестима членове на съвета – Цветинка Пашкунова, Красимир Шекерджиев, Олга Керелска и Севдалин Мавров от Върховния касационен съд, Атанаска Дишева от Върховния административен съд и председателят на Бургаския окръжен съд Боряна Димитрова.\r\n\tПо време на заседанието стана ясно, че някои неуспели кандидати са заявили намерение да обжалват резултатите от вота пред съда и затова искат от ВСС да качи на сайта си запис от гласуването. Подобна заявка направи още в нощта на втория тур в неделя бившият председател на Софийския районен съд Методи Лалов, който получи само 193 гласа подкрепа.\r\n\tГаля Георгиева първа взе думата, за да поздрави избраните кандидати, както и тези, които не са събрали необходимите им гласове. Тя предложи колегията да покани на свои заседания новоизбраните членове на ВСС като израз на приемственост. Колегата й Калин Калпакчиев пък изрази идея настоящият състав на ВСС да обобщи какво е свършил през мандата си, както и това, което не е успял.\r\n\tСъдийската колегия специално отбеляза заслугата на главния секретар на съвета Димитър Тончев за безупречната организация на изборите от професионалната квота. По този повод председателят на ВАС Георги Колев предложи да се обмисли някакъв вариант за компенсации и стимулиране на служителите от администрацията, защото положените от тях усилия са били на изключително високо ниво.", "date": "2017.06.20", "title": "Лозан Панов се отказa от автомобила на НСО"}
{"url": "http://www.mediapool.bg/pazarnata-energetika-se-okaza-zavisima-ot-badeshtata-otraslova-strategiya-news265528.html", "text": "Коментираното от години пълно освобождаване на енергийния пазар, което също така от години се отлага по една или друга причина, сега се оказа зависимо от бъдещата стратегия за развитието на енергетиката с хоризонт до 2050 г. Документът се очаква да е готов през септември 2017 г. и да обедини около себе си всички политически сили, за да се изпълнява, а не да се ревизира постоянно.\r\n\tЗа плавното либерализиране на енергийния пазар през 2016 г. Световната банка подготви анализ, според който за петгодишен период цената на тока трябва да се повишава с 2 процента всяка година, постепенно цялата произвеждана от електроцентралите енергия да се продава през борсата и да се предприемат редица структури реформи. Предсрочните парламентарни избори през март 2017 г. забавиха допълнително изпълнението на предлаганите от Световната банка мерки.\r\n\tСега се очертава ново отлагане в очакване на новата енергийна стратегия.\r\n\tПредседателят на Комисията за енергийно и водно регулиране Иван Иванов коментира във вторник по време на конференция, посветена на индустрията, енергетиката и климатичните промени, че създаването на енергийна стратегия с фундаментална визия и стратегически приоритети, която да бъде утвърдена от Народното събрание, е рамката, която ще осъществи пълната либерализация на енергийния пазар.\r\n\tПо този начин няма да се водят спорове по един или друг проект и няма да има сблъсъци на лобита от различни сектори от българската енергетика за това как да върви отрасълът, посочи Иванов.\n\n\r\n\tТой обаче остава оптимист, че след пет години страната ни ще има напълно либерализиран енергиен пазар.\r\n\tМежду три и пет години е препоръчваният от СБ срок за пълно освобождаване на цената на електроенергията и формирането й изцяло на пазарни принципи.\r\n\tСпоред Иванов краят на 2018 г. е достатъчен срок за излизането на свободния пазар на всички фирми, а за домакинствата това да се случи от 2021 г. той смята, че пазарната енергетика трябва да се случва плавно. Ускорената либерализация може да доведе до съществени проблеми в целия сектор, заради нарушена конкурентност на някои дружества.\r\n\tПроцесът на либерализацията ще гарантира предсказуем пазар, устойчива среда и финансово стабилни компании без обаче да се забравят и енергийно уязвимите потребители, коментира Иванов.\r\n\tЗа да се върви към либерализиран пазар у нас, трябва да се увеличат продаваните количества електроенергия на борсата за ток и тя да се свърже с регионалните борси, а на следващ етап и в европейските.\r\n\tЛиберализацията е процес, който се явява инструмент за постигане на големите цели в енергетиката на страната - създаване на свободен, предсказуем и устойчив енергиен пазар, на устойчива регулаторна среда, на енергийни компании, които имат способността в конкурентна среда да бъдат финансово стабилни, като заедно с това трябва да се намери и решение на проблема със защита на енергийно уязвими потребители, заяви още регулаторният шеф.\r\n\tКЕВР ще има съществен принос за освобождаването на енергийния пазар, тъй като голяма част от нормативните актове за това са нейна работа, след като парламентът одобри съответните законови поправки, които ще отнемат задължението на \"Националната електрическа компания\" да купува всичкия ток на пазара, включително по преференциални тарифи.", "date": "2017.06.20", "title": "Пазарната енергетика се оказа зависима от бъдещата отраслова стратегия"}
{"url": "http://www.mediapool.bg/glavniyat-prokuror-poiska-imunitetite-na-dvama-deputati-ot-bsp-i-gerb-news265512.html", "text": "Главният прокурор Сотир Цацаров поиска имунитета на двама народни представителите – единият от ГЕРБ, другият от БСП.\r\n\tОбвинението е поискало снемане на депутатската защита на Манол Генов от БСП заради няколко разследвания.\r\n\tНалице са доказателства, че от 1 до 30 март 2017 г. Генов в съучастие с Николай Христев е предлагал на асеновградчани по 25 лв., за да гласуват за него и за политическтата партия, която представлява в парламентарните избори, съобщават от държавното обвинение..\r\n\tИма данни и за това, че през март 2017 г. депутатът от ГЕРБ е склонил главния архитект на Асеновград да съгласува проектната документация за строителство в терен, попадащ под защитата на културното наследство и разположен в охранителната зона на групов паметник на културата “Метошка махала\".\r\n\tДругият депутатски имунитет, поискан от държавното обвинение, е на парламентариста Димитър Гамишев от ГЕРБ.\n\n\r\n\tТой е предаден на съд за това, че в края на ноември 2014 г. в благоевградското село Копривлен блъснал по непредпазливост пресичащ пътното платно местен жител, който загинал. Разследването показва, че Гамишев се е движил с личния си автомобил със скорост около 68 км/час при позволена 50 км/час.\r\n\tНа 15 май тази година адвокатът на подсъдимия предоставил удостоверение, че клиентът му има имунитет, тъй като е избран за народен представител. Това принудило съда в Благоевград да прекрати наказателното производство срещу Гамишев, като го изпрати за разглеждане в Софийски градски съд.\r\n\tТочно заради това главният прокурор е поискал имунитета на Гамишев, за да продължи наказателното производство.\r\n\t\"Отказвам се от имунитета си. Прокуратурата да изчисти казусите и името ми\", каза в свое изявление Манол Генов от БСП.\r\n\tГенов каза, че още след проверката на прокуратурата и ДАНС в община Асеновград, е имал подозрения, че ще се появят и претенции към него. Продължавам и до момента да не намирам причината за подобна връзка, освен ако не е тенденциозна. Иска ми се да не е така, каза депутатът. Нека прокуратурата разследва каквото е необходимо и вярвам, че съмненията, още повече във вид на обвинения, ще бъдат изчистени с доказателства. заяви Манол Генов.\r\n\tЛидерът на БСП Корнелия Нинова каза, че от партията застават зад колегата си и се надяват на бързо и обективно разследване, което ще даде възможност Манол Генов да си изчисти името.\r\n\tНародният представител от ГЕРБ Димитър Гамишев също съобщи, че се отказва от депутатската си защита. Той ще внесе в сряда заявление до ръководството на Народното събрание, с което изразява съгласието си да бъде снет депутатския му имунитет.", "date": "2017.06.20", "title": "Главният прокурор поиска имунитетите на двама депутати от БСП и ГЕРБ"}
{"url": "http://www.mediapool.bg/atentatorat-ot-shanz-elize-e-imal-skrivalishte-za-orazhie-v-doma-si-news265499.html", "text": "Френската полиция откри скривалище за оръжие в дома на 31-годишния Адам Джазири, загинал при неуспешен атентат на парижкия булевард \"Шанз-Елизе\" вчера. Това съобщи запознат източник, цитиран от Франс прес.\r\n\tДжазири, който от 2015 г. бил регистриран от разузнавателните служби като заплаха за националната сигурност заради принадлежност към радикално ислямистко движение, имал девет оръжия, за които властите знаели, включително три регистрирани: 9-милиметрови пистолети \"Зиг Зауер\" и \"Глок\" и автомат тип \"Калашников\", уточни източникът.\r\n\tЦитиран от Ройтерс съдебен източник каза, че атентаторът е имал разрешително за оръжие въпреки, че е бил в списъка на службите за сигурност заради връзки с радикалния ислям.\r\n\tВ колата на Джазири, с която той се вряза в микробус на жандармерията на булевард \"Шанз-Елизе\", бяха открити автомат, два пистолета, боеприпаси и две големи газови бутилки.\r\n\tФренският премиер Едуар Филип каза, че мъжът получил разрешителното за оръжие, преди да попадне в регистрите на службите като потенциална екстремистка заплаха. По времето, когато било издадено разрешителното, властите нямали причина да откажат, допълни премиерът.\n\n\r\n\tФилип каза, че е много възможно разрешителното да е било в сила и след като нападателят вече е бил включен в картотеката на службите за сигурност, а три близки до разследването източника потвърдиха, че е било така.\r\n\tДжазири бил включен в т.нар. досиета “S - картотека на хората, регистрирани от разузнавателните служби като заплаха за националната сигурност. Хората от този списък са подложени на наблюдение, чиято интензивност варира според степента на заплаха, която представляват.\r\n\tПо-рано рано полицията арестува четирима души от семейството на атентатора.\r\n\tБившата съпруга на Адам Дзазири, брат му и съпругата на последния са задържани вчера следобед по време на обиск в жилището на семейството в Плеси-Пате, градче на 30 км южно от Париж.\r\n\tВечерта бе арестуван и бащата на извършителя.\r\n\tБаща му заявил пред Франс прес, че Адам е притежавал \"регистрирано оръжие и се е упражнявал в стрелба\".\r\n\tФренският вътрешен министър Жерар Колон съобщи, че в сряда ще представи на министерския съвет законопроект за удължаване на извънредното положение, считано от 15 юли тази година, до 1 ноември тази година.\r\n\tФранция е в състояние на извънредно положение от атентатите на 13 ноември 2015 г. в Париж, в които загинаха 130 души. От януари 2015 до момента при атентати във Франция, по-специално срещу сили на реда, са загинали 239 души, допълва Франс прес.", "date": "2017.06.20", "title": "Атентаторът от “Шанз Елизе“ е имал скривалище за оръжие в дома си"}
{"url": "http://www.mediapool.bg/na-zapadniya-bryag-zapochva-stroitelstvoto-na-parvoto-novo-evreisko-selishte-ot-25-godini-news265531.html", "text": "Строителството на първото от 25 години ново еврейско селище на Западния бряг на река Йордан започна днес, съобщи ДПА.\r\n\tРазширяването на съществуващите еврейски селища на Западния бряг - територия, която Израел окупира след близкоизточната война през 1967 г., е една от основните причини за конфликта между Израел и палестинците. Около 160 хиляди еврейски заселници живеят на Западния бряг и в Източен Ерусалим.\r\n\t\"След десетилетия имам честта да съм първият премиер, който ще построи селище в Юдея и Самария\", заяви министър-председателят Бенямин Нетаняху, наричайки Западния бряг с библейското му име. \"Никога не е имало и няма да има толкова добре настроено към селищата правителство като нашето\", добави той.\r\n\tНовото селище ще приюти жителите от еврейската колония Амона, която беше разрушена през февруари.\r\n\tНамерението на израелското правителство беше разкритикувано през март както в Израел, така и в чужбина. Генералният секретар на ООН Антониу Гутериш го нарече \"разочароващо и тревожно\".", "date": "2017.06.20", "title": "На Западния бряг започва строителството на първото ново еврейско селище от 25 години"}
{"url": "http://www.mediapool.bg/bulgaria-predposledna-po-inovativni-postizheniya-v-evrosayuza-news265530.html", "text": "България е на предпоследно място в Европейския съюз по иновативни постижения, след страната ни е само Румъния, сочи Европейският сравнителен анализ на иновациите за 2017 г., който бе  във вторник от Еврокомисията.\r\n\tТака България и Румъния са поставени в категорията \"скромни новатори\" с резултати доста под средните за ЕС. Лидер в ЕС по иновации остава Швеция, а Литва, Малта, Холандия, Австрия и Обединеното кралство са най-бързо развиващите се държави членки в тази област.\r\n\tВ световен мащаб Евросъюзът е с по-малко новаторски постижения, отколкото Австралия, Канада, Съединените щати, Южна Корея и Япония, сочи още анализът.\r\n\tС общ резултат от 47.5 през 2016 г. страната ни е напреднала минимално в сравнение с 2010 г., когато постижението й е било 47.4. Любопитна подробност е, че през 2011 г. България е имала съществен ръст до 50 точки, от който обаче се е сринала година по-късно до 40. Най-съществен е напредъкът на иновационните системи у нас при човешките ресурси и дипломиралите се висшисти и докторанти, най-голямо е отстъплението при финансите и изследователско-развойната дейност.\r\n\t\n\n\r\n\tВ групата на водещите новатори, освен лидерът Швеция, са Германия, Дания, Холандия, Обединеното кралство и Финландия с резултати в иновативните постижения доста над средните за ЕС.\r\n\tАвстрия, Белгия, Ирландия, Люксембург, Словения и Франция са силни новатори, чиито резултати са над или близо до средните за ЕС.\r\n\tРезултатите на Гърция, Естония, Испания, Италия, Кипър, Латвия, Литва, Малта, Полша, Португалия, Словакия, Унгария, Хърватия и Чешката република са по-ниски от средните за ЕС. Тези държави са умерени новатори.\r\n\tБългария и Румъния са скромни новатори.\r\n\tИндексът очертава и иновативните лидери в ЕС в отделни области. Дания е водач при човешките ресурси и благоприятна за иновации среда. Люксембург е отличена за привлекателни научноизследователски системи и интелектуални активи. Финландия е водеща по новости във финансиране и подкрепа, а Германия по инвестиции на дружествата в иновации. Ирландия е лидер по иновации в малки фирми и въздействие върху заетостта, Белгия по изграждане на връзки в областта на иновациите и сътрудничество, а Обединено кралство – по отражение на иновациите върху продажбите.\r\n\tСравнителният анализ отчита още, че разликите между иновативното развитие на Европа и това на Канада и САЩ са намалели в сравнение с 2010 г., но тези с Южна Корея и Япония са се увеличили. Япония е подобрила резултатите си повече от три пъти, отколкото ЕС, а Южна Корея — повече от четири пъти. ЕС запазва по-добри резултати от Китай, но разликата бързо намалява, тъй като Китай се подобрява повече от седем пъти по-бързо, отколкото ЕС.\r\n\tВсе пак преднината на ЕС пред Бразилия, Индия, Русия и Южна Африка е значителна.\r\n\tРезултатите бяха коментирани от Елжбета Бенковска, комисар по въпросите на вътрешния пазар, промишлеността, предприемачеството и МСП, която заяви, че \"промишлеността на ЕС продължава да въвежда иновации, но ние все още изоставаме от редица световни лидери в областта на иновациите\".\r\n\tКарлош Моедаш, комисар по въпросите на изследванията, науката и иновациите, допълва, че данните разкриват възможности за подобряване на резултатите на научните изследвания и иновациите. \"Ето защо ние рязко засилваме подкрепата за авангардните иноватори чрез пилотния \"Европейски съвет по иновациите“ в рамките на \"Хоризонт 2020“ — рамковата програма за научни изследвания и иновации на ЕС“, допълва той.\r\n\tОчакванията на Европейската комисия са, през следващите две години резултатите в областта на иновациите се очаква да нараснат с 2 %.\r\n\tПри съставянето на тазгодишния Европейски сравнителен анализ на иновациите е използвана подобрена методика, с която по-добре се вземат предвид инвестициите в умения, цифровата подготвеност, предприемачеството и публично-частните партньорства. За да се направи възможно проследяването на характеристиките във времето, новата методика бе приложена и към данни от предходни години. Сравнителният анализ включва и насоки за подобряване на анализите и съпоставките на структурните различия между отделните държави и региони, допълват от Европейската комисия.\r\n\tИнтерактивният онлайн инструмент дава възможност за за извършване на сравнения на показателите за резултатите въз основа на определени от ползвателите параметри на показателите за резултатите.\r\n\tОтделно Регионален сравнителен анализ на иновациите предлага оценка на резултатите в областта на иновациите на регионите в Европа. В него се възпроизвежда методиката на Европейския сравнителен анализ на иновациите доколкото е възможно с оглед на наличността на данните.", "date": "2017.06.20", "title": "България предпоследна по иновативни постижения в Евросъюза"}
{"url": "http://www.mediapool.bg/prezidentat-se-sreshtna-s-glavniya-sadeben-inspektor-news265514.html", "text": "Президентът Румен Радев прие във вторник главния съдебен инспектор Теодора Точкова, съобщиха от администрацията на държавния глава.\r\n\tСрещата между двамата беше в рамките на консултациите за продължаване на съдебната реформа. Досега Радев се срещна с председателите на двете върховни съдилища – Георги Колев и Лозан Панов, както и с главния прокурор Сотир Цацаров.\r\n\tПо време на разговора на президента с Точкова двамата са обсъдили дейността и ефективното реализиране на правомощията на Инспектората за постигане на независимо и бързо правосъдие. Говорили са и за мерки за повече предвидимост и непротиворечивост в съдебната практика, съобщиха от президентството.", "date": "2017.06.20", "title": "Президентът се срещна с главния съдебен инспектор"}
{"url": "http://www.mediapool.bg/ivan-krastev-makron-olitsetvoryava-proevropeiskiya-populizam-news265529.html", "text": "Във Франция, както и в много други европейски страни, виждаме сериозно политическо пренареждане, което поставя под заплаха бъдещето на много партии, които са доминирали политическия живот през последните петдесет години, казва политологът Иван Кръстев* в интервю за френското издание \"Либерасион\".\r\n\tВ известен смисъл победата на Макрон сигнализира за настъпването на VI -тата Република във Франция. Както V-тата Република беше инициирана от Де Гол в отговор на кризата на френската империя и на ролята на Франция в света след Втората световна война, Макрон идва на власт след кризата на ролята на Европейския съюз в света и кризата във Франция в недрата на самата Европа, смята политологът. Хората искат промяна и са готови да дадат на Макрон смазващо мнозинство: той няма да има никакви оправдания, ако не успее да направи толкова очакваните промени.\r\n\tПопулизмът се характеризира с тенденция към търсене на еднородна идентичност. Естествено, този популистки момент отчасти може да бъде обяснен с икономическото развитие през последните четиридесет години. Динамиката обаче в различните страни силно се различава. Не трябва популизмът да се свежда само до подема на крайнолевите или крайнодесните сили. В отделни страни популизмът се подхранва с демографската паника до такава степен, че те даже отказват да приемат мигранти на територията си, отбелязва Кръстев.\r\n\tВ малки страни като България или Литва се чувства голяма тревога пред такова \"етническо изчезване\" и произходът й се крие в това, което наричам \"миграционна революция\". За това население пристигането на мигранти означава, че е настанал часът за тяхното окончателно изчезване от историята, която отчасти се обуславя от запазването на националната идентичност. Популизмът, който във Франция се носи от Мартин Льо Пен, жъне успехи чрез усилване на тази идентичност. Еманюел Макрон, точно обратно, олицетворява оптимистичния и проевропейски популизъм. Доколкото той определя отворена идентичност за разлика от тази, която предлага \"Националният фронт\", той също олицетворява промени, но стабилни: Еманюел Макрон е далеч от това да бъде антипопулист, смята експертът.\r\n\tСпоред него руският президент Владимир Путин е набелязал своята политика по отношение на Европа в случай, че популистките партии дойдат на власт. В крайна сметка във Франция това не стана и едва ли съществува риск това да стане в Германия. В хода на своята първа среща с руския президент Еманюел Макрон разбра, че има това преимущество пред Владимир Путин. Той също така показа, че независимо от дезинформационната кампания, която Русия разгърна срещу него, е способен при необходимост да й протегне ръка.\n\n\r\n\tОт една страна Макрон потенциално е в състояние да върне обратно европейското лидерство, а от друга – Владимир Путин загуби монопола на непредсказуемостта след избирането на Доналд Тръмп, твърди Кръстев.\r\n\tНовите технологии предвещават свят, в който голяма част от професиите, в които сега са ангажирани европейците, скоро могат да изчезнат. Смята се, че в близките 30 години около 43% от работниците в страните от ЕС ще станат свидетели на автоматизацията на тяхната дейност. Да се разбере какво ще стане с интернет е най-важният въпрос на нашето време. В същото време както днес ние всячески издигаме стени, именно информационните граници остават най-сложни за поставяне на бариери. Освен това такива велики държави като Китай и Русия вече се характеризират не само с идеологията си, но и със своето отношение към интернет и това, как той се регулира на техните територии.", "date": "2017.06.20", "title": "Иван Кръстев: Макрон олицетворява проевропейския популизъм"}
{"url": "http://www.mediapool.bg/nai-malko-15-dushi-sa-zaginali-pri-atentata-s-kola-bomba-v-somaliyskata-stolitsa-mogadishu-news265534.html", "text": "Най-малко 15 души са загинали при атентат с товарен микробус срещу правителствени сгради в сомалийската столица Могадишу, съобщи Асошиейтед пред, като се позова на властите.\r\n\tПовече от загиналите са цивилни, каза източник от полицията. Службата за спешна помощ съобщи, че в болница са приети най-малко 18 ранени, седем от които - жени. Две от жертвите също са жени.\r\n\tПолицията предупреди, че броят на загиналите може да нарасне, тъй като някои от пострадалите са с много тежки рани.\r\n\tОтговорност за атентата са поели съюзените с Ал Каида ислямисти \"Аш Шабаб\", посочва Франс прес.\r\n\tЕксплозията на товарния микробус за доставка на мляко е унищожила зданието на общинските власти в квартал Уададжир и над 10 автомобила, каза говорител на столичния кмет.", "date": "2017.06.20", "title": "Най-малко 15 души са загинали при атентата с кола бомба в сомалийската столица Могадишу"}
{"url": "http://www.mediapool.bg/arestuvani-sa-chetirima-blizki-i-rodnini-na-vcherashniya-atentator-ot-bulevard-shanz-elize-news265532.html", "text": "Арестувани са четирима души от семейството на ислямския екстремист, загинал вчера при неуспешен атентат на булевард \"Шанз-Елизе\" в Париж. Това съобщи днес източник от правосъдната система, предаде Франс прес.\r\n\tБившата съпруга на Адам Джазири, брат му и съпругата на последния са задържани вчера следобед по време на обиск в жилището на семейството в Плеси-Пате, градче на 30 км южно от Париж, каза източникът.\r\n\tВечерта бе арестуван и бащата на извършителя, \"когато се прибра у дома\", уточни той.\r\n\tТрийсет и еднагодишният Адам Джазири, родом от салафистко семейство, не е осъждан, но от 2015 г. е имал така нареченото \"досие С\". Според властите е представлявал заплаха за сигурността като член на радикално ислямистко движение.\r\n\tБаща му заявил пред АФП, че Адам е притежавал \"регистрирано оръжие и се е упражнявал в стрелба\".\n\n\r\n\tСпоред източник, запознат с делото, атентаторът наистина е имал разрешително за оръжие въпреки своето \"досие С\".\r\n\tАдам Джазири се вряза вчера с автомобил в жандармерийски микробус на булевард \"Шанз-Елизе\" и бе смъртоносно ранен. В колата на нападателя бяха открити газови бутилки, автомат Калашников и пистолети.\r\n\tФренският вътрешен министър Жерар Колон съобщи, че в сряда ще представи на министерския съвет законопроект за удължаване на извънредното положение, считано от 15 юли тази година, до 1 ноември тази година.\r\n\tФранция е в състояние на извънредно положение от атентатите на 13 ноември 2015 г. в Париж, в които загинаха 130 души. От януари 2015 до момента при атентати във Франция, по-специално срещу сили на реда, са загинали 239 души, допълва АФП.", "date": "2017.06.20", "title": "Арестувани са четирима близки и роднини на вчерашния атентатор от булевард \"Шанз-Елизе\""}
{"url": "http://www.mediapool.bg/sauditska-arabiya-i-irak-shte-podobryat-otnosheniyata-i-satrudnichestvoto-si-news265535.html", "text": "Ирак и Саудитска Арабия се споразумяха да създадат координационен съвет за подобряване на стратегическите им отношения, според комюнике за срещата между крал Салман и иракския премиер Хайдер ал Абади, съобщи Ройтерс, цитиран от БТА.\r\n\tСрещата се състоя вчера, но съобщението бе разпространено днес от саудитската информационна агенция (САП). В него се казва, че новосъздаденият координационен съвет ще помогне \"отношенията между двете страни да бъдат издигнати на по-високо ниво и да се очертаят нови хоризонти за сътрудничество в различни области\".\r\n\tПремиерът на Ирак беше вчера на посещение в Саудитска Арабия - първия етап от обиколката му в региона, която включва също Иран и Кувейт.\r\n\tСаудитска Арабия отвори посолството си в Багдад през 2015 г. отново след 25 години, а през февруари саудитският външен министър Адел ал Джубейр направи посещение в Багдад. То бе възприето като предвестник на по-тясно сътрудничество срещу \"Ислямска държава\", която контролира големи територии в Ирак и Сирия и е поела отговорност за редица атентати в Саудитска Арабия.\r\n\tИракският премиер е пристигнал днес в Техеран, според пост в акаунта му в Туитър.", "date": "2017.06.20", "title": "Саудитска Арабия и Ирак ще подобрят отношенията и сътрудничеството си"}
{"url": "http://www.mediapool.bg/v-kitai-internet-zvezdite-prevrashtat-modata-v-zlato-news265533.html", "text": "В Китай младежи печелят добри пари от своята популярност в интернет.\r\n\tВсичко започнало с няколко поста в социалните мрежи: съвети за обличане според модата и намиране на дрехи. Едва година по-късно младата китайка Ван Хоухоу има стотици хиляди последователи и големите марки са готови да платят скъпо, за да получат нейната благословия.\r\n\t\"Достатъчно бе да намеря нещо за интересно, да го облека и да си направя забавни снимки с него. Постнах снимката в моя блог и хората наистина отиваха да си купят същата дреха!\", все още се учудва Ван Хоухоу, която вече се готви да открие своя собствена платформа за търговия в интернет.\r\n\tМладата жена е, както ги наричат в Китай, \"ванхун\" (интернет знаменитост) - тези чисти интернет продукти, прочули се благодарение на няколко готини видеоматериала, обикалящи социалните мрежи. От спалнята те не спират да изливат своя хумор и словесни тиради в смартфоните на 700 милиона китайци.\r\n\tТази дейност се е превърнала в икономически сектор, оценен на 53 милиарда юана (6,9 милиарда евро) през 2016 г. от консултантската компания Analysys International, която предвижда той да се удвои до края на 2018 година.\n\n\r\n\t\"Никому непознат човек може да стане важна клечка с един-единствен удар и всеки да се превърне в знаменитост\", отбелязва Юан Гобао, автор на книгата \"Икономиката на ванхун\".\r\n\t\r\n\tНай-известната сред тези интернет звезди безспорно е Папи Цзян, чиито скечове, обрисуващи пороците на нейните съвременници, привличат 23 милиона абонати. Младата 30-годишна жена подписа големи рекламни договори с швейцарската компания за часовници Jaeger-LeCoultre и с американската фирма за обувки New Balance.\r\n\tПапи и други като нея оказват силно влияние на електронната търговия - сектор, който е в пълен подем в Китай, отбелязва Чжан И от консултантската агенция iiMedia Research Group. Рекламодателите откриват в тях много видима алтернатива на интернет гиганта Baidu, който доминира рекламния пазар в мрежата.\r\n\t\"Днес някой си слага дреха, пробва я, носи я и ви убеждава да си я купите\", обобщава Чжан И, който смята, че интернет звездите влияят на до една пета от онлайн покупките в Китай.\r\n\t\"Това е една търговия в пълен подем. Ванхун имат свои абонати, които лесно може да станат потребители на препоръчаните от тях марки\", подчертава той.\r\n\tБизнес инкубатори видели перспективата и се специализират в издирването и обучението на интернет звезди. Един от тях, Ruhan Holdings, е получил миналата година инвестиции в размер на 300 милиона юана (39 милиона евро) от гиганта за електронна търговия Alibaba.\r\n\t\r\n\tВ апартамент в Шанхай Ван Хоухоу и нейната съдружница Ван Жухан, на 24 години, подготвят откриването на техен онлайн моден бутик, заедно с група манекени аматьори, които карат да дефилират под музикален съпровод.\r\n\t\"Ако не бяхме направили този блог, днес вероятно щях да съм във финансовия сектор\", се смее Ван Жухан.\r\n\tИдеята за блога хрумнала Ван Хоухоу миналата година, когато се върнала в Китай, след като учила английска литература в Съединените щати. Тогава тя установила колко е трудно да намери човек в страната модни дрехи.\r\n\tСъветите на двете госпожици Ван за откриване на блузи и минижупи в Taobao, водещия портал за електронна търговия в Китай, бързо направили фурор сред младите жени, подбуждайки марките за прет-а-порте да им предложат пари, за да препоръчват техните продукти.\r\n\tИзкуството да станеш интернет звезда вече се преподава в университета.\r\n\tКато свидетелство за това, Колежът по индустрия и търговия в Иу, близо до Шанхай, разкри специалност \"ванхун\", с 34 студенти, предимно момичета. Те се учат на танци и гримиране, но и да говорят пред камера и да разпознават луксозните марки.\r\n\t\"Винаги съм мечтала да бъда на сцена, под прожекторите, с тълпа, която ми се възхищава\", показва ентусиазъм Ван Син - 20-годишна студентка, която се е отказала от счетоводството, за да учи новата специалност.", "date": "2017.06.20", "title": "В Китай интернет звездите превръщат модата в злато"}
{"url": "http://www.mediapool.bg/papa-frantsisk-be-na-poklonnichesko-patuvane-v-severna-i-tsentralna-italiya-news265536.html", "text": "Папа Франциск бе днес на поклонническо пътуване из Северна и Централна Италия, за да отдаде почит пред паметта на двама свещеници от миналото, видни личности от историята на италианската църква, предадоха Франс прес и Асошиейтед прес.\r\n\tФранциск посети сутринта Боцоло - малък ломбардски град, близо до Кремона. Там той се преклони пред гроба на отец Примо Мацолари, починал през 1959 г. Мацолари бе антифашистки активист, принуден да живее в нелегалност през Втората световна война. Той проповядваше подобно на папа Франциск, че църквата трябва да бъде \"на бедните хора\". Мацолари бе упрекван от църковните власти заради твърде силния според тях социален уклон на неговите проповеди.\r\n\tПосле Светият отец замина за град Барбиана в Тоскана, където се преклони пред гроба на отец Лоренцо Милани, починал през 1967 година. Милани бе заможен италианец, основал училище за деца на бедни и работници.\r\n\tИ Милани, и Мацолари бяха възприемани като бунтовници от църковните власти, а техните проповеди бяха цензурирани. Като им отдаде почит, папа Франциск изпрати своеобразно послание към църквата какви свещеници би искал той да служат в нея - посветили се на бедните хора и които не са кариеристи, които водят обикновен живот, направлявани от ценностите на евангелието.", "date": "2017.06.20", "title": "Папа Франциск бе на поклонническо пътуване в Северна и Централна Италия"}
{"url": "http://www.mediapool.bg/raionirane-na-komari-i-oshte-9-obshtestveni-porachki-sa-predadeni-na-olaf-news265537.html", "text": "Европейската служба за борба с измамите с евросредства ОЛАФ е била сезирана за нередности по десет обществени поръчки за общо 3.8 млн. лв., финансирани от европрограма за трансгранично сътрудничество с Румъния. Материалите за съмнителните процедури са предадени също така на българската и на румънската прокуратура, съобщиха от неправителствения Антикорупционен фонд, който събира сигнали за нередности в държавната администрация.\r\n\tНай-фрапиращият случай е на поръчка за райониране на популациите комари по река Дунав за над милион лева с една страница неясно техническо задание и спечелена от участникъ с най-висока цена.\r\n\tВъв всички поръчки са оставени само по двама участника, а за доказване на професионалната им компетентност се изисквал само един вече изпълнен проект, без значение от стойността му\r\n\tПроверката на експертите на фонда е започнала по сигнал за поръчка за географска информационна система за райониране на популациите на комари по българската страна на река Дунав с прогнозна стойност 1 063 955 лева с ДДС. При проверката на поръчката с възложител Асоциация на дунавските общини \"Дунав\" са установени сериозни неясноти в направеното задание, чиято техническа част е на практика в размер на една страничка. Така написаното задание позволява широко и субективно тълкуване на техническата оферта, която има основна тежест (65%) в крайната оценка. Така поръчката е спечелена от участника, подал най-висока цена - ДЗЗД \"Гражданско дружество ГИС Дунав“, а вторият участник е с близо 1/3 по-ниска цена, но е получил едва 8 точки по техническата част. В зависимост от тълкуването на техническата част се оказва, че заданието може да бъде изпълнено и срещу едва 10% от прогнозната стойност на поръчката, твърдят от Антикорупционния фонд.\r\n\tСлед последвала задълбочена проверка на най-големите 10 обществени поръчки на въпросната Асоциация на дунавските общини при всички тях са установени сериозни индикатори за манипулиране на проведените процедури и процедурите трябва да бъдат проверени, твърдят от Антикорупционния фонд.\n\n\r\n\tКонстатирано е, че във всички десет поръчки печели участникът с най-висока цена, при това близка до прогнозната стойност, а останалите на второ място предлагат с 30-40 на сто по-ниски ценови оферти. Според членовете на разследващата организация, във всички поръчки са отстранени голям брой участници, оставяйки само по двама претенденти, което не позволява да се приложи правилото, че ако средната цена на останалите участници е с 20% по-ниска от тази на победителя, трябва да се на прави допълнителна обосновка.\r\n\tУстановено е също така, че макар обявените прогнозни стойности на поръчките да са високи, изискванията към участниците са изключително ниски.\r\n\tВъв всички процедури е избран критерият \"икономически най-изгодна оферта“, като тежестта на техническата оферта е 65%, а тежестта на финансовата оферта едва 35%. Техническата оферта обаче не подлежи на контрол и обжалване, тъй като се оценява субективно, а разликата в оценките между фирмите е фрапираща - 65 към 8 точки, 65 към 7 точки и т.н. (виж снимката). Това дава възможност точките, загубени при техническата оценка, да не могат да бъдат компенсирани по никакъв начин при отваряне на ценовата оферта, смятат от организацията.\r\n\tПрави впечатление, че във всички процедури, с едно изключение, печели консорциум от фирми, макар и да няма никаква нужда участниците да се обединяват, за да покрият занижените изисквания. Това навежда директно на съмнения за предварително организирана схема, при която едната фирма в обединението е професионалната и действително върши услугата, а другата е \"подходящата“, през която се уреждат финансовите взаимоотношения. Още повече, че три дружества печелят по две поръчки от общо десетте, обясняват от фонда.\r\n\tСпоред неговите членове подготовката на тези тръжни процедури е извършена така, че да позволява комисия в подходящ състав да може да оцени техническите предложения на участниците по начин, по който ценовите оферти губят тежест и да се създадат условия да се избират офертите с най-високите цени.", "date": "2017.06.20", "title": "Райониране на комари и още 9 обществени поръчки са предадени на ОЛАФ"}
{"url": "http://www.mediapool.bg/tramp-ostro-osadi-severna-koreya-sled-smartta-na-amerikanski-student-news265494.html", "text": "Президентът на САЩ Доналд Тръмп осъди \"бруталния режим\" на Северна Корея, след като вчера почина американски студент, върнат в родината си в кома след прекарани 17 месеца в затвор в азиатската страна, съобщава БТА.\r\n\t\"Случиха се много ужасни неща. Но поне го върнахме у дома да е с родителите си\", заяви Тръмп малко, след като семейството на 22-годишния студент съобщи, че той е починал в болница.\r\n\t\"Това е брутален режим\", добави Тръмп за управлението в Северна Корея.\r\n\tОто Уормбиър бе арестуван от комунистическия режим през януари 2016 г. за опит да открадне пропаганден афиш докато бил в азиатската страна на организирано пътуване. Севернокорейският Върховен съд го осъди на 15 години каторжен труд за подривна дейност. При завръщането си в САЩ Уормбиър имал вече тежки мозъчни увреждания.\r\n\tДоналд Тръмп подчерта решимостта си \"да попречи невинни да изживяват подобни трагедии в ръцете на режими, които не спазват върховенството на закона или най-елементарното благоприличие\".\r\n\t\"Няма нищо по-трагично за родители от загубата на дете в разцвета на живота\", каза още Тръмп.", "date": "2017.06.20", "title": "Тръмп остро осъди Северна Корея след смъртта на американски студент"}
{"url": "http://www.mediapool.bg/obmislya-se-popravka-spored-koyato-shofyorskite-knizhki-da-stanat-bezsrochni-news265497.html", "text": "Докато не бъдат факт новите улеснения на гражданите при контакт с администрацията, което се очаква да се случи още тази есен, никой от ангажираните с промените няма да излиза с отпуск. Това заръчал министър-председателят Бойко Борисов, стана ясно от думите на председателят на новата агенция \"Електронно управление\" Росен Желязков пред Нова телевизия във вторник.\r\n\tКато част от административната реформа в \"Пътна полиция\" се обмисля да не се пререгистрират превозните средства, когато те бъдат купени от човек от друг град, съобщи Желязков. Не е изключено да се приеме и поправка, според която шофьорските книжки стават безсрочни, а не както сега да важат десет години.\r\n\tРосен Желязков описа и как трябва да се случи услугата, смяна на собствеността на автомобил, при новата организация на работа. \"Още след посещението при нотариуса, цялата информация за страните и моторното превозно средство се изпраща в КАТ. Там изготвят талона, на страницата си информират в кой ден и час човек може да отиде и да си го вземе. Всичко се плаща на пос терминал или по електронен път. От КАТ пращат данните в общината по местоживеене на новия собственик. Това е посоката, в която вървим\", обобщи Росен Желязков.\r\n\tТой поясни, че електронното управление не е екзотика. \"В идеалния вариант имате електронна идентичност. Заявявате, че искате да ползвате услугата, автентикира се вашата идентичност и оттам нататък започват да си общуват регистрите\", посочи Желязков.\r\n\tПредседателят на агенция \"Електронно управление\" допълни, че МВР, ГРАО и Агенция по вписванията могат взаимно да ползват данните си, но не могат да започнат да предлагат повече електронни услуги, защото липсва електронната идентичност. Според Росен Желязков електронното управление е призвано да създаде цялата инфраструктура за промяна и трансформацията в администрацията. \"Бягам от думата реформа, защото е втръснала на всички\", каза още той.\r\n\tРосен Желязков уточни, че само, за да отпадне свидетелството за съдимост и тази справка да се прави автоматично, трябва да се променят над 40 закона и повече от 240 наредби. Според него електронното управление ще премахне задушаващата корупция.\r\n\tРосен Желязков посочи, че в България се губят 26 млн човекочаса годишно в административни услуги. \"Това е огромна загуба за икономиката\", обобщи той.", "date": "2017.06.20", "title": "Обмисля се поправка, според която шофьорските книжки да станат безсрочни"}
{"url": "http://www.mediapool.bg/protest-v-podkrepa-na-profesorkata-ot-unss-napisala-ne-edin-uchebnik-prochela-ne-edna-kniga-news265538.html", "text": "Студенти отново подготвят протест в защита на професорката от УНСС Соня Докова, която напусна университета след разкритие, че пуска студенти с празни изпитни листове.\r\n\tСкандалът избухна миналата седмица, когато студент разказа във Фейсбук, че по време на изпит по \"Геоикономика и регионално развитие\" проф. Докова предложила да напише тройки на студенти, предали бели листове. В резултат Докова напусна, издалият я студент беше предложен за наказание “последно предупреждение за изключване“, а една част от студентите подкрепиха тезата на ръководството на УНСС, че с разгласяването на скандала се уронва престижа на висшето училище и се обявиха в подкрепа на преподавателката.\r\n\tСъздаденото във Фейсбук събитие , планирано за 21 юни,обаче се радва на слаб интерес, като засега 18 души са заявили, че ще отидат, а 28 са декларирали интерес към него.\r\n\tКоментарите под съобщението са предимно подигравателни и дори осмиващи авторите му, подкрепящи скандалната преподавателка. “На всеки явил се, тройка по милост“, “Взема ли се изпит с това събитие“ и “Хващам се на бас, че от 17-те \"отиващи\" на събитиетo, 16 минимум трябва да карат наново изпита, ако не възстановят професорката на позицията ѝ“, са част от коментарите.\r\n\tНякои обръщат внимание, че поканата за събитието съдържа правописни грешки и откровени абсурди като това, че Докова е определена като “един от най-начетените преподаватели в УНСС. Написала не един учебник, прочела не една книга, научила не една световна публикация“.\n\n\r\n\tСлед избухването на скандала проф. Докова, която е в пенсионна възраст, веднага подаде оставка, за да не я накажат и да няма финансови санкции.\r\n\tТя прокълна студента, който разкри преподавателските й методи, заявявайки в неделя пред Нова тв: . Тя призна като единствена своя вина това, че е допуснала до изпит студента Кезим Медев, подал оплакването срещу нея.", "date": "2017.06.20", "title": "Протест в подкрепа на професорката от УНСС “написала не един учебник, прочела не една книга“"}
{"url": "http://www.mediapool.bg/putin-priel-pokanata-na-radev-da-doide-u-nas-za-natsionalniya-praznik-news265496.html", "text": "Руският президент Владимир Путин е приел поканата на българския държавен глава Румен Радев да посети България по повод 140 години от края на Руско-турската война и Освобождението на България следващата година, съобщиха от \"Дондуков\" 2. \r\n\t \r\n\tПоканата е била отправена в телефонен разговор по инициатива на Радев в петък вечерта. Точната дата на визитата обаче предстои да бъде уточнена.\r\n\t \r\n\tРадев е поздравил Владимир Путин и руския народ по повод отбелязването на Деня на Русия – 12 юни, а по време на двадесетминутния разговор е била отбелязана и \"дълбоката историческа и духовна връзка между българския и руския народ\".\r\n\t \r\n\tПръв за възможността Путин да бъде на официално посещение в България именно около годишнината от Освобождението заговори президентът 2002-2012 г, Георги Първанов, който още през февруари посочи датата като подходяща настоящият държавен глава да покани Путин.\r\n\t \r\n\tДни по-късно Румен Радев се срещна с посланика на Русия Анатолий Макаров и двамата обявиха активизиране на диалога София-Москва. Скоро след това Радев каза, че двамата с Путин ще бъдат патрони на тържествата за 140-тата годишнина от Освобождението.\r\n\t \r\n\tВ съобщението от администрацията на българския държавен глава се казва още, че по инициатива на руския президент е направен преглед на двустранното търговско-икономическо сътрудничество, както и в сферата на енергетиката и \"беше изразено общо желание за тяхното последващо развитие и задълбочаване, без да бъдат политизирани и на основата на взаимна изгода\".\r\n\t \r\n\t\"Руският президент благодари на президента Радев и за приноса му за развитието на двустранните отношения\", посочват още от президентството.\r\n\t \r\n\tОт \"Дондуков\" 2 не съобщават да е била обсъждана пиперливата тема за произхода на кирилицата. Руският президент Владимир Путин, че \"славянската писменост е дошла от македонските земи\", което предизивка бурна реакция в България и доведе до бурна реакция от страна на българското правителство и парламентарнопредставемите партии.", "date": "2017.06.20", "title": "Путин приел поканата на Радев да дойде у нас за националния празник"}
{"url": "http://www.mediapool.bg/shofyor-bez-knizhka-opita-da-podkupi-politsai-sas-zlaten-prasten-v-razgrad-news265500.html", "text": "Шофьор без книжка е предложил на полицаи златен пръстен, за да не го глобят, съобщи \"Фокус\", позовавайки се на полицията в Разград.\r\n\tОколо 23:45 часа на 19 юни в Исперих е спрян лек автомобил за проверка.\r\n\t30-годишният водач не е имал шофьорска книжка и е опитал да подкупи служителите на реда с накит. Нарушителят пуснал в служебния автомобил златен пръстен.\r\n\tМъжът е задържан за 24 часа в Районното управление в Исперих.", "date": "2017.06.20", "title": "Шофьор без книжка опита да подкупи полицаи със златен пръстен в Разград"}
{"url": "http://www.mediapool.bg/napadatelyat-pred-dzhamiya-v-london-e-obvinen-v-terorizam-news265495.html", "text": "Мъжът, врязал се с микробус сред група минувачи близо до джамията във Финсбъри парк в Северен Лондон, е обвинен в тероризъм, съобщи полицияjd, цитирана от Ройтерс.\r\n\t \r\n\tСкотланд ярд посочи, че мъжът е бил арестуван за опит за убийство, но по-късно е обвинен в \"поръчителство, подготвяне или подстрекаване към тероризъм, включително убийство и опит за убийство\".\r\n\t \r\n\t\"На този етап от разследването се смята, че заподозреният е действал сам, но ние, разбира се, разследваме всички обстоятелства, довели до атаката\", отбеляза в комюнике лондонската полиция.\n\n\r\n\t \r\n\tСилите на реда претърсват жилище в района на Кардиф. Има информация, че микробусът е бил взет под наем в Уелс.\r\n\t \r\n\tПри атаката бяха ранени 11 души, предимно мюсюлмани, излизащи от джамията след молитва. Един от тях почина.\r\n\t \r\n\tСлед нападението бе засилено полицейското присъствие край джамиите в Лондон и други градове.\r\n\t \r\n\tНачалничката на лондонската полиция Кресида Дик каза, че за сигурността на хората от мюсюлманската общност през следващите дни ще се грижат по-голям брой полицаи.\r\n\t \r\n\tКметът на Лондон Садик Хан, който беше във Финсбъри парк заедно с комисар Кресида Дик, каза, че полицейски служители в отпуск ще бъдат повикани на работа, за да се засили присъствието в районите със значителна мюсюлманска общност.\r\n\t \r\n\tЛондончани ще виждат повече служители на реда в общностите си, особено край джамиите и храмовете по време на Рамазана, отбеляза по-късно в комюнике кметът. \"Това е изключително трудно време за нашия град, но аз призовавам лондончани да запазят спокойствие и да бъдат бдителни\", допълни той.\r\n\t \r\n\tБелият дом предложи помощ и подкрепа на британците след снощната атака, съобщи Ройтерс.\r\n\t \r\n\tПрезидентът Доналд Тръмп се осведомява редовно за положението от висшите си съветници, които контактуват с британските си колеги.\r\n\t \r\n\tКазахме на британските ни съюзници, че сме готови да окажем всякаква помощ и подкрепа, от която те се нуждаят, каза на брифинг с журналисти говорителят на Белия дом Шон Спайсър.", "date": "2017.06.20", "title": "Нападателят пред джамия в Лондон е обвинен в тероризъм"}
{"url": "http://www.mediapool.bg/blizo-20-detsa-sa-ubivani-ili-ranyavani-vseki-den-v-sasht-ot-ognestrelni-orazhiya-news265502.html", "text": "Най-малко 19 деца биват убивани или ранявани вследствие на стрелба с огнестрелно оръжие в САЩ всеки ден, като на най-голям риск са изложени момчетата, тийнейджърите и чернокожите. Това сочи доклад на американските Центровете за контрол и превенция на заболяванията, публикуван в списание \"Пидиатрикс\" (Педиатрия) и цитиран от Асошиейтед прес. \r\n\t \r\n\tДокладът се основава на данни от смъртните актове и болнични документи за периода 2002-2014 г. Констатациите в изследването обясняват защо експертите разглеждат насилието с огнестрелни оръжия като заплаха за общественото здраве. Годишно към 1300 непълнолетни загиват от такива оръжия, а близо 6000 получават несмъртоносни наранявания.\r\n\t \r\n\tПреобладаващата част от смъртните случаи са убийства или самоубийства, а въоръжените нападения са главната причина за нараняванията на деца без опасност за живота. \n\n\r\n\t \r\n\tСпоред Катрин Фаулър, водещ изследовател от американските Центровете за контрол и превенция на заболяванията, настоящият доклад е \"основополагащ за разбирането на проблема и разработването на солидни научни решения\".", "date": "2017.06.20", "title": "Близо 20 деца са убивани или ранявани всеки ден в САЩ от огнестрелни оръжия"}
{"url": "http://www.mediapool.bg/frenskiyat-voenen-ministar-podade-ostavka-zaradi-partien-skandal-news265504.html", "text": "Френският министър на въоръжените сили Силви Гулар подаде оставка, съобщи Франс прес.\r\n\t \r\n\tТя е изразила желание пред президента Еманюел Макрон да не бъде част от новото правителство.\r\n\t \r\n\tГулар се оттегля, за да покаже \"добра воля\" в предварителното разследване срещу нейната центристка партия Демократично движение (Модем), която е съюзник на Макрон, за фиктивно назначаване на сътрудници в Европейския парламент, пише вестник \"Монд\".\n\n\r\n\t \r\n\tТя стана министър на въоръжените сили преди малко повече от един месец, след встъпването в длъжност на новия френски президент.\r\n\t \r\n\tМакрон реши да остави извън френското правителство, в което ще бъдат направени промени след парламентарните избори този месец, своя близък помощник Ришар Феран. \r\n\t \r\n\tБившият социалист бе министър на териториалното сближаване. Името на Феран обаче бе замесено в афера за финансови злоупотреби.\r\n\t \r\n\tМакрон бе избран за президент на Франция с обещание за ново начало в националната политика.\r\n\t \r\n\tПрезидентските и парламентарните избори в страната преминаха под знака на срива на старите традиционни партии, замесени в скандали.", "date": "2017.06.20", "title": "Френският военен министър подаде оставка заради партиен скандал"}
{"url": "http://www.mediapool.bg/ednogodishno-dete-pochina-sled-padane-ot-petiya-etazh-v-stara-zagora-news265505.html", "text": "Момиче на година и 7 месеца почина след падане от петия етаж на жилищен блок в Стара Загора, съобщи Дарик радио.\r\n\tИнцидентът е станал около 17 часа в понеделник.\r\n\tМомичето било в една от стаите на жилището заедно със своя брат-близнак. Тръгнало да търси майка си, която по това време простирала. Отворило комарник на прозорец и паднало.\r\n\tМомичето било откарано в спешното отделение на университетската болница \"Проф. Стоян Киркович” с множество наранявания, но в крайна сметка починало.", "date": "2017.06.20", "title": "Едногодишно дете почина след падане от петия етаж в Стара Загора"}
{"url": "http://www.mediapool.bg/madona-si-kupi-imenie-v-portugaliya-news265506.html", "text": "Мадона си купи имение за над 6.3 милиона щатски долара в Португалия, за да може синът й да продължи тренировките си по футбол в младежкия отбор на Бенфика, съобщи Контактмюзик.\r\n\tИзпълнителката на хита \"Vogue\" е дала внушителната сума за имота в близост до Лисабон, за да помогне на 11-годишния си осиновен син Дейвид, който тренира с младежите на футболния клуб, да продължи спортната си кариера.\r\n\t\"Мадона посети Португалия първо през март и феновете полудяха. Един дори ѝ изпрати съобщение в Инстаграм, че е брокер и тя започна да го следва. Тогава стана очевидно, че тя иска да се премести за постоянно\", каза анонимен източник пред в. \"Сън\".\r\n\t\"Сега из целия град се говори, че Мадона ще се установи в това имение. Агентите на недвижими имоти потвърдиха, че са го продали на известна личност. Това е зашеметяваща сграда, разположена върху хълмове. В нея има голям брой спални и бани, декорирани в удивителен ориенталски стил, въпреки че плановете са да се смени интериорният дизайн\", добави той.\r\n\t58-годишната Мадона определя двете си биологични и четирите си осиновени деца като своето \"най-голямо постижение\".", "date": "2017.06.20", "title": "Мадона си купи имение в Португалия"}
{"url": "http://www.mediapool.bg/valeri-simeonov-slanchev-bryag-e-sodom-i-gomor-spirame-alkoholniya-turizam-news265498.html", "text": "\"Заведенията в Слънчев бряг правят курорта на Содом и Гомор\", обяви вицепремиерът Валери Симеонов и се закани да промени това, като начало чрез затваряне на заведения, защото нямало време за промяна на нормативната уредба.\r\n\tПо-рано той в Туитър той заплаши дискотеките по морето с култовата реплика от филма \"Вчера\": \"Ще видите кон боб яде ли\" заради нарушаването на нощната тишина.\r\n\t\r\n\t\"Слънчев бряг е национален курорт и в този национален курорт трябва да има възможност след 24:00 ч. човек да се възстанови”, заяви във вторник пред бТВ съпредседателят на \"Обединени патриоти\", в чийто вицепремиерски ресор попада и туризмът.\r\n\t\"През последните години курортът се превърна в място за алкохолен туризъм. \"Там се вижда как се движат силно опиянени и дрогирани младежи, които падат, блъскат се, крещят, клатят се. Това е недопустимо. За 12 години има ръст от 80% на туристите, а приходите - 0%. Заради свалянето на нивото падат и приходите\", обясни Симеонов.\n\n\r\n\tТой описа и т.нар \"бар кроул\", практикуван масово от чужденци: “Силно опиянени младежи, които се движат на тумби от по 100-200 човека със съдействието на “Слънчев бряг” АД, които за сто човека вземат 50 лв., за 200 – 75. Това е съсипване на реда в курорта за без пари, коленичене пред всички желания. Може скоро да се открият будоари по улиците за сексуални услуги”.\r\n\tСпоред вицепремиера от този тип туризъм страдат както туроператорите, които искат да предложат нормална почивка на летуващите, така и заведенията, които са инвестирали в обслужване, интериор и асортимент, който не се изчерпва с \"чист спирт от близките карнобатски и пещерски фабрики и някакви есенции\".\r\n\tПо думите му много от хората, живеещи близо до популярния с алкохолните си турове курорт, не стъпват в него, защото \"той е нещо отвратително за един умерен, улегнал човек\".\r\n\tПо думите му алкохолът по курортите е ужасен - чист спирт, който се разрежда с какво ли не. Този алкохол се предлагал в \"долнопробните заведения и преместваемите обекти\".\r\n\t\"Алкохолният туризъм се спира със затварянето на нощните заведения, предлагащи фалшив алкохол\", убеден е вицепремерът. Според него в курорта има хиляди бизнесмени, които инвестират непрекъснато, но нямали възвращаемост, защото туристите предпочитали евтините барове.\r\n\tВалери Симеонов призна, че за един сезон няма как Слънчев бряг да се превърне в тризвезден курорт, но подчерта, че вече се вземат конкретни мерки за нормализиране на ситуацията. С помощта на държавното акционерно дружество и местната дирекция на полицията, договорите за алкохолни турове ще бъдат прекратени заради наличието на нарушения на обществения ред.\r\n\tСъщевременно, в заведенията ще влизат комплексни групи за проверка, като няма да се мерят само нивата на шум: \"Пожарникарите ще проверяват схемите за евакуация, пожарогасителите, температурите в хладилниците ще мерят от Агенцията по храните, ще се проверяват договорите на работниците. Има хиляди начини да затвориш едно заведение. Целта е да се осигури нормална почивка на хората\".\r\n\tВалери Симеонов информира, че вече е започнал демонтажът на опасен атракцион, който изстрелва с ластици хора на десетки метри над земята, а не е сертифициран по никакъв начин. Съоръжението се оказало собственост на концесионера на северния плаж.", "date": "2017.06.20", "title": "Валери Симеонов: Слънчев бряг е Содом и Гомор. Спираме алкохолния туризъм"}
{"url": "http://www.mediapool.bg/pregovorite-za-brekzit-zapochnaha-sas-sblasak-news265501.html", "text": "Британският министър за Брекзит Дейвид Дейвис и Евросъюзът сложиха край на надеждите за \"мек\" Брекзит още на първия ден от официалните преговори в Брюксел, пише британският в. \"Телеграф\".\r\n\tРешението на Дейвис да потвърди, че Великобритания ще напусне единния пазар и митническия съюз има за цел да разстрои всички планове на парламента да отслаби условията за напускането на ЕС.\r\n\tЕвропейският преговарящ Мишел Барние също потвърди, че Лондон напуска единния пазар и митническия съюз. Единодушната публична декларация, че страните ще се стремят към \"твърд\" Брекзит изпраща ясно послание на всички британски депутати, агитирали в подкрепа на оставането на страната в ЕС, които все още се надяват Великобритания да запази членството си в митническия съюз и единния пазар.\r\n\tСкоро след първоначалните любезности, двата преговорни екипа влязоха в сблъсък, отбелязва в. \"Телеграф\" в друга статия.\r\n\tЕдно от най-големите разногласия излезе на повърхността, когато британските преговарящи оспориха правното основание за плащанията на стойност 100 милиарда евро, които останалите страни искат да получат от Великобритания. Очаква се въпросът за плащанията, както и правата на британските граждани в ЕС и на гражданите на ЕС във Великобритания, да бъдат първите две теми, които ще бъдат уредени при преговорите, които ще започнат следващия месец, подчертава изданието.\n\n\r\n\tВеликобритания отстъпи пред искането на ЕС за постигане на споразумение за развода преди началото на преговори за търговско споразумение, пише британският в. \"Гардиън\". Дейвид Дейвис настоя, че първоначалното му отстъпление остава в съответствие с дългосрочната стратегия на британското правителство, въпреки че по-рано обещаваше, че ще превърне въпроса в \"скандала на това лято\", припомня изданието, цитирано от БТА. \r\n\t\"Не е важно как се започва, а как се приключва\", заяви Дейвис след първия ден на преговорите. Той се надяваше преговорите за търговско споразумение да се водят паралелно с преговорите за напускане на ЕС, но политически отслабеният британски екип изглежда се стремеше да покаже признаци за напредък, дори това да означава да приеме приоритетите, зададени от другата страна.\r\n\tГлавният преговарящ на ЕС Мишел Барние даде да се разбере, че не смята, че Великобритания разполага с позиция, позволяваща да диктува реда, в който ще се водят преговорите, отбелязва в. \"Гардиън\", цитирайки изявлението му, че \"Великобритания поиска да напусне ЕС, а не обратното, така че всички ние трябва да приемем последствията от нашите решения, и тези последствия са значителни\".\r\n\tОтказът от паралелни преговори вероятно ще има значително отражение. Представители на правителството се опасяваха, че бъдещите търговски преговори могат да бъдат задържани, докато ЕС изтръгне възможно най-добри условия за раздялата от отслабеното британско правителство, припомня британското издание.\r\n\t65 на сто от гражданите на Австрия, Белгия, Германия, Гърция, Испания, Италия, Полша, Унгария и Франция смятат, че Европейската комисия трябва да заеме твърда позиция спрямо Лондон на предстоящите преговори, показва проучване на Чатъм хаус - Кантар, цитирано в друга статия на в. \"Гардиън\". Само 18 на сто от запитаните и 49 на сто от британците смятат, че ЕК трябва да направи всичко възможно, за да запази възможно най-близки отношения с Великобритания, дори с цената на компромис с принципите си.\r\n\tВчерашното начало на преговорите не доведе до изключителни откровения. Но преговорите са от критично значение за бъдещето на Великобритания, както и за единството между останалите страни от блока, пише в. \"Ню Йорк таймс\".\r\n\tИзглежда, че нараства натискът върху британския премиер Тереза Мей за по-дълъг преходен период, по време на който Великобритания ще остане част от европейския свободен пазар и ще прави вноски в бюджета на ЕС, подобно на Норвегия. В същото време Лондон ще може да договори споразумение за свободна търговия, процес, който може да отнеме най-малко пет години. Но всичко това е в бъдещето, а в момента Мей е изправена пред вътрешнополитически проблеми, отбелязва вестникът.", "date": "2017.06.20", "title": "Преговорите за Брекзит започнаха със сблъсък"}
{"url": "http://www.mediapool.bg/zdravniyat-ministar-obeshta-proverki-i-promeni-sreshtu-lipsata-na-lekarstva-news265507.html", "text": "Чрез постоянни проверки и законодателни промени здравното министерство ще се опита да намери решение с липсата на някои лекарства на пазара у нас, заяви министърът на здравеопазването проф. Николай Петров.\r\n\t“От една страна, ще бъдат проверките и те няма да бъдат кампанийни, имаме вече план за това. От друга страна, ще се опитаме през някои законодателни промени да регламентираме по-добре движението на лекарствата“, каза Петров във вторник пред БНР.\r\n\tТой посочи, че точно достъпът до медикаменти ще бъде една от темите на бъдещото българско председателство на ЕС, наравно със затлъстяването при децата, като вторият въпрос предизвиква голям интерес.\r\n\t“Всичко това, което зависи от храните, ние трябва да го изследваме, да го дебатираме и да го профилактираме. Мерките ще бъдат насочени в много посоки, като се тръгне с рекламата, с маркетинга, ако щете ще се стигне като предложение и за обществените поръчки за осигуряване на хранене в детските заведения и в училищата. Предложенията ще дойдат и от други страни, не само от България. Ние ще реферираме темата, но дискусията ще бъде отворена. Предизвика много голям интерес и се надявам да се приключи с някакво добро решение на ниво Европейски съвет“, каза той.\r\n\tСпоред министъра реформата в здравеопазването означава правила и контрол и затова министерството ще се опита да създаде повече регламенти в системата.\n\n\r\n\t“Правила на работа, правила на заплащане, защото правилата означават и контрол. В този ред на мисли, това, което ще се опитаме да направим като реформа, е точно това – повече регламенти, не изземване на функциите, не одържавяване, не подчиняване на болничните заведения, не, те си имат своята административна управленческа свобода, но трябва да спазват правилата“, коментира той.\r\n\tС 30 на сто повече ще се натовари здравната система, ако се въведат диагностично свързаните групи, каза още проф. Петров. По думите му клиничните пътеки у нас са по-скоро недофинансирани, но на този етап няма по-добро решение от от тях.\r\n\t“Това не е най-добрата система и всички го знаем добре. Алтернативна такава се обсъжда от години, като системата за диагностично-свързаните групи, добра система, работи в някои страни, но само един бегъл предварителен разчет означава минимум 30 процента повече средства за здравеопазване, което пък връща темата отново по клиничните пътеки, за това дали са добре остойностени, дали са коректно остойностени, защото има залитане и в едната, и в другата посока, но по-масовата практика е да са недоостойностени“, каза той.", "date": "2017.06.20", "title": "Здравният министър обеща проверки и промени срещу липсата на лекарства"}
{"url": "http://www.mediapool.bg/razedinenite-frenski-sotsialisti-tarsyat-nova-identichnost-sled-katastrofalnoto-si-predstavyane-na-izborite-news265508.html", "text": "След слабото представяне на Социалистическата партия в първия кръг на парламентарните избори във Франция, в сайт за недвижими имоти се появи реклама: \"Историческа сграда за продажба - бившата централа на Социалистическата партия на улица \"Солферино\" 10. Продажбата е заради лошите изборни резултати.\"\r\n\t \r\n\tТова беше шега, но след боя, който партията понесе на втория тур в неделя, бъдещето на сградата може наистина да бъде подложено на обсъждане, той като тя ще се опита да преоткрие себе си, за да оцелее.\r\n\tБроят на депутатските й места в 577-членната долна камара на парламента падна от 280 през 2012 г. на едва 29 и е най-ниският в историята на следвоенната Пета република. В националното събрание ще доминира партията на президента Еманюел Макрон, центристката \"Република напред\", която направи на пух и прах традиционната двупартийна система.\r\n\t \n\n\r\n\tСоциалистите може да бъдат извадени от строя за години напред и да са със слабо влияние в парламента, където досега бяха основна пречка за по-либералните икономически реформи, които инвеститорите се надяват, че Макрон ще донесе. Ако социалистите завият наляво, за да привлека избиратели, чиято растяща подкрепа на по-крайно левите идеи помогна на Джереми Корбин във Великобритания, те ще трябва да се конкурират с \"Непокорна Франция\" на Жан-Люк Меланшон.\r\n\t \r\n\tПоразителното поражение отразява по-общо борбата на левите партии в Европа да преодолеят вътрешните си разногласия и да печелят гласове. Пет години след като обявиха избирането на Франсоа Оланд за нова зора за френските социалисти, те дори няма да бъдат официална опозиция - тази роля ще бъде поета от консервативната партия \"Републиканците\".\r\n\t \r\n\t\"Рухването на Социалистическата партия е несъмнено\", заяви Жан-Кристоф Камбаделис в неделя, след като обяви, че се оттегля от лидерския пост. \"Президентът на републиката получи цялата власт.\"\r\n\tКамбаделис добави, че е време \"да бъде създадена нова политическа сила вляво\".\r\n\t \r\n\tКризата, в която изпаднаха социалистите, води началото си от завоя, направен от Оланд в средата на мандата му, от самообявил се \"враг\" на банкерите и защитник на работниците към защитник на пробизнес реформи. Решението на Оланд разедини партията, излагайки на показ дълбокото разделение между умерени и твърдолинейни леви депутати, а когато реформите не успяха да стимулират икономиката, социалистите загубиха подкрепа. Оланд стана първият президент в следвоенна Франция, който не се кандидатира за преизбиране. Кандидатът на партията Беноа Амон възприе послание, клонящо към крайнолявото. Но твърдолинейните леви избиратели вече се бяха насочили към Меланшон, докато \"прогресивните\" партийни особи, клонящи към центъра, се присламчиха към Макрон. Амон беше пети в социологическите проучвания, повеждайки партията към катастрофалното й представяне на парламентарния вот в неделя.\r\n\t \r\n\t\"Социалистическата партия е преживявала кризи и преди, но тази е с безпрецедентни мащаби\", заяви историкът и неин член Дени Льофевр.\r\n\t \r\n\tНепосредствена грижа за Социалистическата партия ще бъдат финансите заради рязкото съкращаване на държавните субсидии. Френските политически партии получават от държавния бюджет по 1,42 евро годишно за всеки глас, подаден за тях на парламентарните избори, и по 37 хиляди евро за всеки избран депутат. След изборите през 2012 г. социалистите получаваха по 24,9 милиона евро годишно от държавата - приблизително половината от общия им бюджет, според изчисленията на френските медии. Сега сумата рязко ще намалее.\r\n\t \r\n\tСоциалистическата партия има малко дългове, но загубата на финансиране ще означава да намали дейността си точно в момент, когато има нужда да помири отделните фракции, след като Оланд загуби контрол.\r\n\tСоциалистическата партия е стигала до почти сигурна смърт и преди - през 1969 г., когато получи само 5 на сто на президентските избори, и през 1993 г., когато беше почти заличена като основна партия на парламентарни избори, спечелвайки само 53 депутатски места.\r\n\t \r\n\tИ след двата случая социалистите се възстановиха, но този път връщането им ще е много по-трудно.\r\n\t \r\n\tМащабите на победата на Макрон показаха огромно разочарование от двете основни традиционни партии. Тя нанесе удар върху разделението ляво-дясно и остави социалистите притиснати между мощна центристка партия и задържалата се на повърхността партия \"Непокорна Франция\".\r\n\t \r\n\t\"От стратегическа гледна точка те са заклещени между Макрон и Меланшон\", каза Антонио Баросо, аналитик в \"Темео интелиджънс\". \"И вече са опетнена марка, част от традиционната система, част от старата политика.\"\r\n\tОт десетилетия раздробената левица във Франция винаги се е сплотявала от общ враг отдясно, но победата на Макрон може да я разцепи по линията прогресивни и традиционни социалисти. Джим Шийлдс, професор по френска филология в университета Астън, заяви, че партията трябва да преоткрие себе си, за да оцелее.\r\n\t \r\n\t\"Това означава (Социалистическата партия) да се заеме със собствените си идеологически противоречия и да приеме ясна политическа посока, която да не обслужва крайната левица в опозиция, като едновременно клони към центъра в управлението\", посочи Шийлдс.\r\n\t \r\n\tСебастиан Деная, 38-годишен привърженик на Оланд, който изгуби депутатското си кресло в първия тур, заяви ,че новата Социалистическа партия трябва да е \"социалдемократическа, европейска и зелена\". Според него все още има място за обновена левоцентристка партия, защото плановете на Макрон за съкращения в администрацията и разхлабване на трудовите регулации показват, че той на практика е десен. \r\n\t \r\n\tДруги от традиционната левица начело с Амон смятат, че е възможно сближаване с Меланшон, който критикува ЕС и богатите и влиятелните.\r\n\t \r\n\tНо в типично войнствена реч в неделя вечерта, която контрастираше ярко с пораженския тон на социалистите, Меланшон, бивш троцкист, не показа признаци, че иска да работи с партията, която напусна през 2008 г.\r\n\tАмон и лидерът на зелените Яник Жадо смятат да поставят началото на ново движение на 1 юли. Междувременно бившата правосъдна министърка Кристиан Тобира, парижката кметица Ан Идалго и нейната колега от Лил лансираха процес за размисъл под наслов \"От утре\". Но може би е твърде късно.\r\n\t \r\n\t\"Няма причини да се подкрепя сега Социалистическата партия, заяви политологът Тома Генол. \"Те може да се опитат да създадат нова партия, но тя ще е сателит, кръжащ около Меланшон или около Макрон.\"", "date": "2017.06.20", "title": "Разединените френски социалисти търсят нова идентичност след катастрофалното си представяне на изборите"}
{"url": "http://www.mediapool.bg/nad-700-kampanii-sa-podpomognati-sas-7-mln-leva-za-10-g-prez-edinniya-daritelski-nomer-news265509.html", "text": "Над 700 дарителски кампании е организирал единният дарителски номер у нас DMS 17 777 за 10 години, откогато системата съществува. Това отчетоха от благотворителната инициатива във вторник. За десет години дарителите са изпратили малко над 7.5 млн. текстови съобщения и са набрани над 7 млн.лв\r\n\tКампаниите са \"шарени\" както са различни нуждите на обществото, обясни Елица Баракова от фондация BCause.\r\n\tКрасимира Величкова от Български дарителски форум допълни, че целта е все по-малко хора да се нуждаят от дарения за лечение, в момента 60 на сто от кампаниите са именно за това.\r\n\tDMS участва и в набиране на средства за подпомагане на читалища, рушащи се храмове, бедстващи животни, за инициативи на общини.\r\n\tНай-успешна е била тази в помощ за Аспарухово, за която са получени от дарители над 1 млн.лв., посочи Величкова.\n\n\r\n\tОт DMS обаче отбелязват, че у нас няма закон за публичното набиране на средства, който да регламентира създаването на контролен орган срещу злоупотреби.\r\n\tВ момента в ход са 92 кампании.\r\n\tДарителството чрез SMS продължава да бъде и предпочитаният начин за подкрепа на каузите, като цяло се повишава доверието в системата. От набраните за миналата година средства -близо 1 млн.лв., 85 на сто са именно чрез SMS.\r\n\tДелът на онлайн даренията е 15 процента като се запазва положителната тенденция към нарастване от 2015 г.\r\n\tУвеличава се и броят на дарителите, пожелали да сключат договор за дарение. Вече близо 10 000 са хората, които даряват редовно по два лева месечно.\r\n\tЗа 2016 г. са сключени 74 индивидуални договора за направени онлайн дарения за 26 386 лв.", "date": "2017.06.20", "title": "Над 700 кампании са подпомогнати със 7 млн. лева за 10 г. през единния дарителски номер"}
{"url": "http://www.mediapool.bg/portugaliya-e-na-pat-da-ovladee-pozhara-vzel-64-zhertvi-news265510.html", "text": "Огнеборците са на път да овладеят огромния горски пожар в Централна Португалия, отнел живота на 64 души, съобщи Асошиейтед прес.\r\n\t \r\n\tНад 1000 пожарникари и девет противопожарни самолета се борят с огъня в Педрогау Гранд, бушуващ трети пореден ден. Според ТАСС за борба с пламъците са мобилизирани към 2000 души. \r\n\t \r\n\tАгенцията за гражданска защита изрази надежда, че днес ще успее да овладее пожара, въпреки че се очаква температурите да достигнат 43 градуса по Целзий, а поривистият вятър продължава да е заплаха.\n\n\r\n\t \r\n\tВчера броят на жертвите се увеличи от 63 на 64 и властите се опасяват, че той може да нарасне. Пострадалите са 135. В района на Педрогау Гранд са изгорели около 26 000 хектара гори.\r\n\t \r\n\tПравителствени представители съобщиха, че премиерът Антониу Коща е разпоредил разследване на причините за случилото се. Според местната полиция пожарът е бил предизвикан от паднала мълния. В Португалия беше обявен тридневен траур, който приключва днес.", "date": "2017.06.20", "title": "Португалия е на път да овладее пожара, взел 64 жертви"}
{"url": "http://www.mediapool.bg/nyama-nikakva-logika-v-sazhivyavaneto-na-martvetsa-belene-osven-komisionnite-news265511.html", "text": "Държавата търси начини как да субсидира скъпия ток от АЕЦ \"Белене\", казва бившият шеф на централата Валентин Николов от ГЕРБ. Моделите включват опразването на фонд \"Сигурност\", който по принцип трябва да служи за оздравяване на финансово закъсалата НЕК. По последни изчисления токът от АЕЦ \"Белене\" би струвал 79 долара за мегаватчас, което вероятно ще го направи най-скъпия на пазара, когато централата започне да работи. Защото на последния търг за строителство на нови вятърни мощности в Испания цената достигна 43 евро за мегаватчас. Тенденциите през последните години показват, че цената на новите централи поевтинява непрекъснато и вече не се нуждаят от субсидии, за да оправдаят икономическото си съществуване. На фона на това да планираш държавна помощ за проект, който ангажира огромен финансов ресурс и практически монополизира системата за десетилетия напред, е грешно на толкова много нива, че може да се роди само в главите на политици, гладни за комисиони.\r\n\tЯвно на държавата не й се иска да остави енергетиката без задушаващата си прегръдка.\r\n\tРезултатите в Българи са видими с просто око. В Румъния дори и контролираните от държавата енергийни компании се търгуват на борсата, операциите им са публични и всички до една са на солидна печалба. Обратното, у нас норма е силната задлъжнялост, вследствие на тайни сделки и тотална намеса на политиката в управлението на компаниите. И вместо да търсим нови решения на проблемите, отново се пробваме да съживим мъртъвци. Практиката показва, че предварителните изчисления за цената на електроенергията от ядрена централа никога не са окончателни. Тези 79 долара за мегаватчас със сигурност ще се окажат много повече заради непредвидени разходи, забавяне, ескалация и т.н.\r\n\tФинансовият колапс на модела \"Белене\" обаче е само едната страна на медала. Това ще увеличи цената на тока или ще натовари държавата с нови дългове, неминуемо е. От друга страна обаче ще стопира всякаква бизнес инициатива в отрасъла. АЕЦ \"Белене\" ще заеме цялата пазарна ниша, макар и с неконкурентна цена. Лесно е да си представим, че цел на държавата след това ще е да гарантира пазара на АЕЦ-а, като чрез нормативни забрани на практика ликвидира възможността за навлизане на нови технологии в сектора. \r\n\tОтделно разходите за съхранение на отработеното ядрено гориво ще са за десетки хиляди години напред. Надали те ще се калкулират изцяло в цената на тока, по-скоро ще се поемат от данъкоплатците. Както и щетите от, не дай си Боже, сериозна ядрена авария. Която надали ще се покрие от която и да било застрахователна компания.\n\n\r\n\tКъм това да добавим и геополитическия елемент. Циментираме си зависимостта от доставчик на ядрено гориво за още десетилетия. Общо взето \r\n\tВ дебатите около референдума за АЕЦ \"Белене\" основната теза на привържениците на нова централа беше, че тя ще задържи цената на тока евтина. И реално плащаме само експлоатационните разходи. Това няма как да се случи с АЕЦ \"Белене\" и оттам идват разликите. Въпросът е дали ще се поддадем на атаката от пропаганда с носталгичен елемент.\r\n\tВсъщност съм почти убеден, че АЕЦ \"Белене\" няма да заработи никога. Но идеята може би въобще не е такава. А по-скоро проектът да бъде като зомби – в полумъртво състояние. По този начин се максимизират \"усвоените\" от клиентелата средства, без да се стига до излизане на свободния пазар, когато несъстоятелността на проекта ще стане ясна. А след време следите ще се заметат като при КТБ.", "date": "2017.06.20", "title": "Няма никаква логика в съживяването на мъртвеца \"Белене\" – освен комисионните"}
{"url": "http://www.mediapool.bg/oshte-pet-detsa-sa-zarazeni-s-morbili-v-pazardzhik-news265513.html", "text": "Пет нови случая на морбили са регистрирани в Пазарджик. С тях заболелите стават 15. Засегнатите от болестта са деца до три години от ромския квартал \"Изток\".\r\n\tРегистриран случай на морбили има и в Пещера. Според регионалния здравен център заразата е пренесена в Пазарджишкия район от Пловдив. Близките на заболелите са под наблюдение.", "date": "2017.06.20", "title": "Още пет деца са заразени с морбили в Пазарджик"}
{"url": "http://www.mediapool.bg/onlain-kalkulator-pomaga-pri-reshenieto-za-pokupka-na-elektromobil-news265515.html", "text": "Заслужава ли си да купим електромобил или пък хибрид с допълнителен двигател с вътрешно горене?\r\n\tТози въпрос бива задаван все по-често и не на последно място във връзка с , отбелязва ДПА.\r\n\tЗа да помогне при вземането на решение, германска консултантска компания в областта на екологията е разработила .\r\n\tБезплатният онлайн калкулатор на германския институт Йоко сравнява цените на конвенционалните коли с цените на електромобилите или хибридите въз основа на предварително зададени параметри. Според института потребителите могат да коригират някои ключови стойности.\r\n\tКалкулаторът дава общ поглед върху разходите - от покупката до редовното използване на колата и препродажбата й, като също така са включени разходите, свързани с околната среда.\r\n\tВ едно примерно изчисляване след осем години малък електромобил ще излезе с около 2800 долара по-евтино от съответната кола на бензин, докато шофьорът ще е спестил на околната среда около 7 тона въглероден диоксид.\n\n\r\n\tКалкулаторът обаче не може да даде информация за това доколко практичен е електромобилът, тъй като той има ограничения за изминатото разстояние с едно зареждане.\r\n\tОсвен това шофьорите на електромобили зареждат батерията си за около 20-30 минути на бързо зареждаща станция, докато напълването на обикновен резервоар отнема много по-малко време.\r\n\tПроучванията сред потребителите показват, че обществената инфраструктура за зареждане е една от основните пречки пред електромобилите, казва Свен Кюнел от института, създал онлайн инструмента", "date": "2017.06.20", "title": "Онлайн калкулатор помага при решението за покупка на електромобил"}
{"url": "http://www.mediapool.bg/veche-e-dostapna-e-spravka-za-izplatenite-izvantrudovi-dohodi-news265516.html", "text": "Новата електронна услуга на НАП - \"Справка за изплатени доходи (различни от трудови) на физически лица\" вече е достъпна, съобщиха от .\r\n\tУслугата е достъпна, както с ПИК, така и с електронен подпис. Тя дава възможност на физическите лица да проверяват дали за тях има подадени данни от предприятия и от самоосигуряващи се за изплащани доходи, различни от тези по трудов договор, като например хонорари.\r\n\tУслугата предоставя информация също за вида и размера на изплатения доход, както и удържан данък. Така с помощта на електронната справка физическите лица ще могат коректно да отразяват изплатените им доходи в годишната си данъчна декларация.\r\n\tОт НАП обръщат внимание, че ако потребителите на услугата установят, че са допуснали грешка във вече подадената декларация за облагане на доходите от 2016 г., те имат възможност да я поправят. Това става с подаването на еднократна коригираща декларация в срок до 30 септември 2017 г.\r\n\tНовата услуга на НАП засилва гражданския контрол по спазването на установените от данъчните закони задължения. Електронната справка допринася също и за намаляване на риска от злоупотреби и нарушаване на правата и интересите на гражданите.", "date": "2017.06.20", "title": "Вече е достъпна е-справка за изплатените извънтрудови доходи"}
{"url": "http://www.mediapool.bg/navrah-ilinden-bulgaria-i-makedoniya-shte-podpishat-dogovor-za-dobrosasedstvo-news265517.html", "text": "В опит да приближи Скопие към членство в ЕС и НАТО новият македонски премиер Зоран Заев съобщи, че Македония ще подпише подготвяния от години договор за добросъседство с България на 2 август, когато се отбелязва Илинден.\r\n\t\"Македония затваря една глава от историята на национализъм, на омраза. Отваряме една глава на европейско бъдеще за всички. Историята може само да ни приближи\", заяви Заев във вторник на съвместен брифинг с Бойко Борисов в София.\r\n\t\"Това е исторически момент, след визитата ми Брюксел, първото ми посещение е в София, за да получим подкрепа и помощ за членство в ЕС и в НАТО\", изтъкна Заев.\r\n\tОт българската столица той призова за подкрепа на евроатлантическото бъдеще на Македония и от другите й съседни държави – Гърция, Сърбия, Албания и Косово, с които е в сложни и дори враждебни отношения. Най- обтегнати са отношенията й с Гърция, с която Македония води дългогодишен спор за името си. Напоследък се изостриха и отношенията й с Белград, обвинен от Скопие за намеса във вътрешнополитическата криза, а проблемите й с Албания и Косово произтичат от засилващата се роля на албанския фактор вътре в Македония.\r\n\tС приятелска Гърция ще работим заедно, за да решим всички проблеми, декларира Бойко Борисов, който е амбициран да демонстрира напредък за решаване на проблемите на Западните Балкани по време на българското европредседателство в началото на идната година.\n\n\r\n\t\"Дестабилизация на Македония означава дестабилизация на нашите граници\", отбеляза Борисов.\r\n\t\r\n\t\"Ако се поддадем само на националистически чувства, нищо добро не ни чака\", каза още Борисов, който в момента оглавява коалиционно правителство с участието на националистически партии, подчертано провокативно настроени спрямо Македония.\r\n\tЗаев посочи, че изграждайки добросъседство и приятелство, западните страни ще уважават Балканите много повече. И подчерта, че пътят на Македония е един – към НАТО и ЕС, а вътрешнополитическата стабилност като цяло трябва да обединява Балканите. По думите му много европейски държави са дали пример за това как могат заедно да честват своите герои и това да им помага да се развиват.\r\n\tБорисов поясни, че вече са били проведени 11 срещи между преговорните екипи на двете държави и предстои процесът по подготовка на договора, подготвян поне от 2002 г., да бъде завършен, когато двамата премиери ще честват заедно Илинден в Македония.\r\n\t\r\n\tДвамата премиери са се разбрали улица в Скопие да бъде кръстена на името на президента Желю Желев, в чийто мандат България първа призна Македония за независима република, а София да върне жеста, като кръсти улица на втория президент на Македония - проевропейският демократ Борис Трайковски, който загина при самолетна катастрофа.\r\n\t\"Това ще е израз на уважение, израз на голямото ни приятелство\", каза Заев.\r\n\t\r\n\tВ знак на новата фаза в двустранните отношения двамата премиери се поклониха и пред паметника на цар Самуил в София. Негов монумент е издигнат и в Скопие, а македонски политици и историци усърдно пропагандират, че владетелят е техен национален герой.\r\n\tБългария дълго време подкрепяше безрезервно евроатлантическото бъдеще на Македония, но по време на първия кабинет \"Борисов\" постави ултиматум първо да бъде подписан договорът, за да се решат спорните въпроси между двете страни, които засягат най-вече общата история.\r\n\tСкопие години наред протакаше преговорите, но новото правителство на Заев даде сигнали, че е готово на отстъпки пред България и Гърция, за да се предвижи към НАТО и ЕС, след като Македония месеци наред бе в политическа криза и на ръба на гражданска война.\r\n\t\"Разговаряхме, приближихме мненията ни към подписване на договора за добросъседство, остава още много малко и заедно ще честваме Илинден в Македония на 2 август. Разбрахме се тогава да завършим подписването на договора\", каза Заев.\r\n\t\r\n\t\r\n\tОколо проектодоговора обаче все още има много спорни въпроси, включително и .\r\n\tВ отговор на журналистически въпрос Борисов подчерта, че договорът ще се подпише на езиците, които са официални в конституциите на двете държави – български и македонски:\"В конституцията на Македония е казано какъв език има тази държава. Съответно договора тя трябва да подпише на езика, който е вписан в Конституцията ѝ, иначе ще си нарушите конституцията\".\r\n\t\"Когато минат външните министри на последно преглеждане на документа, с премиера и останалите колеги ще вземем решение какво значи \"Обща история\", за кой период, различните историци определят различни периоди. От 1991 г. досега Македония има своя история, тя не е обща с българската, ако искаме да запишем \"Обща история\", влизаме в друго противоречие. Години се спори кое е общо и кое не, кои празници са общи. Вместо да се караме за тях, да се радват и от едната, и от другата страна. Тодор Александров може ли да бъде повод за радост и в Скопие, и в София? Според мен може. Дори и Вапцаров, нашите герои\", коментира Бойко Борисов.\r\n\tТой допълни, че експерти, в т.ч. и от БАН, ще помогнат при окончателното изчистване на термините по начин, който изключва всякакви претенции \"не за сега, а за поколенията напред\".\r\n\t\"Ако искате, може да се вкараме в тази тема. Има достатъчно остри хора и общности и в България, и в Македония, мърдане напред няма\", добави той.\r\n\tКато друг спорен въпрос в преговорите се оформи и искането на България за гаранции, че конституцията на Македония не е основание за намеса във вътрешните ни работи, каквато е заложена и в съвместната декларация от 1999 година, подписана от тогавашните премиери Иван Костов и Люпчо Георгиевски.\r\n\tВ документа Скопие декларира, че няма да предявява претенции за наличието на македонско малцинство в България.\r\n\tСтава въпрос за член 49, според който Македония трябва да се грижи за правата на македонските малцинства в Гърция и България.\r\n\t\r\n\tБорисов коментира още, че Македония има \"исторически шанс да направи така, че нейните граждани да се чувстват добре\".\r\n\t\"Ние сме за единна Македония, ние сме за нейното членство в НАТО и в последствие в Европейския съюз\", увери Борисов.\r\n\tТой предупреди, че ако Македония не положи усилия и не е политически стаблина, никой не може да ѝ помогне за членството в НАТО и ЕС: \"Можем да я поддържаме, да ги консултираме, ако искат, по дадена тема. С отворено сърце сме. Всичко зависи от политическия елит в Македония, ако те не съумеят да направят важните стъпки, каквато и помощ да получат, няма да е достатъчна\".\r\n\tЛидерът на Социалдемократическия съюз на Македония (СДСМ) Зоран Заев успя да формира правителство, след като получи подкрепата на две от партиите на етническите албанци в замяна на отстъпки към някои от исканията им за повече права и избора на етнически албанец за председател на парламента. Това  от партията на бившия премиер Никола Груевски (МВРО-ДПМНЕ). Напрежението ескалира през април, когато протестиращи нахлуха в парламента и биха Заев и депутати от партиите на етническите албанци.\r\n\tБорисов каза, че е разговарял със Заев още в нощта на \"кървавия четвъртък” и тогава той му казал, че ако стане премиер, първо ще посети София.\r\n\t\r\n\t \r\n\tОт София Заев се обърна и към Гърция, която години наред блокира преговорния процес за влизането на Македония в НАТО заради спора между двете страни за името.\r\n\t \r\n\t\"Искам да кажа на приятелска Гърция - трябва ни помощ и подкрепа. Гърция също е страна от НАТО и ЕС\", добави той.\r\n\t \r\n\tПо-рано македонският външен министър Никола Димитров каза, че Mакедония ще обсъди възможността да използва \"временно\" име, за да избегне евентуално гръцко вето за членството й в НАТО, тъй като Атина не признава името й Македония, тъй като се дублира с името на географска област и в Гърция.\r\n\t \r\n\tМакедонският премиер имаше среща и с президента Румен Радев, който е заявил, цитиран от прессекретариата си, че България подкрепя евроатлантическата и европейската перспектива на Македония, но очаква активни действия на политиците, които да създават устойчив климат на доверие между двете страни. Радев призова Зоран Заев за промяна на подхода на делегацията на страната му към България в Съвета на Европа по отношение на процедурата по Рамковата конвенция за защита на националните малцинства.\r\n\t \r\n\t\r\n\t\tРадев заяви още, че е крайно време двете страни да обърнат нова страница в двустранните си отношения. \r\n\t\r\n\t\t \r\n\t\r\n\t\t\"Усложненията между двете държави са неестествени и не отговарят нито на историческите, нито на съвременните реалности, нито на бъдещите ни цели\", каза Радев.", "date": "2017.06.20", "title": "Навръх Илинден България и Македония ще подпишат договор за добросъседство"}
{"url": "http://www.mediapool.bg/festivalat-sofiya-disha-se-mesti-pred-aleksandar-nevski-i-shte-e-prez-yuni-i-avgust-news265518.html", "text": "Осмият Летен градски фестивал \"София диша\" ще бъде на ново място - на пл. \"Св. Ал. Невски\", във връзка с подготовката за Българското председателство на ЕС, и ще е в две части - в последната събота и неделя на юни и на август - 24 и 25 юни и 26 и 27 август, с различна програма и участници. Това съобщиха във вторник организаторите от фондацията \"София диша\" и Столичната община.\r\n\t“Обичан от столичани и гостите на града, многообразен, с много плюсове - достъпен за всички, на знаково място, с възможност за срещи на млади творци“ - така определи фестивала заместник-кметът по културата на Столичната община Тодор Чобанов. Той отбеляза, че празникът подпомага творческите индустрии, привлича гости и стимулира за по-активен живот софиянци.\r\n\tНовото място е много подходящо, защото дава възможност да се представи както съвременното изкуство, така и материалното и нематериалното културно наследство на страната ни, нейната история и култура. Освен храма \"Св. Ал. Невски\" там са църквата \"Св. София\", гробът на Иван Вазов, паметникът на Паисий Хилендарски, Народното събрание, Художествената академия, Националната галерия \"Квадрат 500\", Синодалната палата, отбелязаха организаторите.\r\n\tНовост е и фестивалната Зона \"България\", посветена на българските традиции и обичаи, народни занаяти, музикален и танцов фолклор.\r\n\tНад 50 автори ще бъдат представени в галерийния павилион, който за първи път ще отвори врати в Творческата зона на \"София диша\". Две селекции от късометражни филми ще бъдат показани в кинопавилиона. Разнообразна програма на сцената - от 16 до 22 ч., ще предложат утвърдени и съвсем млади музиканти.\n\n\r\n\tДетската зона - в неделя от 10 ч., е безплатна, с разнообразни занимания - от творчески работилници до информатика.\r\n\tИнтересна програма ще има и в Спортната, Базарната и Релакс зоната - с гурме сандвичи на достъпни цени, коктейли и други вкусотии, допринасящи за празничното настроение.\r\n\t\"София диша\" ще е разположен на площ от 12 500 кв. м, с над 200 участници от цялата страна и бюджет от 160 000 лв., 60 000 от които - от Столичната община. Очакват се над 50 000 посетители.", "date": "2017.06.20", "title": "Фестивалът \"София диша\" се мести пред  “Александър Невски\" и ще е през юни и август"}
{"url": "http://www.mediapool.bg/rosatom-s-interes-kam-aets-belene-samo-kato-stroitel-news265519.html", "text": "Енергийният министър Теменужка Петкова е запознала руската ядрена корпорация \"Росатом\" с намеренията на българското правителство да възобнови изграждането на АЕЦ \"Белене\" като обяви приватизация на активите в замразения към момента проект, но отговорът на руснаците е бил, че по-скоро нагласата на \"Росатом“ е да бъдат само изпълнител при евентуална реализация на ядрения строеж.\r\n\tТова съобщи Петкова пред български журналисти в Москва след среща във вторник с шефа на \"Росатом\" Алексей Лихачов, по чиято покана тя се включи в Деветото международно ядрено изложение Атомекспо, провеждащо се в Москва и организирано от държавния руски ядрен концерн.\r\n\t\"Когато имаме среща с колегите от \"Росатом“, темата АЕЦ \"Белене“ няма как да не присъства. Колегите от „Росатом“ са добре запознати с намеренията, които имаме във връзка с възможността за реализиране на оборудването на проекта на АЕЦ „Белене“. Вие знаете, че ние неколкократно сме заявявали, че оползотворяването на това оборудване за този проект е много важна наша задача. Важна е за това, защото от една страна в контекста на едни от последните промени, които бяха приети съгласно Парижкото споразумение по отношение на големите горивни инсталации, това ще наложи и преосмисляне на енергийната стратегия на България\", посочи Петкова, давайки недвусмислена заявка, че възобновяването на ядрения строеж ще е обосновано с нуждата от нови мощности заради затварянето на въглищните, които не могат да покрият новите екоизисквания на ЕС.\r\n\t\"Ние ще се борим за това да получим дерогация от Европейската комисия за удължаването на живота на експлоатация на тези големи горивни инсталации. Но така или иначе трябва да се мисли и в по-далечна перспектива за развитието на енергийния сектор в България\", посочи енергийният министър.\r\n\tТя припомни, че в момента Икономическият институт към БАН прави енергийната стратегия на страната с хоризонт 2050 г., в която място трябва да намери и реализацията на произведеното оборудване за АЕЦ \"Белене\".\n\n\r\n\t\"С \"Росатом“ обсъдихме тази наша визия, възможността този проект да се реализира на пазарен принцип и, разбира се, участието на \"Росатом“ при изпълнението на този проект мисля, че е вън от всякакво съмнение, тъй като \"Росатом“ е конструктор на проекта, те са изработили това оборудване. Затова нашето сътрудничество с \"Росатом“ е много знаково в тази посока\", каза още Теменужка Петкова.\r\n\tТя обаче призна, че \"по-скоро нагласата на \"Росатом“ е да бъдат изпълнител при евентуална реализация на този проект\".\r\n\tТова означава, че руснаците към момента нямат интерес да инвестират в АЕЦ \"Белене\", въпреки многократните им подобни изявления преди ядреният строеж да бъде прекратен с правителствено и парламентарно решение през март 2012 г. След арбитражното осъждане на българската \"Национална електрическа компания\" да плати на дъщерната на \"Росатом\" компания \"Атомстройекспорт\" 620 млн. евро за поръчаното оборудване, първият зам.-изпълнителен директор на \"Росатом\" Кирил Комаров заяви, че след като се платят парите са възможни всякакви варианти. Сега обаче се оказва, че съвсем не е така.\r\n\t\"Ние ще проведем, разбира се, една процедура по приватизация, така както нееднократно сме имали възможност да заявим. Ако евентуално тази процедура не приключи успешно, ще мислим и за реализация на възможността за изграждане на VІІ блок на АЕЦ \"Козлодуй“ с оборудването за \"Белене“. Като изграждането на VІІ блок на АЕЦ \"Козлодуй“ отново ще бъде свързано с активното участие на нашите партньори от \"Росатом“.\r\n\tОт страна на руската компания бил проявен интерес да участват в евентуална реализация на проекта като строител.\r\n\tВ рамките на форума министър Петкова се срещна и с генералния директор на \"Русатом сервиз“ и ръководител на проекта за удължаване живота на V и VІ блок на АЕЦ \"Козлодуй“ Евгений Салков. Дейностите се изпълняват в заложените срокове и обеми, заяви тя.\r\n\tЛицензите на двата блока изтичат съответно през ноември 2017 и октомври 2019 г. Модернизацията на V блок е в по-напреднал етап и се провежда паралелно с плановите ремонти на реактора. Очаква се до есента българския ядрен регулатор да се произнесе за нов десетгодишен лиценз.\r\n\tПо-рано през деня по време на ядрения форум Всеволод Витязев, началник отдел \"Управление на проекти“ за Централна и Източна Европа на \"Русатом Сервис“, увери, че по график се движат работите и по обследването на състоянието на оборудването и системите на VІ блок на ядрената ни централа.\r\n\tТе ще приключат както е предвидено през юни 2018 г. Всички обосновки, които специалистите на \"Русатом Сервис“ правят, предвиждат работа на Шести енергоблок на АЕЦ \"Козлодуй“ при мощност 104%, също както са разработките за V блок.\r\n\tПрез 2016 година работата беше напрегната, защото се провеждаше обосновка за удължаване експлоатационния живот и на Пети блок, коментира Витязев. Но там дейностите приключиха и консорциумът начело с \"Русатом Сервис“ предадоха документацията на АЕЦ \"Козлодуй“ и Агенцията за ядрено регулиране в края на миналата година, посочи той..\r\n\tОпитът от експлоатацията на хилядамегаватови реактори от ВВЕР в Русия показва, че те могат да работят безопасно поне 50-60 години, допълни представителят на \"Русатом\".", "date": "2017.06.20", "title": "\"Росатом\" с интерес към АЕЦ \"Белене\" само като строител"}
{"url": "http://www.mediapool.bg/ruskata-tsentralna-banka-otchita-uvelichenie-na-falshivite-rubli-v-bankomatite-news265520.html", "text": "Руската централна банка (РЦБ) отчита увеличение на фалшивите рубли в банкоматите, както и на \"изделия\", наподобяващи банкноти. Това съобщи във вторник първият заместник-председател на РЦБ Георгий Лунтовский, цитиран от ТАСС, на международна конференция за развитието на паричните обращения.\r\n\tОсновна причина за това е използването на евтини модели на банкнотоприемащи устройства, проверяващи 1-2 защитни признака вместо 4 такива признака, както изисква РЦБ, посочи Лунтовский.\r\n\tРЦБ препоръчва на банките да използва модели за оборудване от списъка, поместен на сайта на регулатора, припомни неговият заместник-председател.\r\n\tКакто съобщи по-рано РЦБ, в банковата система на Русия през първото тримесечие на 2017 година са открити над 12 000 фалшифицирани банкноти. Над половината от тях (6800) са с номинал 5000 рубли, следват фалшивите купюри от 1000 рубли (5200). Най-малко са откритите фалшифицирани банкноти от 10 рубли - само два броя.\r\n\tНамерени и са и фалшиви монети - 18 с номинал от 10 рубли, 37 с номинал от 5 рубли и една с номинал от 2 рубли.", "date": "2017.06.20", "title": "Руската централна банка отчита увеличение на фалшивите рубли в банкоматите"}
{"url": "http://www.mediapool.bg/problemi-sas-skaip-v-mnozhestvo-darzhavi-news265521.html", "text": "От понеделник вечер масово се наблюдават проблеми с програмата за кратки съобщения и видеокомуникация Скайп.\r\n\tСигнали за това постъпват от САЩ, Азия и Европа. Някои български потребители също са засегнати.\r\n\t\r\n\tВ повечето случаи, програмата не може да се свърже с мрежата. При доста потребители Скайп стартира успешно, вписването става без проблем, но съобщенията не могат да бъдат доставени. В някои случаи се появява черна лента при опит за осъществяване на гласово обаждане.\r\n\tПрез нощта, в редица държави престанаха да работят, както мобилното, така и настолното приложение. Малко по-късно, техническата поддръжка на месинджъра обяви, че проблемът е отстранен. Сутринта Скайп отново престана да работи нормално. Засега няма информация от Microsoft относно причините за лошата работа на програмата.\n\n\r\n\tКъм обяд се , че е засегната западната част на Европа, а в официалния профил на Skype се появи съобщение, че всички специалисти и програмисти усилено работят за да решат проблема.", "date": "2017.06.20", "title": "Проблеми със Скайп в множество държави"}
{"url": "http://www.mediapool.bg/espch-ruskiyat-zakon-sreshtu-gei-propagandata-e-diskriminatsionen-news265524.html", "text": "Европейският съд за правата на човека (ЕСПЧ) излезе с решение, че законът в Русия, забраняващ т. нар. гей пропаганда сред малолетни, нарушава свободата на мнение, съобщи Асошиейтед прес. \r\n\t \r\n\tВ първата голяма съдебна битка на руски активисти, оспорващи закона, съдът постанови в полза на трима хомосексуални активисти, които смятат, че той нарушава свободата на мнение и е дискриминационен към хората с различна сексуална ориентация.\r\n\t \r\n\tС приемането на подобни закони властите насърчават предразсъдъците и хомофобията, които са несъвместими с принципите за равенство, плурализъм и търпимост, присъщи на демократичното общество, и нарушават член 10 от Европейската конвенция за човешките права, гарантиращ свободата на мнение, заявява седемчленният съдийски състав в решението. \n\n\r\n\t \r\n\tСъдиите отхвърлят също твърдението на руските власти, че регулирането на публичния дебат за хомосексуализма е оправдано от гледна точка на опазването на морала.\r\n\t \r\n\tЕдиният от тримата жалбоподатели, Николай Алексеев, определи решението на европейския съд като \"огромна победа за хората с различна сексуална ориентация в Русия. \"Ние успяхме да докажем юридически, че с приемането на такива закони руските власти нарушават международните си задължения по Европейската конвенция\", добави той.\r\n\t \r\n\tКремъл ще обжалва решението на Европейския съд за правата на човека, заяви говорителят на Кремъл Дмитрий Песков, цитиран от Ройтерс.\r\n\t \r\n\t\"Важно е да се отбележи, че ние говорим за забрана на пропагандирането на хомосексуализма сред малолетни\", подчерта говорителят.", "date": "2017.06.20", "title": "ЕСПЧ: Руският закон срещу гей пропагандата е дискриминационен"}
{"url": "http://www.mediapool.bg/byudzhetna-inzhektsiya-ot-224-mln-lv-za-dalgovete-na-bdzh-news265525.html", "text": "\"Българските държавни железници\" ще получат бюджетна финансова инжекция от 224 млн.  лв., с които холдингът да погаси повече от половината си натрупани дългове към облигационери и кредитори. Това става възможно след като Европейската комисия ободри в петък държавна помощ за БДЖ, за да може железницата да проведе планираните реформи и да се стабилизира. Парите ще бъдат отпуснати като безлихвен заем, каза в понеделник транспортният министър Ивайло Московски, а ден по-късно пред журналисти заместникът му Велик Занчев и ръководството на БДЖ обясниха, че сумата ще бъда възстановена в държавната хазна с очакваните постъпления от концесията на летище София.\r\n\tЗанчев определи одобреното от Брюксел държавно подпомагане като признание за извършените от железницата реформи от 2010 г. насам. Така железницата става приоритет на държавата, получило е признанието на ЕК и е доказала надеждността си, допълни той.\r\n\t\"От тук нататък започва тежката част - преговорите с Министерството на финансите и начертаване на финансовите схеми, по които парите да достигнат до дружеството\", посочи той.\r\n\tОт неговите и на шефа на \"Холдинг БДЖ\" Владимир Владимиров обяснения стана ясно, че средствата ще отидат за плащания по взетите през 2005 и 2007 г. заеми, а бюджетът ще си ги  възстанови с приходите от концесията на летище София, която се очаква да бъде обявена през септември 2017 г..\r\n\tПрез 2010 г. се говореше за фалита на БДЖ с над 850 млн. лв. задължения на дружеството, днес те са чувствително намалени - до 412 млн. лв., посочи Владимиров.  По думите му в резултат на проведените реформи в железницата, компанията е преструктурирана и загубите й са намалели с 50 процента. \"В момента, в който погасим задълженията си, загубите в дружеството ще намалеят още повече. А капиталовата структура на предприятието ще стане нормална, но това не е краят на пътя, а краят на финалната права\", заяви той.\r\n\tДори и след тази държавна помощ обаче БДЖ ще продължи да има проблемни борчове. Сред тях са дължими такси от 97 млн. лв. за ползване на железопътната инфраструктура и заем от 20 млн. лв. Тяхното плащане ще бъде отложено и ще става с капиталовия трансфер, който БДЖ ще получи от бюджета през 2018 г., както и с приходи от продажба на неоперативни активи.\r\n\tПаралелно с изчистването на дълговете, БДЖ смята да започне да подобрява качеството на предлаганите услуги и за септември се планира закупуването на около 15 мотрисни влака. В момента професори от УНСС и Висшия транспортен университет работят заедно със специалисти от Националната компания \"Железопътна инфраструктура\", за да се оформи визията за това какви мотриси и влакове са нужни на дружеството, за да придобие то вид на европейска компания и да предлага адекватна услуга.\r\n\tС течение на времето инвестицията за нови влакове трябва да нарасне до над 400 млн. лева. В момента се изпълняват няколко обществени поръчки за ремонт и модернизация на остарелите локомотиви. Това ще продължи, докато не се модернизира напълно железницата, заявиха от ръководството на холдинг.\r\n\tЗа целта са подготвени 21 проекта за двете дружества от холдинга - \"БДЖ Пътнически превози\" и \"БДЖ Товарно превози\". Ще се създаде и ремонтно дружество, което ще събере сградния и целия останал ресурс на двете дружества на едно място. С изброените мерки се надяваме железницата да изглежда по съвсем различен начин и да се европеизира, каза Владимир Владимиров.\r\n\tОт БДЖ планират също така от 2019 г. всички билети за влакове да може да се купуват онлайн. В момента това е възможно само по някои дестинации.", "date": "2017.06.20", "title": "Бюджетна инжекция от 224 млн. лв. за дълговете на БДЖ"}
{"url": "http://www.mediapool.bg/bivshata-toplotsentrala-na-ndk-stava-tsentar-za-izkustvo-news265522.html", "text": "Бившата топлоцентрала на НДК предстои да се превърне в център за изкуство. \r\n\t\"Това е реално граждански проект, защото инициативата дойде от гражданските и творческите организации. Тя беше много добре обоснована и разбира се, подкрепена от местната власт в лицето на Столична община и лично кметът Йорданка Фандъкова застана зад този проект. Няма да крия, че за това толкова атрактивно място в сърцето на нашия град имаше много различни идеи, включително идеи за търговски центрове\", каза председателят на комисията по култура в Столичния общински съвет Малина Едрева във вторник пред БНР\r\n\tАрх. Христо Станкушев, член на журито и представител на работната група, която разработва модела за преосмисляне на пространството на топлоцентралата, разказа, че проектът е замислен през 2014 година с много по-широк кръг от възможности като локации.\r\n\t\"Спряхме се на тази локация заради реалната възможност тя да бъде превърната в центъра за изкуство. 2015 година направихме три проекта, които разглеждаха три хипотези. Тогава по-скоро избрахме посоката да може да бъдат вплетени различни представители на изкуствата, да работят в този център и 2016 година този цикъл на предпроектни проучвания завърши с извеждането на един цялостен модел, който да даде възможност да реализираме архитектурен конкурс, който сега приключи, преди месец, и имаме .\r\n\t\"Когато започнахме да разглеждаме сградата от всичките й страни, стигнахме до заключенията, че едва ли има нужда от просто още една театрална зала в София. Отворихме хоризонта и към други организации- дизайнерски, архитектурни, проектантски бюра и благодарение и на техните усилия и на тяхната намеса, проектът, който спечели, предвижда по-голяма намеса и на други дисциплини\", каза той.", "date": "2017.06.20", "title": "Бившата топлоцентрала на НДК става център за изкуство"}
{"url": "http://www.mediapool.bg/zhoze-mourinyo-e-obvinen-za-danachni-izmami-kato-trenyor-na-real-madrid-news265523.html", "text": "Мениджърът на \"Манчестър Юнайтед\" Жозе Моуриньо е обвинен от испанската прокуратура за данъчни измами за периода, когато е бил старши треньор на испанския \"Реал Мадрид\".\r\n\t \r\n\tТой е обвинен, че е измамил държавата с 3.3 милиона евро данъци между 2011 и 2012 г., съобщи прокуратурата във вторник. Моуриньо не е декларирал доход от използване на права на изображение с цел да си набави \"незаконна облага\", твърди обвинението.\r\n\t \r\n\tМоуриньо все още не е коментирал случая, предаде Би Би Си.\n\n\r\n\t \r\n\tТой поредното голямо име от футбола с обвинения за данъчни измами в Испания. Звездата на \"Реал Мадрид\" Кристиано Роналдо е призован да свидетелства на 31 юли по дело за укриване на доходи от данъчните власти – обвинение, което той отрича.\r\n\t \r\n\tНаскоро голямата звезда на \"Барселона\" националния отбор на Аржентина Лионел Меси и неговият баща Хорхе бяха осъдени на по 21 месеца затвор. Те бяха обвинени в укриване на 4.1 млн. евро от рекламните права на футболиста за 2007, 2008 и 2009 г. Тежестта на присъдата обаче не задължава двамата да я излежат ефективно, тъй като е за срок, по-кратък от 24 месеца.", "date": "2017.06.20", "title": "Жозе Моуриньо е обвинен за данъчни измами като треньор на \"Реал Мадрид\""}
{"url": "http://www.mediapool.bg/bsp-predlaga-chetirima-sadii-i-dvama-prokurori-za-vss-news265526.html", "text": "Огласените от БСП кандидати не са ставали публично известни с участието си в някой скандал. Най-популярна сред номинираните е Светла Бошнакова, която традиционно е предлагана за различни постове в съдебната система от социалистите. Преди шест години тя бе избрана за съдебен инспектор, след като бе издигната от БСП. След края на мандата й през м.г. бе възстановена на работа във ВКП.По информация на Мървоначалните планове на управляващите са били ГЕРБ да излъчи четирима членове на ВСС, БСП, ДПС и \"Обединени патриоти\" (ОП) –по двама, а \"Воля\" – само един.\r\n\tТъй като обаче за прокарването на всяка кандидатура е необходимо е квалифицирано мнозинство от 2/3 от депутатите, втората по мощ парламентарна сила БСП е успяла да постигне увеличение на \"квотата\" си и ще излъчи трима членове на ВСС. Така най-малката парламентарна група – \"Воля\", от чиито 12 гласа зависи най-малко, ще се окаже без нито един кандидат, докато ДПС и ОП запазват по двама.\r\n\tЗа прокурорската колегия ГЕРБ предлага Гергана Мутафова – ръководител на районната прокуратура в Пловдив. Тя бе сред 12-те кандидати, издигнати от професионалната колегия на прокурорите, но се размина за малко с избора. Другата номинация на ГЕРБ за прокурорската колегия е Калина Чапкънова, административен ръководител на окръжната прокуратура в Бургас.\r\n\tДПС осветява като свой довереник столичния съдия Стефан Гроздев. Другата кандидатура на партията е на близката до Цацаров следователка Пламена Апостолова.", "date": "2017.06.20", "title": "БСП предлага четирима съдии и двама прокурори за ВСС"}
{"url": "http://www.mediapool.bg/mf-nabra-50-mln-lv-ot-plasirani-knizha-s-rekordno-niska-lihva-news265539.html", "text": "Министерството на финансите набра 50 млн. лв., преотваряйки емисия 4-годишни държавни ценни книжа (ДЦК), деноминирани в лева, с падеж 22 февруари 2021 г., съобщиха от ведомството във вторник..\r\n\tПостигната среднопретеглена годишна доходност от 0.05 процента е най-ниската до момента за лихвоносни ДЦК.\r\n\tОбщо подадените заявки са били за 103 млн. лв., което съответства на коефициент на покритие от 2,06. Спредът спрямо германските федерални облигации в този сегмент е 59 базисни пункта.\r\n\tНай-голямо количество ДЦК на аукциона придобиха банките със 79.60 %,  следвани от пенсионните фондове с 10.40 %. Други инвеститори придобиха общо 10 %, допълва ведомството.", "date": "2017.06.20", "title": "МФ набра 50 млн. лв. от пласирани книжа с рекордно ниска лихва"}
{"url": "http://www.mediapool.bg/universitetskite-prepodavateli-s-golyama-nozhitsa-v-zaplatite-news265527.html", "text": "Разликата в заплащането на университетските преподаватели в отделните висши училища е голяма, като парадоксално най-зле платени се оказват преподаващите в едни от най-качествените университети и специалности. Това стана ясно във вторник на конференция за предизвикателствата пред държавните висши училища, организирана от КНСБ.\r\n\tЧетирите университета с най-ниски средни заплати под 1000 лева са Минно-геоложкият университет - 860 лева, Химикотехнологичният и металургичен университет (ХТМУ) - 892 лева, Университетът за архитектура, строителство и геодезия (УАСГ) - 966 лева и Висшето строително училище (ВСУ) \"Любен Каравелов\" - 980 лева. Парадоксално се оказва, че преподавателите, които подготвят толкова търсените инженерни кадри на пазара на труда, са с едни от най-ниските възнаграждения.\r\n\tСъщевременно министърът на образованието Красимир Вълчев за пореден път декларира, че държавата ще стимулира увеличаването на приема на студенти в техническите и инженерните професионални направления, сред които са и компютърните специалности, както иэв аграрните и в педагогическите науки.\r\n\tОт няколко години държавата следва политика да финансира приритетно качествените и търсените на пазара на труда професионални направления в университетите, каквито са инженерните специалности и съответно залага по-голям план-прием в тях.\r\n\tС ниски заплати са и преподавателите в Софийския университет “Климент Охридски“, който е лидер по качество на образованието и реализация на студентите според рейтинга на висшите училища. Там средната заплата е 1193 лева, което поставя СУ на 16-то място по възнаграждения сред общо 33-те държавни университета. За сравнение УНСС е на осмо място със средна заплата 1342 лева.\n\n\r\n\tКато цяло най-добре платени са преподавателите в медицинските университи, където средната заплата е между 1600 и 1900 лева. Първенец по заплащане е Икономическият университет във Варна със средна заплата от 2061 лева.\r\n\tСъотношението на преподавателски към непреподавателски състав в университетите през тази година е 57% към 43%.\r\n\tОколо две трети от държавните висши училища плащат допълнителни възнаграждения за придобитата образователно-научна степен \"доктор\". На първо място по този показател е УНСС с 550 лева за докторска степен, следван от Стопанската академия в Свищов с 400 лева. На последното място по допълнителни възнаграждения за степента \"доктор\" са Националната художествена академия и Тракийският университет - със 180 лева. В Софийския университет за степента \"доктор\" се получават допълнително 240 лева.\r\n\tЗа по-високата степен “доктор на науките“ университети плащат средно около 500 лева отгоре, като отново УНСС е лидер с 850 лева допълнително, следван от Стопанската академия в Свищов с 650 лева, университетът \"Проф. Асен Златаров\" дава 630 лева. В \"дъното\" на класацията отново са Висшето строително училище \"Любен Каравелов\" с 310 лева, както ХТМУ и УАСГ с 300 лева.\r\n\tАнализът на КНСБ откроява четири типа университета.\r\n\tПървият са университети с относително малко преподаватели, но обучаващи голям брой студенти срещу високо заплащане. В тази категория са УНСС, Пловдивският университет, Югозападният университет и Икономическият университет във Варна.\r\n\tВторият тип висши държавни училища се характеризират с относително много студенти, обучавани от голям брой преподаватели, но с относително ниско заплащане. Сред тях са Софийският университет и Техническият университет в София.\r\n\tТретият \"тип\" са държавните висши училища с малко студенти, обучавани от малко преподаватели, но при високо заплащане. В тази категория попадат Медицинските университети в България.\r\n\tВсички останали държавни университети са в четвъртия \"тип\" висши училища, които са с малко студенти и с малко преподаватели, но те са с относително средно или ниско ниво за заплащането, сочи анализът на КНСБ.", "date": "2017.06.20", "title": "Университетските преподаватели с голяма ножица в заплатите"}
{"url": "http://www.mediapool.bg/zapochva-remontat-na-ploshtada-pred-ndk-news265541.html", "text": "От сряда започва монтиране на строителната ограда за планирания ремонт на площада пред сградата на НДК, съобщи съобщи кметът на София Йорданка Фандъкова, цитирана от пресцентъра на Столичната община.\r\n\tПространството известно като площад \"България“ е с площ 12.5 дка и зоната бе отделена миналата година от изпълнението на ремонта на парка на НДК, тъй като се нуждаеше от нова цялостна хидроизолация.\r\n\tПет милиона лева ще струва полагането на цялостната хидроизолация и монтажът на гранитни плочи в два нюанса, така че да се запази вида на парка. Около централния фонтан ще се оформят стъпала и ще се реконструират парапетите и бетоновият борд при подлезите.\r\n\tСрокът за завършване на обекта е до края на годината, но се очаква да приключи до есента, съобщиха от \"Московска\" 33.", "date": "2017.06.20", "title": "Започва ремонтът на площада пред НДК"}
{"url": "http://www.mediapool.bg/parite-za-bolnitsite-se-vdigat-s-6-mln-lv-ot-yuli-news265545.html", "text": "Националната здравноосигурителна каса (НЗОК) възнамерява да увеличи парите за болниците и да им плаща с 6 млн. лева месечно над предвиденото през втората половина на годината, за да потуши напрежението в лекарското съсловие.\r\n\tОт април насам директори на болници и Българския лекарски съюз се оплакват от орязани бюджети, въпреки че в бюджета за тази година на касата е заложен по-голям разход за болнична помощ. От касата досега обясняваха това със заложения 3% буфер и необходимостта да се плаща за повече дейности и болници, успокоявайки, че парите ще стигнат.\r\n\tСтарият-нов председател на Надзорния съвет на касата зам.-министърът на финансите Кирил Ананиев обясни във вторник обаче, че сега касата обсъжда нова методика за разпределение на парите за болнична помощ, която да внесе успокоение в системата\r\n\tАнаниев обясни, че предстои касата да приеме по-висок месечен разход за болниците, който да влезе в сила от юни. Вместо сегашните 133 млн. лева месечно касата ще плаща на болниците 139 млн. лева или с 6 млн. лева повече на месец. Досега разпределението беше 133 млн. лева с 3% буфер, който позволяваше разход до 137 млн. лева месечно.\r\n\tАнаниев коментира, че не разбира защо трите процента буфер са задържани изкуствено и по този начин е създадено напрежение сред болниците. Трите процента буфер бяха въведени при служебното правителство, когато здравният министър Илко Семерджиев искаше да бъде изработена методика за по-гъвкаво разплащане с болниците.\n\n\r\n\tВероятно за новите, по-високи бюджети ще се разчита и на по-добра събираемост от здравни вноски, каквито са прогнозите.\r\n\tСега методиката се променя, като освен това бюджетите на отделните болници ще се изчисляват на нова база – не на исторически принцип според платеното през последните месеци, а ще се гледа изработеното от тях за период година и половина назад, като се калкулира и надлимитната им дейност, която досега не им беше плащана. Така плащаното от касата ще се доближи максимално до изработеното от болницата.\r\n\tПри определянето на бюджетите ще влезе надлимитната дейност за 2016 г. и 2017 г., която е съответно 19 млн. лв. и 18 млн. лв. Тези пари, които болниците претендират да им бъдат платени, все още не е ясно дали ще бъдат получени. Здравният министър Николай Петров на няколко пъти намекна, че има вероятност това да се случи.\r\n\tСъщо така ще бъдат отчетени новите дейности, които извършват някои лечебни заведения,\r\n\tСпоред Ананиев с новия механизъм правилата ще бъдат много по-ясни и прозрачни.\r\n\tНа въпрос дали има злоупотреби при разпределянето на бюджета от Районните здравноосигурителни каси (РЗОК) Кирил Ананиев отговори, че има такива съмнения, но това не може да бъде потвърдено със сигурност. По думите му досегашният анализ показва, че \"на места болниците се чувстват по-комфортно, а на други изпитват трудности“.", "date": "2017.06.20", "title": "Парите за болниците се вдигат с 6 млн. лв. от юли"}
{"url": "http://www.mediapool.bg/nikoi-ne-priema-seriozno-improvizatsiite-na-gerb-za-nov-izboren-referendum-news265542.html", "text": "Дали и кога парламентът ще се захване с промяна с избирателната система, след като законопроектът на ГЕРБ за въвеждане на мажоритарен вот по модел на Слави Трифонов бе окончателно отхвърлен? Отговорът изглежда доста неясен, тъй като по принцип темата за промени в Изборния кодекс отсъства от управленската програма на ГЕРБ и \"Обединени патриоти\", а междувременно депутатът от ГЕРБ и шефът на правната комисия Данаил Кирилов лансира идея за нов референдум за избирателната система. Предстои опозиционната БСП да внесе своя проектозакон за смесена избирателна система, но към момента ГЕРБ не са коментирали каква позиция ще заемат.\r\n\tДанаил Кирилов допусна в събота пред БНР, че може да се проведе нов референдум, едновременно с европейските избори през 2019 година. Целта на допитването щяла да е да установи каква точно избирателна система искат българите и да се отговори на очаквания им. Самият Кирилов уточни и пред Mediapool, че идеята му не е съгласувана с ръководството на партията и не знае дали ще се приеме. Негови колеги неофициално коментираха, че той е импровизирал.\r\n\tЕвентуалното провеждане на нов референдум след две години би означавало, че дотогава избирателната система няма да се пипа – противното би било абсурд.\r\n\tФакт е обаче, че откакто проектът им за мажоритарния вот бе отхвърлен, ГЕРБ не са казали какво ще предприемат – ще внесат друг закон, ще работят заедно с БСП по техния проект или ще протакат дебата, за да не се промени нищо.\r\n\tКъм момента \"идеята\" на Данаил Кирилов не просто не намира подкрепа сред останалите партии в парламента, а дори е определяна като \"пиар на гърба на народа\". Неодобрението сред опозиционните формации не е изненада, но особено раздразнени са коалиционните партньори на ГЕРБ от \"Обединени патриоти\".\n\n\r\n\t\"Не случайно темата с мажоритарното гласуване не е в програмата на правителството, коалиционното споразумение също е предвидило вариант всеки да си има позиции по дадени теми. Ако ГЕРБ настояват да продължават с популизма си, ние пак няма да ги подкрепим за поредния референдум. Да идат и да събират подписи\", казват неофициално представители на ОП пред Mediapool.\r\n\t\"Няма как да имаме официална позиция на хрумване на Данаил Кирилов, което той самият казва, че не е стиковал с партията си\", твърдят патриотите.\r\n\tОт ГЕРБ обясниха пред Mediapool, че шефът на правната комисия е изложил пред медиите свое предложение, което до този момент не е обсъждано нито от парламентарната група на партията, нито от политическото й ръководство.\r\n\t\"Когато го обсъдим, в някакъв момент ще имаме решение\", допълниха от ГЕРБ.\r\n\tЛидерът на БСП Корнелия Нинова пък изрази лична позиция, че организирането на нов референдум е \"абсолютно безсмислено\". По думите й това са опити на формацията на Борисов да си направи пиар на гърба на народа.\r\n\tТя уточни, че предстои партията й да внесе свое предложение за промяна на избирателната система. Както Mediapool вече писа, в  ще бъде предложено 120 депутати да са мажоритарно избрани и 120 - пропорционално. Важно обстоятелство обаче е, че и едните, и другите ще се избират в рамките на 31-те многомандатни избирателни района (МИР), които от своя страна ще бъдат разделени на 120 едномандатни (ЕИР).\r\n\t\"В събота свикваме Национален съвет на партията и ако той одобри подготвения законопроект за смесена избирателна система, го внасяме в парламента\", коментира във вторник Нинова.\r\n\t\"Ние сме последователни хора. Поне от четири-пет месеца говорим за смесена система и че позицията ни е за смесен мажоритарна и пропорционална система. Затова и тогава обявихме, че след като мине гласуването на референдума, ние ще си внесем предложението за смесена система“, заяви Нинова. По думите й законопроектът е подготвен от специална група от конституционалисти, математици, специалисти. Тя поясни, че ако той бъде приет в събота, ще бъде внесен в Народното събрание до седмица – две.\r\n\tНинова коментира, че БСП не го е внесла по време на дискусиите за мажоритарната система, защото според нея това не е била истинска дискусия: \"Това беше политически театър, в който не искаме да участваме\".\r\n\tТя допълни, че гласуването на проекта, внесен от ГЕРБ е било \"политическа договорка\" на една партия, която го внася, но всъщност не иска да се приема. \"Искаме да сме чисти пред хората\", каза тя.\r\n\tПредложението на БСП за смесена избирателна система би могло да получи подкрепата и на ДПС, и на \"Обединени патриоти\".", "date": "2017.06.20", "title": "Никой не приема сериозно импровизациите на ГЕРБ за нов изборен референдум"}
{"url": "http://www.mediapool.bg/spad-s-nad-68-pri-prekite-investitsii-v-parvite-chetiri-mesetsa-news265546.html", "text": "Преките инвестиции в България през първите четири месеца на 2017 г. са намалели с 68.2 процента в сравнение със същия период на миналата година, , обявени в понеделник вечерта.\r\n\tТака в страната ни са влезли с 269.9 млн. евро по-малко и са едва 125.7 млн. евро, докато година по-рано са възлизали на 395.5 млн. евро. Негативната тенденция продължава от началото на годината и през април към вложенията у нас са прибавени с 26.8 млн. евро, при увеличение със 178.4 млн. евро за април 2016 г.\r\n\tДанните са от предприятия с чуждестранно участие, банки, нотариуси, НСИ, Централен депозитар, Агенция за приватизация.\r\n\tНетните постъпления от инвестиции на чуждестранни лица в недвижими имоти са 1.7 млн. евро, при 12.3 млн. евро за януари – април 2016 г. По страни, най-голям дял в инвестициите в недвижими имоти имат Русия (700 хил. евро или 43.6% от общия дял), Казахстан (400 хил. евро или 20.8% от общия размер) и Австрия (200 хил. евро или 11.3% от общия размер), според статистиката на БНБ.\r\n\tПо предварителни данни, обаче расте реинвестираната печалба и възлиза на 202.2 млн. евро за четирите месеца, докато година по-рано сумата е била 191.4 млн. евро", "date": "2017.06.20", "title": "Спад с над 68% при преките инвестиции в първите четири месеца"}
{"url": "http://www.mediapool.bg/za-edna-godina-v-bulgaria-sa-zaginali-21-vestnika-news265547.html", "text": "За една година издаваните вестници в България са намалели с 21, а тиражът на печатните издания у нас е с 38 милиона по-малко. Това сочат данните за периодичните издания на Националния статистически институт, обявени във вторник.\r\n\tПрез 2016 г. в България излизат 262 вестника с годишен тираж 229 млн. копия, като спрямо предходната година издадените вестници намаляват с 21 (7.4%), а тиражът им - с 38.3 млн (14.3%).\r\n\tОт 2010 до 2016 г. общият брой на вестниците, излизащи у нас, е намалял с 97 заглавия, а тиражът им - със 111.8 млн. копия. Най-тежък за печатната преса е бил периодът 2012-2013 г., когато са закрити 47 издания, а тиражите падат с 50.3 млн. След тях най-много издания за \"загинали\" през миналата година.\r\n\tОколо половината от вестниците (48.1%) или точно 126 от тях, са базирани в София.\r\n\tОт всичките 262 заглавия 44 са ежедневници, а 11 - седмичници. Общият тираж на всекидневниците е 135.6 млн., а на седмичниците – 85.8 млн. Останалите издания излизат по два пъти в седмицата или по-малко от четири пъти на месец.\n\n\r\n\tСпоред темите с най-голям относителен дял са политическите, философски, религиозни и културни издания – 51.1% (134 заглавия), като годишният им тираж е 101.8 млн. Следват \"Други издания за широка публика\" - 16% (42 заглавия) с тираж 84.6 млн., или 36.9% от тиража на всички издадени вестници.\r\n\tСамо 8 вестника у нас излизат на чужд език - четири на турски, два на руски и по един на английски и немски език.\r\n\tПрез 2016 г. са издадени 533 списания и 101 бюлетина, като в сравнение с 2015 г. списанията намаляват с 1.5%, а бюлетините се увеличават със 7.4%.", "date": "2017.06.20", "title": "За една година в България са \"загинали\" 21 вестника"}
{"url": "http://www.mediapool.bg/srabskata-armiya-planira-protesti-zaradi-niski-zaplati-i-loshi-usloviya-na-rabota-news265543.html", "text": "Сръбските военни планират от септември масови всекидневни протести заради ниските заплати, лошите условия за работа и незаинтересоваността на Министерството на отбраната за разрешаването на тези проблеми, пише \"Данас\", цитирана от БГНЕС.\r\n\t \r\n\t\"Поради тежкото финансово състояние през миналата година 3000 войници напуснаха сръбската армия. Системата на отбраната на Сърбия се състои в момента от 32 055 души, а са необходими 35 000 души, заяви Новица Антич, председателят на военния синдикат. \r\n\t \r\n\tПо думите му още лица ще напускат армията заради ниските заплати и тежките условия на работа:\n\n\r\n\t \r\n\t\"Месечно се работи от 350 до 500 часа за 260 евро. И извънредните часове, и нощните смети не се плащат допълнително\", разкри още той.\r\n\t \r\n\tПодобни настроения има и сред българските военни. В българската армия войниците започват с малко над 600 лева, но имат и допълнителни компенсации за специфичните условия на труд. \r\n\t \r\n\tОфицерските заплати обаче са далеч по-високи.", "date": "2017.06.20", "title": "Сръбската армия планира протести заради ниски заплати и лоши условия на работа"}
{"url": "http://www.mediapool.bg/zhp-liniyata-sofiya-skopie-ostava-prioritet-no-pari-nyama-news265544.html", "text": "Транспортните министри на България и Македония обявиха, че изграждането на жп линията София-Скопие остава приоритет за двете държави, но признаха, че бюджетите трудно ще поемат цялата финансова тежест на проекта и трябва заедно да търсят външни инвеститори.\r\n\tТова стана ясно след среща между българския транспортен министър Ивайло Московски и колегата му Горан Сугарески, който е част от правителствената делегация, водена в София от премиера на Македония Зоран Заев.\r\n\tВажността на тази жп връзка бе подчертана и от българския премиер Бойко Борисов ден преди посещението на Заев у нас.\r\n\tРеализацията на проекта обаче е зависи от осигуряването на финансиране за изграждането на линията на македонска територия, модернизацията на съществуващото трасе София-Гюешево, както и строителството на изцяло нов участък от 2.5 км от гара Гюешево до македонска граница.\r\n\tМосковски е обявил пред своя колега, че България разполага с осигурени средства от оперативната програма \"Транспорт и транспортна инфраструктура“ за цялостната подготовка на проекта за модернизация на жп линията София-Перник-Радомир-Гюешево. При наличието на финансов ресурс, строителството на железопътния участък може да стартира през 2020 г., смята Московски.\n\n\r\n\tСугарески на свой ред информирал български яси колега за напредъка на проекта за изграждането на нова железопътна линия от Крива Паланка до границата с България като част от Общоевропейския коридор VIII от Радомир до Беляковци. От българска страна ще участват експерти, които ще наблюдават дейностите и ще оказват съдействие на македонската страна. Проектът ще се изпълнява в близост до границата с България и в неговия обхват попада трансграничният тунел \"Деве Баир“, припомнят от българското транспортно министерство.", "date": "2017.06.20", "title": "Жп линията София-Скопие остава приоритет, но пари няма"}
{"url": "http://www.mediapool.bg/kari-fishar-e-vzemala-narkotitsi-predi-smartta-si-news265548.html", "text": "Следи от кокаин, хероин, MDMA (основната съставка на наркотика екстази) и други опиати са намерени в кръвта на покойната холивудска звезда Кари Фишър, съобщи Ройтерс, позовавайки се на пълния доклад от аутопсията на актрисата от \"Междузведни войни\".\r\n\tДокладът на съдебните медици от Лос Анджелис не може със сигурност да каже какъв е бил ефектът на тези субстанции върху организма й и дали имат връзка със смъртта й.\r\n\tФишер почина на 27 декември 2017 г. на 60-годишна възраст, след като получи сърдечен удар по време на полет от Лондон до Лос Анджелис.\r\n\tМиналия петък бе официално съобщено, че актрисата е починала в резултат на сънна апнея – състояние, при което по време на сън спира дишането за известно време.\r\n\tСпоред изнесения сега доклад Фишер е вземала наркотици около 72 часа преди да бъде хоспитализирана. Макар да посочват, че няма категорична причинно-следствена връзка между засечените опиати и смъртта на актрисата, медиците отбелязват, че този вид наркотици потискат дишането, което и без това е затруднено при страдащите от сънна апнея.\r\n\tАктрисата има дългогодишна история с използването на наркотици през 1980-те години, също така страдаше от биполярно разстройство\r\n\tМакар да бе световно известна в ролята си на принцеса Лея в \"Междузведни войни\", Фишър бе също така автор на романи и мемоари, базирани на собствения й опит с наркотиците, Холивуд и душевните заболявания.\r\n\tКнигата й Postcards from the Edge, преведена у нас като \"Поздрави от Холивуд\" за зависима от наркотиците актриса, притискана от своята майка, става бестселър и е адаптирана за едноименна филмова лента с участието на Мерил Стрийп и Шърли Маклейн\r\n\tСемейството на Фишър коментира, че новите разкрития \"не са изненада за никого\", нито новина.\r\n\t\"Майка ми се бори с наркотиците и душевната болест цял живот и в края на краищата те доведоха до нейната смърт. Тя бе нарочно откровена за трудностите си и социалната стигма, която ги съпътства\", заяви дъщеря й Били Лурд. Според Лурд Кари Фишър би искала смъртта й да окуражи хората да бъдат открити за своите битки. \"Потърсете помощ и настоявайте за повече държавно финансиране, насочено към психичното здраве\", написа Лурд.", "date": "2017.06.20", "title": "Кари Фишър е вземала наркотици преди смъртта си"}
{"url": "http://www.mediapool.bg/amerikanski-samolet-svali-iranski-voenen-dron-na-siriyskite-sili-news265549.html", "text": "Оглавяваната от САЩ антиджихадистка коалиция обяви, че е свалила в Сирия дрон на сирийските проправителствени сили. Дронът иранско производство, модел Шахид 129, се приближавал към военна база близо до сирийско-йорданската граница, където американските сили обучават и съветват сирийски арабски сили в тяхната борба срещу ислямистите от организацията \"Ислямска държава\".\r\n\t \r\n\tВ съобщението, цитирано от Би Би Си, се казва, че дронът е бил въоръжен и е демонстрирал враждебни намерения, отправяйки се в посока, където са били разположени войски на оглавяваната от САЩ антитерористична коалиция. Затова дронът бил възприет като заплаха и е бил свален от американски изтребител F-15.\r\n\t \r\n\tВ неделя американски изтребител свали самолет на сирийската армия Су-22 в района на град Ракка в Северна Сирия. Преди две седмици американските сили свалиха дрон на проправителствените сили в района на Ал Танаф, град на стратегическата пътна артерия Дамаск-Багдад. В последните седмици американските сили бомбардираха няколко пъти проправителствени сили, приближаващи Ал Танаф.\r\n\t \n\n\r\n\tСлед като САЩ свалиха сирийския самолет в неделя, Русия, която е съюзник на режима в Дамаск, обяви, че прекъсва канала за военна комуникация с американците за операциите в Сирия. Москва също така предупреди, че ще насочи ракети към самолети на международната коалиция, прелитащи над Сирия западно от река Ефрат.\r\n\t \r\n\tПри първата демонстрация на дрона модел Шахид 129 Иран обяви, че обхватът му е 2000 км. и може да носи бомби и ракети.", "date": "2017.06.20", "title": "Американски самолет свали ирански военен дрон на сирийските сили"}
