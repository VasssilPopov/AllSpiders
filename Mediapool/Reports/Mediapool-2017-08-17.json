{"url": "http://www.mediapool.bg/ot-2018-g-stava-vazmozhen-vnosat-na-gaz-ot-turtsiya-news268103.html", "text": "Реверсивните газови доставки между България и Турция ще са възможни от 2018 г. чрез завършването на лупинг на съществуващата връзка между двете държави, така че и от турска страна да могат да се транспортират количества природен газ. С повишения си капацитет съоръжението ще може също така да захранва планирания от правителството на Бойко Борисов газов хъб край Варна. Това стана ясно по време на инспекция в четвъртък на строежа на газовия лупинг между стралджанските села Лозенец и Недялско, в която се включиха Борисов и енергийният министър Теменужка Петкова.\r\n\t20-километровото съоръжение се строи срещу 46.52 млн. лв. без ДДС от фирмата ДЗЗД \"Лозенец-Недялско\" на най-голямата строителна компания у нас \"Главболгарстрой\" АД, \"ГБС Инфраструктурно строителство\" АД на Симеон Пешов и \"Техноекспортстрой\" ЕАД, която се свързва с депутата от ДПС Делян Пеевски, и депутата от БСП Кирил Добрев, чиято сестра ръководи дружеството. Имаше твърдения, че поръчката е нереално скъпа, но от \"Булгартрансгаз\", която е възложител на проекта обявиха,че това е стойността на строежа.\r\n\tДогодина по това време ще имаме напълно изградена интерконекторна реверсивна връзка с Турция, заяви Борисов пред журналисти край Недялско. \"15.7- 16 млрд. куб. м. газ ще могат да идват и от Турция и за Турция\", заяви той и обърна внимание, че на много хора не им се вярвало,че интерконекторите в България се строят.\r\n\t\"Сменихме компресорите с най-добрите американски, така че има разлика между заварката по \"Южен поток“, която си спомняте, и това, което се строи в момента“, обясни Бойко Борисов как върви работата по съоръжението.\r\n\t\"Със Сърбия подписахме за 10 млрд. куб. м., така че започваме интерконектора и от другата страна. Ако е казал Господ, по същия начин и с Гърция в края на годината да се изтъргува поръчката и да започне същинско строителство“, обяви премиерът и даде да се разбере, че това е стъпка напред за реализацията на проекта за газовия хъб.\n\n\r\n\t\"Руският газ може да дойде по тръбата, която правим в момента, ако не договорим между ЕК и \"Газпром“ директна тръба в газовия хъб. Подготвяме се и за двата варианта“, каза премиерът. По думите му предстои скорошна среща на високо равнище по въпроса. \"С прозрачност, ясно изразени намерения и мотивирано сме стигнали до това, което се вижда тук днес“, заяви Борисов.\r\n\t\"Няма никакви пречки пред създаването на газовия хъб \"Балкан\", тогава всеки ще може да превози своя газ срещу заплащане на транзитна такса. Това е диверсификация, такива са и изискванията на Брюксел\", коментира още той.\r\n\tПо време на инспекцията бе отчетено, че модернизацията и разширяването на транзитния газопровод за Турция се извършва в срок.\r\n\tСпазваме европейското законодателството и изискванията на Третия либерализационен пакет при реализация на проектите, всеки може да заплаща транзитни такси и да тразнитира през България, каза още Борисов.\r\n\tПеткова добави, че така правителството изпълнява един от основните си приоритети в областта на енергетиката за диверсификация на източниците и маршрутите за доставка на природен газ, подчерта Петкова.\r\n\tС изграждането на лупинга ще се увеличи възможността за транзитиране на природен газ от България към Турция от 14 млрд. куб. м. до 15.7 млрд. куб. м. годишно.", "date": "2017.08.17", "title": "От 2018 г. става възможен вносът на газ от Турция"}
{"url": "http://www.mediapool.bg/kabinetat-nyama-da-pipa-pensionnata-sistema-news268084.html", "text": "Социалното министерство няма намерение да прави промени в приетите през 2015 г. основни параметри на пенсионната система. Това заяви министърът на труда и социалната политика Бисер Петков в четвъртък при представяне на приоритетите на правителството в ресорната му сфера.\r\n\t\"Няма да се променят пенсионната възраст и стажът за пенсия, заложени в Кодекса за социално осигуряване (КСО)\", каза Петков.\r\n\tУстановеният вече график предвижда увеличаване на пенсионната възраст с по 2 месеца за жените и с по 1 месец за мъжете всяка година в следващите 10-15 години. Осигурителният стаж и за двата пола ще се вдига с по 2 месеца на година до достигане съответно на 37 години за жените и 40 години за мъжете.\r\n\tТака от началото на 2018 г. пенсионната възраст за жените става 61 години и 2 месеца, а необходимият стаж – 35 години и 6 месеца. За мъжете възрастта скача на 64 г. и 1 м., а стажът – на 38 г. и 6 м.\n\n\r\n\tСпоред Петков заложеното в Кодекса за социалното осигуряване (КСО) отпадане на тавана на новоотпуснатите пенсии от началото на 2019 г. също трябва да се случи, но то ще важи само за новоотпуснатите пенсии.\r\n\tСамите плащания пък ще растат не само заради ръста на средния осигурителен доход, а и заради законодателно заложеното увеличаване на тежестта на осигурителния стаж. Така например през 2018 г. тежестта на една година стаж се увеличава с 3.8% до коефициент 1.169, което значи и ръст на пенсиите с близо 4% през юли 2018 г., а и по-високи новоотпуснати пенсии.\r\n\t\r\n\tОт началото на 2018 г. ще се случи и следващото увеличаване на осигурителната вноска за фонд \"Пенсии“ с още 1 процентен пункт, след като същият ръст бе заложен и от 1 януари 2017 г. От това в Бюджет 2018 се очаква да влязат допълнително 244 млн. лв. според средносрочната бюджетна рамка на кабинета до 2020 г.\r\n\tУвеличава се и диференцираният минимален осигурителен доход за самоосигуряващите се съобразно облагаемия им доход – на 510 лв., 550 лв., 600 лв. и 650 лв. през 2018 г. и на 560 лв., 600 лв., 650 лв. и 700 лв. през 2019 г.\r\n\tБисер Петков заяви, че ако работодателите не участват и във втория етап на преговорите за минималните осигурителни доходи за 2018 г., който трябва да е на 23, 24 и 25 август, ще се наложи за поредна година държавата, в лицето на министъра, да определи какви да бъдат въпросните минимални прагове.\r\n\tЕдинствените промени в пенсионната система, по които ще работи МТСП, ще бъдат свързани с необходимостта от регламентирането на фазата на изплащане на т. нар. втора пенсия от частните фондове. За целта са проведени предварителни разговори с асоциацията на дружествата за допълнително пенсионно осигуряване, но засега няма график кога ще са готови съответните законодателни промени.\r\n\t\r\n\tСпоред социалния министър минимална работна заплата от 650 лева и средна заплата до 1500 лева в края на мандата са реалистични цели.\r\n\tПетков акцентира върху постигнатата рекордно ниска безработица, която падна на нивата от преди кризата от 2008 г.\r\n\tПо данни на Агенцията по заетостта равнището на регистрираната у нас безработица е 6.7 на сто, а регистрираните безработни са около 220 000, което се равнява на нивото на показателя преди настъпването на икономическата криза през юни 2008 година. Всъщност сегашното равнище на безработицата е най-ниско за целия период, за който Агенцията по заетостта води статистика.\r\n\tПроблем остава недостигът на работна ръка, особено на квалифицирана - от тези около 220 000 души около 120 000 са с ниска степен на образование, а част от предвидените мерки в социалната област са насочени именно към тези хора, каза Петков. Затова с бюджетни средства през следващите четири години ще бъдат обучени 50 000 безработни, а със средства от ОП \"Развитие на човешките ресурси\" - най-малко 100 000 търсещи работа и неактивни хора от уязвимите групи на пазара на труда.\r\n\t\r\n\tПредвижда се и облекчаване на режима за получаване на т.нар. синя карта за висококвалифицирана заетост, като това ще стане чрез двустранни спогодби с трети страни извън ЕС. Към момента регистрираните са малко над 100 души.\r\n\tРаботна група подготвя законодателни промени по облекчаване на режима на издаване на разрешения, като се обсъжда да отпадне задължението след изтичане на срока на достъп на пазара на труда лицето да напуска територията на страната, за да може да кандидатства за продължаване на този срок.\r\n\tЩе се върви и към разширяване на списъка на професии за \"синята карта\", тъй като в момента висококвалифицираната заетост е предимно свързана със специалисти от областта на информационните технологии, казаха още от МТСП.\r\n\tДруги мерки в социалната политика са свързани със създаване на условия за гъвкаво съчетание на личния и професионалния живот, каза Бисер Петков и припомни, че от 1 юни е в сила мярката, при която жените, които се връщат на работа преди края на първата година от майчинството, получават 50 процента от полагащото им се обезщетение. Вече 275 жени са се възползвали от нея.\r\n\tПо ОП \"Развитие на човешките ресурси\" предстои и обявяване на операция за възможности за полагане на грижи за отглеждане на малки деца. По програмата са отделени 20 млн. лева и тя е насочена към безработни, които не могат да запишат детето си на ясла или на детска градина.\r\n\tПредвижда се и да се засили ролята на учителите в преценката за необходимост дадена помощ за децата да се плаща в натура. Сега тази преценка се прави предимно от социалния работник.\r\n\tЩе се облекчат и процедурите за кандидатстване за семейни помощи за деца, като ще отпадне изискването за предоставяне на акт за раждане на детето. Ще бъде разработен и закон за детето и семейството.\r\n\t\r\n\tОчаква се да бъдат подобрени процедурите за осиновяване чрез промени в Семейния кодекс. Предвижда се създаване на национален регистър за осиновяване, както и на такъв за кандидат-осиновителите. Ще бъде създаден и национален съвет, който да разглежда кандидат-осиновителите. Към настоящия момент тези съвети са регионални и процедурите се усложняват.\r\n\tОчаква се да бъде разработен и нов закон за интеграция на хората с увреждания. Ще има промяна и на механизма за изплащане на целевите помощи за помощни средства и медицински изделия. Вече се работи и по изготвяне на нов вид социална оценка на хората с увреждания с отчитане на индивидуалните им потребности.\r\n\tДо края на месец октомври пък министерството ще е готово с най-сериозната реформа, за която до момента е поело ангажимент – а именно на ТЕЛК-системата, тоест на т. нар. експертиза на работоспособността.", "date": "2017.08.17", "title": "Кабинетът няма да пипа пенсионната система"}
{"url": "http://www.mediapool.bg/ot-bulgaria-milioni-domakinstva-v-afrika-i-aziya-poluchavat-televiziya-news268086.html", "text": "Ежедневно няколкостотин милиона домакинства в Европа, Африка, Близкия Изток и Азия гледат телевизия благодарение на ретранслационна станция край софийското село Плана, която в четвъртък празнува 40 години от излъчването на първия сигнал от България към спътник в космоса. Днес всеки ден през 50-те антени на телепорта \"Плана\" се излъчват над 200 радио- и телевизионни канала в България и на три континента, а навремето станцията е поддържала \"червения телефон\" между София и Москва.\r\n\tСъоръжението е построено между 1973 и 1976 г. след двугодишни проучвания за терен, който да отговаря на 52 изисквания, поставени от съветски експерти, изградили станцията като част от международната система за спътникови връзки \"Интерспутник“. Мястото край софийското село Плана е предпочетено, тъй като попада във \"валежна сянка\" и има 225 слънчеви дни в годината, като в същото време е далеч от индустриален шум.\r\n\tСтанцията започва работа при откриването на международната Универсиада '77 на 17 август 1977 г. в 17:33 часа, предавайки церемонията. Сигналът от стадиона е излъчен до телевизионната кула в София, а оттам по аналогова радиорелейна линия е стигнал до станцията в Плана, на 30 км от София, откъдето към космоса е бил излъчван чрез 60-тонна сателитна антена с диаметър 12 метра. Така за първи път картина от България достига до зрителите на осем държави, по това време членки на \"Интерспутник“.\r\n\tДнес тази антена още стои на покрива на станцията, чиято форма наподобява летяща чиния, и макар вече да не се използва за препредаване на тв сигнали в ефира, все още работи и при нужда може да бъде активирана. По нея миналата година е бил излъчен за Маями юбилейният мач на футболната ни легенда Христо Стоичков, същото вероятно ще бъде направено и при насрочения за есента мач на негов отбор със звездите на Барселона, разказва Владимир Рангелов, старши мениджър броудкастинг услуги във \"Виваком\", която притежава съоръжението чрез фирмата си НУРТС.\r\n\tВече станцията разполага с цяло \"антенно поле\", като най-големите чинии достигат размер от 18.3 метра. Тъй като през зимата се случва температурите да падат и до минус 30 градуса, всяка антена има собствено подгряване, дори и старата резервна на покрива. Навремето обаче се е налагало, като падне сняг, служителите да спират излъчването на програмите и да излизат с лопатите да чистят антената. През това време прекъсвали и международните телефонни връзки. За да постигнат необходимото усилване на приемане на антената, два пъти седмично на станцията се доставял течен азот, в който са \"потапяни“ приемните усилватели.\n\n\r\n\tДокато преди 40 години за излъчването на една програма на БНТ и поддръжката на осем телефонни линии, сред които и директната с Москва, са работели 37 души, а двама милиционери с калашници са пазели телепорта, сега с напредъка на компютърните и информационни технологии в една смяна работят едва трима души, а за охраната отговаря кучето Рекси. Големият пулт за командване на старата антена, която понякога се налагало да се мести чрез голяма ръчка, днес е поместен в един неголям тъчскрийн монитор.\r\n\t\r\n\tСтанцията, която ползва електроенергия колкото 300 домакинства, има тройна защита за излъчване на сигналите на програмите. Съвременен дизелов агрегат е на разположение при спиране на електрозахранването и се включва на 15-ата секунда след отказа на последната защита при спиране на ток. Той може да произвежда електроенергия цели три седмици непрекъснато, разказва Рангелов. В своеобразния музей на старата техника, разположен в станцията, е и старият агрегат за ток, за чието охлаждане навремето, като се е налагало да работи, е трябвало да се спира водата на Плана. \"В Плана са нямали вода, но са имали телевизия\", смее се представителят на \"Виваком\".\r\n\t\r\n\tКомпанията е инвестирала 10 млн. лв. през последните седем години в модернизация на съоръжението, което от 2014 г. е член на Световната телепорт асоциация, а през 2015 г. става Third Party Teleport на най-големия европейски сателитен оператор Eutelsat.\r\n\tИнтересен факт от историята е, че мястото, където е вдигнат телепортът, е било харесано по време на Втората световна война за почивна база за висши нацистки офицери, но идеята не е била реализирана.\r\n\tДруга любопитка е, че мощностите на излъчване в края на 1970-те години са били 3000 вата (една микровълнова печка работи с максимум 800 вата), а в момента се използват 100 пъти по-ниски мощности, защото сателитите са по-чувствителни и сигналът е цифров.\r\n\tДнес капацитетът на \"антенното поле\" на станцията позволява с директна спътникова връзка да се покрие над 80% от населената територия на Земята, а 18-метровата антена има усилване 1 милион пъти по мощност /при 6GHz/.", "date": "2017.08.17", "title": "От България милиони домакинства в Африка и Азия получават телевизия"}
{"url": "http://www.mediapool.bg/poredni-ambitsiozni-smeni-v-upravata-na-sofiya-teh-park-news268081.html", "text": "\"София тех парк\" отново е с ново ръководство, след като през март 2017 г. бе  на директорите на държавното дружество, което е призвано да развива развойните дейности и иновациите. С мотива изпълнение на  \"амбициозни цели за развитие, които да допринесат за общото икономическо развитие на страната\" и открити проблеми с оперативното управление на компанията, на 16 август общото събрание на акционерите е решило да отстрани Асен Ненчев, Натанаил Стефанов и Васил Караиванов. На тяхно място ще бъдат назначени Тодор Ангелов, Николай Андреев и Живка Такева-Първанова, съобщиха от Министерството на икономиката в четвъртък.\r\n\tПредвижда се за изпълнителен директор да бъде избран Тодор Ангелов, който е дългогодишен юрист с опит в различни сфери. Той трябва да гарантира публичност, прозрачност и законосъобразност на вземаните решения, както и подготовката на нови тръжни процедури за привличане на инвеститори, пише в съобщението на ведомството. Втората му специалност по Европейска интеграция следва да гарантира и успешното интегриране на парка в международните среди и комуникацията по отношение на осигуряването на евросредствата за бъдещето развитие на компанията, допълва се в него.\r\n\tТодор Ангелов до момента е бил директор на дирекция \"Административно-правно обслужване\" към Министерството на туризма. Преди това е бил юрисконсулт към НОИ и към Столичната община.\r\n\tВ новия ръководен състав влиза и проф. Николай Андреев, който следва да съдейства за връзките с научните среди и осигуряване развитието на научно-изследователската и развойна дейност. Същият има значим дипломатически опит и ще съдейства и за контактите с чуждестранни партньори, посочват от икономическото министерство.\r\n\tПроф. Николай Андреев е председател на Съвета на старейшините на ГЕРБ, физик по образование, бивш посланик в Ливан и агент на Военното разузнаване от 1970-те години на миналия век. До миналата година е бил в борда на друго държавно дружество - \"Ел Би Булгарикум\", съобщава вестник \"Капитал\".\r\n\tТретият член на Съвета на директорите е Живка Такева, която е дъщеря на дългогодишната лидерка на Синдиката на учителите Янка Такева. От ведомството информират, че е дългогодишен заместник-областен управител на София.  Изпълнявала е функцията и на областен управител на София,  с което би допринесла за комуникацията на компанията с всички държавни органи, както и за бъдещото териториално разгръщане на парка, аргументират назначението от ведомството.\r\n\tСпоред сайта на областната управа Живка Такева е магистър по \" Стопанско управление \" от Лесотехническия университет и е специализирала \"Управление на предприятията\" и \"Инженерна педагогика\". Има сертификати за управление на европейски фондове, била е главен експерт в дирекция \"Култура\" към Столичната община.\r\n\tОт ведомството посочват по повод смените, че \"въпреки напредъка по отношение на привличане на инвестиции и осигуряване на бъдещи финансови постъпления, текущият мониторинг сочи забавяне в постигането на целите в няколко аспекта: по отношение на осигуряването на допълнителни  постъпления, необходими по предстоящи плащанията към контрагенти от системата на министерството; в постигането на целите в сферата на научно-изследователската и развойна дейност и разгръщане на дейността на \"Сдружението за научно-изследователска и развойна дейност“; в събирането на вземания на компанията\".\r\n\tНалице са и някои констатации, свързани с оперативното управление на компанията, които са направени от вътрешни одитори на Министерството на икономиката и предстои да бъдат разгледани от АДФИ. Установени са проблеми, свързани с опазването елементи на техническата инфраструктура, посочват от Министерството на икономиката.\r\n\tВедомството допълва, че наличието на амбициозните цели по отношение на привличане на нови инвеститори чрез тръжни процедури, необходимостта от бързо осигуряване на свеж финансов ресурс и разгръщането на научно-изследователската и развойна дейност стоят в основата на решението за промяна състава на съвета на директорите.", "date": "2017.08.17", "title": "Поредни \"амбициозни\" смени в управата на \"София тех парк“"}
{"url": "http://www.mediapool.bg/gardian-grazhdanite-na-es-nyama-da-imat-nuzhda-ot-vizi-za-velikobritaniya-news268082.html", "text": "Гражданите на Европейския съюз ще могат свободно да посещават Великобритания след излизането й от общността, без да са им необходими визи, съобщи в четвъртък , като се позова на правителствени източници.\r\n\tСпоред източниците обаче това няма да означава, че гражданите на ЕС автоматично ще имат право да остават във Великобритания за неопределен срок. Ако искат да работят в страната, те ще трябва да се съобразяват с новите миграционни ограничения.\r\n\tМинистри многократно са казвали, че Брекзитът ще даде на правителството властта да контролира миграцията, но това не означава, че то иска да я спре напълно. Правителството също така иска да продължи да позволява на компаниите да наемат квалифицирани работници от ЕС.\r\n\tИзточниците отрекоха твърденията, че правителството планира да въведе квоти, за да контролира броя на работници от ЕС, които идват да работят в определени сектори във Великобритания.\r\n\tИмиграционните планове, които трябва да бъдат оповестени по-късно тази година, ще очертаят предложенията на правителството за нова дългосрочна система, пише британското издание.\n\n\r\n\t\r\n\tСъщевременно министерството на Брекзита, цитирано от Ройтерс, изрази увереността на Великобритания, че до октомври ще постигне \"достатъчен напредък\" в преговорите си за излизане от ЕС, което ще й позволи да премине към следващата фаза.\r\n\tНеидентифицирани източници, цитирани от телевизия \"Скай нюз\" казали, че двете страни ще трябва да отложат преговорите за отношенията след \"развода\" до декември, защото няма да постигнат напредъка, който според Евросъюза е необходим за първия етап.\r\n\t\"Правителствените служители работят в добро темпо и ние сме уверени, че ще имаме достатъчно напредък до октомври, за да преминем към следващата фаза\", каза говорителка на министерството за излизането от ЕС, опровергавайки твърдението на \"Скай нюз\".\r\n\tПод \"следващата фаза“ се разбира преговорите за бъдещите търговски отношения между Лондон и Европейския съюз. Брюксел обаче непреклонно настоява, че няма как да се стигне до тези преговори преди да се очертаят решенията на въпроси като правата на европейските граждани, живеещи и работещи сега във Великобритания, и на британските граждани в другите страни членки, британските задължения към бюджета на ЕС (оценявани на между 40 и 60 милиарда евро) и границата между Република Ирландия и Северна Ирландия (единствената бъдеща сухоземна граница между Великобритания и ЕС).\r\n\t\r\n\tДнешната информация на \"Гардиън“ идва, след като в предишните два дни Лондон направи предложения по други теми, оценявани от наблюдателите като смекчаване на позицията му и признак за осъзнаване на болезнените последствия от Брекзит.\r\n\tВъв вторник британското правителство изрази желанието си страната да остане в митнически съюз с Европейския съюз за известно време, за да се избегне хаос по границите след като го напусне и да се запази възможно най-голяма свобода на търговита със стоки. Министерството за Брекзит заяви, че може да има \"временен митнически съюз между Обединеното кралство и Европейския съюз\" и че бъдещо митническо партньорство може да премахне необходимостта от митническа граница между Великобритания и ЕС.\r\n\tПредложенията на Великобритания за бъдещите й митнически отношения с Европейския съюз са \"фантазия\", заяви координаторът за Брекзита в Европейския парламент Ги Верхофстат.\r\n\tМалко повече от година след гласуването за Брекзит, на британското правителство сякаш започва да му просветва, че решението за напускане на ЕС ще се окаже много болезнено за страната, за икономиката и гражданите ѝ, .\r\n\tПостепенно на бял свят излизат последствията от един факт, който никога не е бил тайна: Обединеното кралство е свързано с ЕС много по-тясно, отколкото пропагандистите на Брекзита разправяха на избирателите. Излезеш ли от обединения пазар, излизаш и от митническия съюз: когато повече от половината от външната ти търговия е с ЕС, би трябвало предварително да се замислиш какво става, след като напуснеш Общността без съответно споразумение.\r\n\tЕто че сега закономерно идва и признанието на съответния британски министър, че – в интерес на икономиката – Лондон иска преходен период след напускането на ЕС. Министърът си представя един преходен митнически съюз, който общо взето съвпада със сегашното положение. А това означава горе-долу следното: Великобритания иска хем да излезе, хем някакси да остане в ЕС. Да, в Лондон едва ли са си представяли нещата точно така, коментира германската медия.\r\n\tВ сряда пък британското правителство обяви, че не иска да въвежда отново проверките по границата между Северна Ирландия и Република Ирландия, след като напусне ЕС през март 2019 г.. Избягването на всякакъв вид физическа инфраструктура на границата ще бъде приоритет номер едно за Лондон, когато води преговори относно единствената си сухопътна граница с ЕС, посочи британското министерство за Брекзит.\r\n\tЗа отбелязване е, че освен това Лондон иска да запази и Общата пътна зона (СТА), пакт, който позволява свободно движение между Обединеното кралство и Ирландия за британските и ирландските граждани, без да е необходим паспортен контрол и \"без да става дума за нови имиграционни проверки между Северна Ирландия и Ирландия\".\r\n\tТова би означавало, че гражданите на ЕС, които желаят да влязат във Великобритания, биха могли да направят това, като пътуват законно в Ирландия и преминават границата без проверка - нещо, което вероятно ще вбеси голяма част от британците, за които контролът над имиграцията е основен мотив да подкрепят Брекзит., писа по този повод Ройтерс.", "date": "2017.08.17", "title": "\"Гардиън\": Гражданите на ЕС няма да имат нужда от визи за Великобритания"}
{"url": "http://www.mediapool.bg/fainenshal-taims-tramp-ili-kim-chen-un-e-po-golyama-zaplaha-za-sasht-news268085.html", "text": "\"Кой представлява сега по-реална заплаха за САЩ: Ким чен-ун или Доналд Тръмп\"? На теория, това очевидно е лидерът на Северна Корея. Но ако неговите ракети трудно могат да достигнат САЩ, американската демокрация е в \"ударния обсег\" на Тръмп по всяко време.“ Това пише в четвъртък британският \"Файненшъл таймс\".\r\n\tРазрастващият се скандал с реакцията на президента Доналд Тръмп на действията на неонацистите в Шарлотсвил за пореден ден е централна тема на британските медии.\r\n\tИздигайки \"чадър\" над домораслите неонацисти, върховният главнокомандващ на САЩ дава рамо на най-смъртоносната идеология в историята. И фактът, че президентът не разбира това - или още по-лошо: че го разбира, но не му пука, - е академичен въпрос. Куклуксклановци и техните \"спонтанно присъединили се\" спътници не могат да повярват на успеха си. Тръмп си е Тръмп, заставайки на тяхна страна, пише по-нататък \"Файненшъл таймс\"\r\n\tВестникът обръща внимание на кризата в управляващата Републиканска партия, която президентът предизвика със скандалните изявления, че и двете страни в сблъсъка в Шарлотсвил имат вина. \"Републиканците не могат да да се разграничат от това, което президентът върши, без да се отрекат от самите себе си\", пише вестникът.\r\n\tВъпросът е какво смята сега да направи Републиканската партия по отношение на своя президент, пита \"Файненшъл таймс\" и обяснява, че заиграването с белите расисти от Юга е проблем от десетилетия за тази партия. Това може да доведе до катастрофална загуба на изборите през 2018 г. и според автора такова поражение трябва да бъде с внушително мнозинство (за демократите), за да се преодолее дълбоката поляризация на Америка.\n\n\r\n\tПо-тревожното в случая обаче е, че американската демокрация върви към форма на граждански разпад. Заемайки неутрална позиция към двете страни в сблъсъка в Шарлотсвил, Тръмп разбуди най-злите демони от миналото на Америка, пише в заключение \"Файненшъл таймс\".\r\n\tВ редакционна статия лондонският \"Гардиън\" отбелязва, че Тръмп отива все по-далече в снизходителното си отношение към расистката десница и сега ще трябва да плати цената за това - както в страната, така и извън нея. С изявленията на пресконференцията след печалните събития в Шарлотсвил той \"преднамерено и шокиращо пресече линията, която разделя приемливото от неприемливото в поведението на избран демократичен лидер в многорасово общество\". \"Сега Тръмп трябва да се изправи пред последствията на своето спонтанно и неизвинимо решение. Тези последствия трябва да включват начина, по който лидерите на расово пъстрите европейски страни, включително Великобритания, ще градят отношенията си с президента на САЩ от този момент нататък\", пише вестникът.\r\n\tСега е моментът, в който Америка и светът трябва да демонстрират ясна морална позиция, каквато президентът на САЩ, за нещастие, е неспособен да заеме. Има позиция, която е правилна, и позиция, която не е. Расизмът, антисемитизмът, защитата на \"бялото\" превъзходство и нацизмът, в нова или стара форма, са грешната страна. Лидер, който не може да каже това ясно и категорично, е не само заблуден невежа. Той също така губи моралното право и голяма част от правото си да бъде уважаван като лидер. А именно в тази позиция Тръмп се постави сам, заключава \"Гардиън\".\r\n\tВ друга статия в същия вестник авторът - Ричърд Улф, пише, че \"президентът на САЩ сега е симпатизант на неонацистите\". Неговата пресконференция след събитията в Шарлотсвил бе \"гротескна демонстрация\" на съпричастност с расистите насилници. Това поне можа да обедини неговите съпартийци републиканци във възмущението им от техния президент, отбелязва той.\r\n\tДоналд Тръмп - неонацисткият симпатизант - постигна онова, което Доналд Тръмп - президентът - показателно не успя да стори: да обедини нацията. Една неимоверно раздробена страна - по расов, класов, културен и политически признак - се оказа слисана от гротескната проява на симпатия към расистите насилници. Това са същите расисти насилници, които хора от Белия дом ден по-рано нарекоха \"престъпници и разбойници\", пише авторът на \"Гардиън\" - поне тези думи те бяха вложили в устата на Тръмп, който ги прочете.\r\n\tНо това беше в понеделник. А ден по-късно лидерът на страната (която неизменно се представя за опора на свободата и справедливостта за всички), обяви на всеослушание, че в Шарлотсвил има \"много хубави хора\", които просто са се присъединили към неонацисткото шествие, за да протестират срещу премахването на една статуя.\r\n\tЗа съжаление на Тръмп, политическата реакция на неговото изказване беше единодушна: тотално възмущение. Заставайки като апологет на расистите, Тръмп по магичен начин жегна дори собствената си Републиканска партия, отбелязва \"Гардиън\".", "date": "2017.08.17", "title": "\"Файненшъл таймс\": Тръмп или Ким Чен-ун е по-голяма заплаха за САЩ?"}
{"url": "http://www.mediapool.bg/imunitetat-na-liderkata-na-partiyata-alternativa-za-germaniya-mozhe-da-bade-snet-news268088.html", "text": "Комисия на парламента на германската провинция Саксония препоръча да бъде снет имунитетът на съпредседателката на дясната партия \"Алтернатива за Германия\" Фрауке Петри, което да позволи тя да бъде разследвана за лъжесвидетелстване, предадоха световните агенции.\r\n\tРешението, взето с единодушие, е пореден удар за \"Алтернатива за Германия\", чиято популярност намалява през последната година.\r\n\tАко до седмица не бъдат отправени писмени възражения от членовете на провинциалния парламент, препоръката за снемане на депутатския имунитет на Петри ще остане в сила; в противен случай ще има гласуване в законодателното събрание.\r\n\tПрез юни прокуратурата в Дрезден започна процедура по подозрение, че Петри, която е депутат в парламента на Саксония, е дала лъжливи клетвени показания за финансирането на предизборната кампания на \"Алтернатива за Германия\" в провинцията през 2014 г.\r\n\tПетри, която твърди, че не е направила нищо нередно, подкрепи решението на провинциалната парламентарна комисия, което да позволи наказателно разследване срещу нея.\n\n\r\n\tГенералният секретар на \"Алтернатива за Германия\" в Саксония Уве Вурлицер също приветства решението, като каза, че сега Петри може да изчисти името си.", "date": "2017.08.17", "title": "Имунитетът на лидерката на партията \"Алтернатива за Германия\" може да бъде снет"}
{"url": "http://www.mediapool.bg/zaradi-balgari-i-rumantsi-nov-rekord-na-raboteshtite-vav-velikobritaniya-grazhdani-na-es-news268083.html", "text": "Броят на гражданите на ЕС, работещи в Обединеното кралство, е достигнал рекордни нива заради голямото увеличение на броя на българите и румънците, намерили работа там, съобщи в. \"Файненшъл таймс\".\r\n\tСпоред официални данни, 2,37 милиона граждани на страни членки на ЕС са работили на острова между април и юни тази година, което е увеличаване със 126 000, в сравнение със същия период на 2016 година.\r\n\tТова е най-големият брой, регистриран, откакто преди две десетилетия започват да се водят статистики по този въпрос.\r\n\tТова показва, че решението на Обединеното кралство да напусне ЕС още няма значителен ефект върху броя на работещите в него европейци, отбелязва изданието, цитирано от БТА.\r\n\tНарастването отчасти се дължи на рязкото увеличаване на броя на работниците от България и Румъния с над една четвърт до 337 000 през последните 12 месеца.\n\n\r\n\tГражданите на тези две държави получиха пълен достъп до пазара на труда на острова преди три години и оттогава броят им значително нарасна, отбеляза вестникът.\r\n\tНаблюдава се обаче намаляване на броя на работещите във Великобритания от осем други източноевропейски страни, включително Полша, Литва и Латвия. Те са намалели от малко над 1 милион през второто тримесечие на 2016 г. до 997 000 през същия период на тази година.\r\n\tЛеко – от 947 хиляди до малко над милион – е нараснал броят на работещите от „старите“ страни членки на съюза.\r\n\tКато цяло броят на работещите във Великобритания граждани на други страни от ЕС се увеличава, но темпът на това увеличение видимо се е забавил.", "date": "2017.08.17", "title": "Заради българи и румънци нов рекорд на работещите във Великобритания граждани на ЕС"}
{"url": "http://www.mediapool.bg/brizhit-makron-zayavi-che-iska-da-se-zaeme-s-obshtestvenata-si-rolya-news268090.html", "text": "Съпругата на френския президент Еманюел Макрон - Брижит - заяви, че е готова да се заеме с обществената си роля, която ще се определя от харта за прозрачност, осигуряваща отчетност на мисиите и средствата й като първа дама. Това заяви самата тя в интервю за утрешния брой на френското сп. \"Ел\", съобщи Франс прес.\r\n\t\"Като всичките си предшественички, ще поема публичната си роля, но французите вече ще знаят какви средства са предоставени на мое разположение\", заяви Брижит Макрон в първите откъси от интервюто, публикувани днес на сайта на седмичника.\r\n\t\"На електронния сайт на Елисейския дворец ще бъде публикувана информация за срещите и ангажиментите ми, така че французите да знаят точно какво правя. Много важно е да има пълна яснота\", подчертава тя.\r\n\tВ момента няма законов текст, който да задава рамките на дейността на френската президентска съпруга, нито на средствата, които й се предоставят, припомня АФП.\r\n\tПрезидентът Макрон предвиждаше да се създаде официален статут \"Първа дама\" преди враждебна на идеята петиция да събере над 300 000 подписа за три седмици.\r\n\tИнтервюто за \"Ел\" е първото, дадено от Брижит Макрон след избирането на съпруга й на 7\n\n\r\n\tмай. Първата дама запази мълчание пред медиите, като се изключат няколко фоторепортажа в популярни списания или видеоклипове от Елисейския дворец, разпространени в социалните мрежи.\r\n\tБрижит Макрон ще се появи на корицата в утрешния брой на \"Ел\" както във Франция, така и в някои чуждестранни издания на списанието.\r\n\tХартата за прозрачност, която се очаква да бъде огласена в следващите дни, ще потвърди настоящото положение: Брижит Макрон ще разполага с трима сътрудници - двама президентски съветници и една секретарка, каза вчера източник от обкръжението на първата дама.", "date": "2017.08.17", "title": "Брижит Макрон заяви, че иска да се заеме с обществената си роля"}
{"url": "http://www.mediapool.bg/tilarsan-nyama-myasto-v-amerikanskiya-obshtestven-zhivot-za-nenavist-i-nasilie-news268080.html", "text": "Няма място в американското общество за ненавист и насилие, каквито бяха демонстрирани в Шарлотсвил, Вирджиния, заяви държавният секретар на САЩ Рекс Тилърсън, цитиран от Ройтерс.\r\n\tПреди да се срещне с канадския външен министър Кристия Фрийланд, Тилърсън коментира събитията от последните дни в Шарлотсвил. \"Просто няма място за такава омраза и насилие в американския обществен дискурс и искам да изразя нашето порицание\", каза той.\r\n\tДен по-рано президентът Доналд Тръмп настоя, че в насилието в Шарлотсвил са участвали както десни, така и леви екстремисти.\r\n\tСлед събитията през уикенда Туитър премахна акаунти, свързани с неонацисткия сайт Дейли Стормър, оказвайки натиск от Силициевата долина върху привържениците на идеята за превъзходството на бялата раса, предаде Ройтерс. Базираната в Сан Франциско социална мрежа забранява заплахи за насилие, тормоз и поведение, предизвикващо омраза, и \"ще вземе мерки срещу всички акаунти, нарушаващи тази политика\", се посочва в нейно изявление.\r\n\tКонкурентната компания Фейсбук свали няколко страници от Фейсбук и Инстаграм през последните дни, свързани с езика на омразата и организации, проповядващи омраза.\n\n\r\n\tСайтът Дейли Стормър на белите националисти помогна за организирането на протестите в Шарлотсвил, където 32-годишна жена беше убита и 19 души ранени от кола, врязала се в група, протестираща срещу расисткото сборище. Стотици хиляди хора изпълниха историческия театър в Шарлотсвил вчера, за да почетат паметта на загиналата Хедър Хейър.\r\n\tПрез последните дни Дейли Стормър беше достъпен с прекъсвания, а вчера се премести на базиран в Русия интернет домейн с адрес, завършващ на .ru. По-късно през деня сайтът не беше достъпен и на този адрес, посочва Ройтерс.\r\n\tФейсбук потвърди, че е била премахната страницата с обявата за организирането на шествието на крайнодесните организации и съобщи, че продължава да отстранява всички постове, които \"възхваляват ужасяващите деяния, извършени в Шарлотсвил\".", "date": "2017.08.17", "title": "Тилърсън: Няма място в американския обществен живот за ненавист и насилие"}
{"url": "http://www.mediapool.bg/nobelistkata-malala-yusafzai-e-prieta-v-oksfordskiya-universitet-news268092.html", "text": "Носителката на Нобеловата награда за мир Малала Юсафзаи ще бъде студентка в Оксфордския университета, където ще изучава политология, философия и икономика, предаде Ройтерс.\r\n\t\r\n\tДвайсетгодишната пакистанка съобщи в \"Туитър\", че е въодушевена от възможността да учи в престижния университет въз основа на добрите си резултати от приемните изпити.\r\n\t \r\n\tЮсафзаи придоби световна известност през 2012 г., след като бе простреляна в главата от талибани в Пакистан заради кампанията си за правото на момичетата да получават образование. Тя бе лекувана в болница в Бирмингам, а след възстановяването си продължи да ходи на училище в този английски град. През 2014 г. 17-годишната тогава девойка бе удостоена с Нобелова награда за мир и стана най-младата нобелистка в историята.\r\n\t \r\n\tСред хората, които са изучавали същите науки в Оксфордския университет, са бившият британски премиер Дейвид Камерън и покойната Беназир Бхуто, премиер на Пакистан.", "date": "2017.08.17", "title": "Нобелистката Малала Юсафзаи е приета в Оксфордския университет"}
{"url": "http://www.mediapool.bg/vsichki-pametnitsi-na-lenin-v-ukraina-sa-premahnati-news268094.html", "text": "В градовете в Украйна вече няма нито един паметник на болшевишкия водач Владимир Ленин, съобщи директорът на Украинския институт за национална памет Володимир Вятрович в интервю, цитирано от ТАСС.\r\n\t \r\n\tПо думите му в страната са демонтирани 2389 паметника, сред които 1320 на Ленин. \"По наша информация в градовете вече няма Ленин\", казва Вятрович, като уточнява, че става дума за територията под правителствен контрол. Той допуска, че паметници на Ленин може да има някъде по селата или из предприятията, но те не са регистрирани и ще бъдат премахнати, ако бъдат намерени.\r\n\t \r\n\tГипсовите скулптурни изображения на болшевишкия вожд не представляват материална и историческа ценност и затова са били унищожени. Бронзовите бюстове може да бъдат претопени или предадени в музеи, казва още Вятрович и съобщава, че вероятно в края на тази година в Киев ще отвори врати музей на монументалната съветска пропаганда, където ще бъдат изложени и скулптурни фигури на Ленин.\r\n\t \r\n\tОт май 2015 г. в Украйна е в сила закон за декомунизацията. Той предвижда в частност преименуване на географски обекти, назовани в чест на съветски държавни и партийни дейци. Например град Днепропетровск вече се нарича Днипро, а Кировоград - Кропивницкий. По данни на украинските власти в страната са преименувани 987 населени места.", "date": "2017.08.17", "title": "Всички паметници на Ленин в Украйна са премахнати"}
{"url": "http://www.mediapool.bg/pozharnikari-spasiha-padnal-kon-v-kladenets-news268093.html", "text": "Пожарникари спасиха паднал кон в кладенец в село край Търговище, съобщиха от МВР в четвъртък.\r\n\tКметът на село Ралица се обадил около 9 часа сутринта в регионалната дирекция на пожарната в Търговище, за да потърси помощ за паднал кон в открит кладенец, дълбок към 10 м и на около една трета пълен с вода.\r\n\tНа необичайния сигнал веднага се отзовали служители на пожарната, които пристигнали с автомобил за аварийно-спасителни дейности и автокран. Те спуснали в кладенеца въжета с привързан към тях специален широк колан, който успели да преметнат през тялото на коня. С умение и професионализъм, с помощта на автокрана, животното било изтеглено от кладенеца в добро състояние. След спасителната операция, в която пожарникарите проявиха освен майсторство и сърцатост, те върнаха обратно животното невредимо на многолюдната фамилия от селото.", "date": "2017.08.17", "title": "Пожарникари спасиха паднал кон в кладенец"}
{"url": "http://www.mediapool.bg/stolichna-obshtina-naredi-ogradata-ot-ulitsata-v-kv-strelbishte-da-se-mahne-news268056.html", "text": "Дирекция \"Общински строителен контрол\" на Столична община е издала заповед на фирма НИКМИ АД да премахне оградата, която спира движението по съществуващия път, свързващ блоковете от квартал \"Стрелбище\" с бул.\"Петко Тодоров\", съобщиха от \"Московска\" 33.\r\n\tРешението е взето в сряда вечерта, след като жители на квартала излязоха на пореден протест и блокираха за около час движението по бул.\"България\".\r\n\tТе нямат достъп до жилищата си, след като НИКМИ загради улицата и изкърти част от асфалта. Тази улица осигурява достъпа на живеещите в квартала с бул. \"Петко Тодоров\".\r\n\tВ заповедта на Столична община е посочено, че НИКМИ не само трябва да премахне оградата, но и да възстанови улицата, уточниха от пресцентъра на общината.\r\n\tСрокът за доброволно изпълнение на заповедта е 14 дни, но от Столична община очакват НИКМИ да я обжалва в съда. Това означава, че в следващия половин месец жители в кв.\"Стрелбище\" ще са със затруднен достъп до жилищата си.\n\n\r\n\tОт НИКМИ към момента няма официална позиция по случая. Компанията иска да строи 43-етажен небостъргач на мястото на градинката. Строителната компания придобива имота чрез заменка през 2006 г. Решението е взето от Столичния общинския съвет. Кмет по това време е Бойко Борисов. Той няма съветници в СОС, но е имал право да оспори в съда решението, но не е го е направил.\r\n\tВ същото време от 2007 г. НИКМИ започват процедура за построяването на небостъргача. С приемането на Общия устройствен план на София през 2009 г., който е със силата на закон, мястото е отредено за зелена площ, но сроителната компания не се отказва и води дела. Така в края на 2016 г. тричленен състав на Върховния административен съд обявява за нищожен Общия устройствен план на столицата в частта за парцела на НИКМИ и задължава главния архитект Здравко Здравков да издаде на строителната компания нужния им документ, за да могат да строят. Той отказва и следва санкция от 1000 лв.\r\n\tСтолична община, районната администрация и жителите на \"Стрелбище“ са категорични, чe няма да допуснат строителство на 43-етажния небостъргач на кръстовището на булевардите \"Иван Гешов\" и \"Петко Ю. Тодоров\".\r\n\tСтолична община трябва да влезе в преговори с НИКМИ, като вариантите за решаване на проблема са или замяна на имота с друг или изкупуването му, каза районният кмет Николай Терзиев пред бТВ.\r\n\tТой обясни, че по регулация преградената улица попада в частния имот на НИКМИ и не би трябвало да съществува. Терзиев обеща в максимално кратък срок улицата, която е по регулация, да бъде построена.", "date": "2017.08.17", "title": "Столична община нареди оградата от улицата в кв. \"Стрелбище\" да се махне"}
{"url": "http://www.mediapool.bg/izostaven-ot-biznes-lideri-tramp-zakri-dva-konsultativni-saveta-news268057.html", "text": "Президентът на САЩ Доналд Тръмп разпусна два важни консултативни бизнес съвета - Американския съвет по предприемачество и Форума за стратегия и политика към Белия дом, което според Асошиейтед прес е признак за все по-голямата изолация след коментарите му за расовото насилие в Шарлотсвил.\r\n\tРешението му е взето след като седем шефове на големи компании напуснаха двата съвета в знак на протест срещу твърдението на Тръм, че за сблъсъците са виновни и двете страни.\r\n\t\"Вместо да засиля натиска си над бизнесмените, прекратявам дейността и на двата съвета. Благодаря на всички!\", написа Тръмп в \"Туитър\".\r\n\tОще щом се разбра, че лидерите на Промишления съвет и на Форума за стратегии и политика подават оставка, президентът, който също произхожда от бизнес средите, определи постъпката им като \"евтино позьорство\" и добави, че лесно ще им намери заместници.\r\n\tПри събирането на стотици бели националисти в южния щат Вирджиния през уикенда избухна насилие и се стигна до жертви, след като автомобил се вряза в група контрапротестиращи, причинявайки смъртта на поне един човек.\n\n\r\n\tТръмп заяви, че са били въвлечени \"много страни\", с което предизвика критики от целия политически спектър, тъй като не осъди изрично крайната десница.\r\n\t\r\n\r\n\r\n\r\n\r\n\t\r\n\tСъщевременно главният изпълнителен директор на Епъл (Apple) Тим Кук стана е поредният ръководител на компания, който критикува президента на САЩ за реакцията му на националистическо шествие в щата Вирджиния през уикенда, съобщи Би Би Си.\r\n\tКук изрази нeсъгласието си, че е имало \"морална еквивалентност\" между привържениците на върховенството на бялата раса и тези, които им се противопоставят. Той посочи, че Епъл ще направи дарения от 1 милион долара на две организации за защита на човешките права.\r\n\tВ имейл до служителите на компанията, получен от \"Бъзфиид нюз\", Кук отбелязва, че приравняването на неонацистите с противниците им е в противовес на \"нашите идеали като американци.\"\r\n\tБившите президенти републиканци Джордж Буш - баща и син също осъдиха в сряда общо изявление позицията на Тръмп за Шарлотсвил. \"Америка е длъжна винаги да отхвърля расисткото мракобесие, антисемитизма и нетърпимостта във всичките й форми\", написаха Буш старши и младши.\r\n\t\r\n\tСлед като редица бизнес лидери скъсаха връзките си с Тръмп, може да се очаква да ги последват разочаровани негови помощници. Изцепките на Тръмп карат някои от тях да се замислят дали няма да заплатят висока цена за репутацията си, ако продължат да работят за президента, отбелязва Ройтерс.\r\n\t\"Мнозина от нас влязоха в администрацията, смятайки, че можем да внесем опита и уменията, които президентът не е имал възможност да придобие по време на бизнес кариерата си, и да го насърчим да проявява известна сдържаност в онова, което казва публично или на съюзниците ни\", е казал за Ройтерс старши сътрудник, който се двоуми дали да напусне.\r\n\t\"След вчера е ясно, че е невъзможно за когото и да било, дори за генерал от флота, да обуздае импулсивното поведение на Тръмп или онова, което виждаме по телевизията и четем в мрежата\", добавил същият източник.\r\n\tИмаше надежди, че генерал Джон Кели, новият шеф на канцеларията на Белия дом, може да внуши известна дисциплина на Тръмп, което предшественикът му Райнс Прибъс преди него не успя да направи. Но Кели гледаше в пода през всичкото време, докато Тръмп обвиняваше от своята кула в Манхатън и расистите, и антирасистите за насилието в Шарлотсвил.\r\n\tПоявиха се съобщения, че и Гари Кон, съветникът на Тръмп по икономическите въпроси и главната му връзка с бизнес общността, когото президентът цени високо, може също да се оттегли. Кон, който е евреин, беше смутен от изявленията на Тръмп, но засега е решил да остане на поста си, според източник от Белия дом, цитиран от Ройтерс.\r\n\tМного от републиканците от Конгреса и Сената също критикуваха изявленията на Тръмп за това кой е виновен за насилието в Шарлотсвил. Но хората от улицата, помогнали за избирането му, изобщо не изглеждаха объркани, отбелязва АП. Ентусиазмът на неговите избиратели изобщо не е спаднал и дори самият Тръмп се похвали, че може да застане по средата на Пето авеню и да застреля някого и пак да не изгуби избиратели.\r\n\tМного хора от улиците, интервюирани от АП, казват, че нищо, направено от президента, не е разколебало подкрепата им за него и че отново ще гласуват за Тръмп.\r\n\tПатриша Робинсън от Толедо в Охайо е цитирана да казва, че подкрепата за Тръмп й е коствала много приятелства и е обтегнала отношенията със семейството й, но като много други негови страстни почитатели 63-годишната чернокожа жена не е променила мнението си и настоява, че той не е направил нищо, с което да я отблъсне. Тя настоява, че Тръмп е единственият президент, който е разговарял директно с чернокожи.\r\n\tКлементе Руис, 49-годишен син на мексикански имигрант, шофьор на камион в Тексас, заявява, че е доволен от работата, която Тръмп е свършил, особено от постигнатото в икономиката.\r\n\t\r\n\tПривържениците на теорията за превъзходството на бялата раса и американски неонацистки групи се чувстват окрилени и твърдят, че президентът Доналд Тръмп е на тяхна страна след острата му забележка за събитията в Шарлотсвил, че антирасистки радикали споделят част от отговорността за разигралата се драма, пише от своя страна агенция Франс прес.\r\n\t\"Този човек прави всичко, което във властта му, за да ни подкрепя, а ние имаме нужда от тази подкрепа\", написа Андрю Англин в сайта Дейли Стормър, една от платформите на крайната десница в САЩ.\r\n\t\"Изявлението на Тръмп беше справедливо и прагматично\", заяви със задоволство Ричард Спенсър, организатор на шествието на крайната десница, свикано под мотото \"Да обединим десницата\". \"Тръмп предпочете истината\", заяви този националист, \"гордеещ се\" с републиканския президент, който обвини едновременно и расистите, и контрапротестиращите.\r\n\t\"Благодаря, господин президент, за вашата честност и куража да кажете истината за Шарлотсвил и да осъдите терористите от левицата\", написа в Туитър Дейвид Дюк, известна фигура сред изповядващите теорията за превъзходството на бялата раса и бивш лидер на Ку-Клукс-Клан.\r\n\tКрайната десница изглежда беше готова да не обръща внимание на изявленията на милиардера от понеделник, които той направи в Белия дом, осъждайки \"расисткото насилие\" по време на шествието в Шарлотсвил. Тогава там бяха размахвани нацистки знамена в защита на статуята на генерала на конфедерацията Робърт Лий, спорна статуя, тъй като символизира до голяма степен робовладелското минало в южните щати.\r\n\t\"Ние сме в прайм тайма\", изрази задоволство Джак Пособец, друга фигура на американската крайна десница, преименувана на \"алтернативна десница\".\r\n\tПлатформите за комуникации на част от екстремистките групи, които участваха в шествието в Шарлотсвил, бяха блокирани от властите. Дейли Стормър си играеше на котка и мишка - от време на време беше недостъпна или се появяваше отново с името на руски домейн, преди отново да изчезне.\r\n\tДоналд Тръмп, отбелязва Андрю Англин на същия сайт, \"използва наши изрази, когато заяви, че следващите мишени (на антирасистките радикали) може да станат Джордж Вашингтон и Томас Джеферсън след паметниците на конфедерацията и че те се опитват да унищожат историята ни.\"\r\n\tНай-важното според Джеймс Къркпатрик, ръководител на антиимигрантския сайт VDARE, който настоява в САЩ да имигрират само бели европейци, е, че Доналд Тръмп участва в осветляването на, както го определи, насилието на антирасисткото ляво движение.\r\n\tПрезидентът Доналд Тръмп, каза той, \"най-накрая направи това, което не е правил никой от консервативния елит - разкритикува членовете на движението на антифашистите за предизвикване на насилие по време на една законна демонстрация в Шарлотсвил.\"", "date": "2017.08.17", "title": "Изоставен от бизнес-лидери, Тръмп закри два консултативни съвета"}
{"url": "http://www.mediapool.bg/obzor-protestira-sreshtu-zastroyavaneto-na-morskata-gradina-news268059.html", "text": "С викове \"мафия\" жители на Обзор за пореден път протестират срещу застрояването на Морската градина в курортното селище. Сега те са подкрепени и от жители от съседни общини и побратимения град Сопот с гайди. Редом с протестиращите е и кметът на Обзор Христо Янев.\r\n\tДвижението по пътя Бургас – Варна в района на Обзор е затруднено, защото протестиращите спират периодично преминаването на автомобилите.\r\n\tМястото, предвидено за застрояване, е с площ около 600 кв.м и обхваща част от Морската градина и плажната ивица, която е изключителна държавна собственост.\r\n\tТеренът е продаден с решение на Общинския съвет в Несебър преди 15 години, но местните разбират за сделката едва през 2015 г., когато в кметството получават писмо от новите собственициза намерението им да строят хотел на плажа.\r\n\tОт тогава се водят дела между кметствто в Обзор и инвеститорите. На последното дело през лятото на 2017 г. Апелативният съд в Бургас отсъжда в полза на собствениците на имота с аргумент, че парцелът е бил предвиден за бар, а не за парк.\n\n\r\n\tИмотът обаче навлиза и на пясъчната ивица, която е изключителна държавна собственост, заяви  кметът на Обзор Христо Янев. Той настоява държавата да се намеси и да защити имуществото си. Кметството е изпратило документи по скандалната сделка на президента, премиера и на главния прокурор.\r\n\tНадеждите им са свързани и с Върховния касационен съд, който е последна инстанция по спора. Жителите на Обзор искат сделката да бъде обявена за нищожна, каквото е било решението на първоинстанционния съд.\r\n\tМорската градина на Обзор е с изглед към централния плаж и е добре поддържана. Има алеи за разходка, декоративно осветление, пана от живи цветя, детска площадка и водно съоръжение – алпинеум с две мостчета. Използва се от жителите и гостите за разходка и отдих.\r\n\t\r\n\tДвижещото лице на скандалната сделка е доц. Бонка Хинкова – университетски преподавател от УниБит, известен като Библиотекарския универстите, бивш шеф на Комитата по туризма по времето на Жан Виденонов, която е защитавала интересите на Мултигруп и групировката ВИС по морето, според публикации в пресата, каза юристът Марин Божков, член на Инициативния комитет за защита на Морската градина на Обзор пред бТВ.\r\n\tЗемята, върху която се изгражда Приморския парк има  акт за публична общинска собственост №508, съставен през 1999 г. Спорните 615 кв.м., които впоследствие са продадени, още тогава са отделени в друго УПИ, но с изричното условие, че остават публична общинска собственост и с тях не могат да се извършват никакви разпоредителни сделки, твърди юристът.\r\n\tНа по-късен етап се налага по-прецизно измерване от геодезисти, което  показва, че част от тези 615 кв.м  – 50 кв.м попадат в централния плаж на Обзор, който пък по Конституция е изключителна държавна собственост, твърди той.\r\n\tВъпреки това след решение на Общинския съвет в Несебър през 2003 г. тогавашният кмет  Николай Трифонов продава цялото УПИ на \"Производствено-техническа база\" АД Бургас за 27 000 лв.\r\n\tСледват няколко препродажби за замитане на следите. Месец след покупката от общината - на 22 май 2003 г. \"Производствено-техническа база\" АД прехвърля 615-те кв.м  на \"Меридиан 98\" АД. От страна на продавача договорът е подписан от Красимир Христов Николов, в качеството му на изпълнителен директор, а от страна на купувача – от Касандра Александрова Анестева, адвокат от Несебър, като пълномощник. Продажната цена на атрктивния имот е само 1900 лв.\r\n\tСделката е сключена между две юридически лица, всяко от които е контролирано от едно и също физическо лице. Това е Бонка Цонева Хинкова-Петкова, твърди юристът Божков. Тя е управляващ председател на Съвета на директорите на прехвърлителя – \"Производствено-техническа база\" и в същото време е изпълнителен директор на холдингово дружество \"Меридиан 98\". Това означава, че волята, както на продавача, така и на купувача по сделката, е формирана от едно и също физическо лице – Бонка Цонева Хинкова-Петкова.\r\n\tСлед тази сделка следва нова. На 18 април 2005 г. холдинговото дружество \"Меридиан 98\" АД, представлявано от Бонка Хинкова – Петкова, в качеството й на пълномощник, продава парцела на Станимир Николов Петков, който към онзи момент, а и досега е съпруг на Бонка Хинкова-Петкова, за сумата от 2000 лв.\r\n\tСлед тази сделка дружеството \"Меридиан 98\" е ликвидирано и отписано от Търговския регистър, за да се затрудни верижното разваляне на порочните сделки, обясни адвокат Божков.\r\n\t\r\n\tНастоящият кмет на Несебър Николай Димитров получава през 2007 г. подробен устройствен план за територия на Обзор, в който е включен и продадения през 2003 г. парцел, като мястото вече е отредено за застрояване. Димитров отказва да разпише плана, който преди това е одобрен от Общинския съвет в Несебър.\r\n\tТака собствениците на имота се обръщат към съда. Окръжният съд в Бургас обявява сделката за нищожна, но Хинкова и съпругът й обжалват решението пред апелативните магистрати, които се признасят в тяхна полза.\r\n\tСпоред адвоката на собствениците на имота Евгения Дашина спорният имот никога не е бил публична общинска собственост, а е частна общинска собственост – актуван е като такъв и като такъв е продаден по съответния ред. Същото твърди и предишният кмет на Несебър Николай Трифонов пред бТВ, който е продал имота.\r\n\tАдвокатът на кметството в Обзор Диана Захариева твърди, че имотът е публична общинска собственост по документи и няма решение на Общинския съвет в Несебър за промяна на собствеността му и следователно според нея сделката е нищожна.\r\n\tКметът на Обзор Христо Янев също смята, че сделката трябва да се обяви за незаконна.\r\n\tСпоред юриста Божков решението на вторинстанционния съд противоречи на практиката на Върховния касационен съд по такива дела и затова той е оптимист, че върховните магистрати ще отменят решението на по-низшата инстанция.\r\n\tА жителите на Обзор заплашиха да пренесат протеста на жълтите павета в София, ако не бъдат чути от управляващите.", "date": "2017.08.17", "title": "Обзор протестира срещу застрояването на Морската градина"}
{"url": "http://www.mediapool.bg/valeri-simeonov-madzho-rado-slantseto-marginite-klatyat-darzhavata-chrez-turizma-news268060.html", "text": "Наематели и концесионери на плажове клатят държавата чрез туризма - Маджо, Радо Слънцето, Маргините, които са свикнали да печелят, ограбвайки съня, спокойствието и парите на другите. Това заяви вицепремиерът по икономическата и демографската политика Валери Симеонов пред Нова телевизия в четвъртък.\r\n\tТой коментира нощните проверки през почивните дни в курорта \"Слънчев бряг\" заради шумната музика, които предизвикаха оживени коментари и критики, защото бяха ръководени лично от Симеонов. В сряда пък в Слънчев бряг бяха организирани протести срещу вицепремиера, които блокираха движението и на които работещи в комплекса около 600 души скандираха \"Бойко спри Валери\".\r\n\t\"Няма как Бойко Борисов да спре Валери или Валери да спре Бойко Борисов, когато и единият, и другият спазват закона\", отговори Симеонов. Според него т.нар. акция \"Тишина\" е постигнала \"дисциплиниращ ефект\".\r\n\t\r\n\t\"Сега ще ви кажа кой клати държавата през туризма. Наематели и концесионери на плажове: Слънчев бряг-север – Маджо; Слънчев бряг-централен – братя Маргини; Слънчев бряг-юг – Радо Слънцето; Свети Влас – там са, хайде, братя Диневи, те са си местни; Обзор – плаж Север – братя Маргини; Поморие-изток – Радо Слънцето; Поморие-юг – братя Маргини, Поморие-централен – Маргините, Бургас – Северен плаж – Маргините. С такова разпределение на наемателите на плажовете какъв туризъм можем да очакваме\", попита Валери Симеонов.\n\n\r\n\tСпоред него \"не е нормално да даваш концесия за 20 години“, защото тази инвестиция се избивала за две години.\r\n\t\"Ние просто ги правим назначени печеливши\", заяви Симеонов.\r\n\tНа въпрос ще се развалят ли концесии на плажове на тази база той отговори: \"Надявам се да се стигне дотам\".\r\n\t\r\n\r\n\r\n\r\n\t\r\n\tВицепремиерът разясни и защо лично е участвал в проверките на заведенията по морето, за което събра доста критики.\r\n\t\"Моята поява не е форма на търсене на някакво средство за повишаване на адреналина в почивните ми дни. Моето присъствие там е, защото има едни наложени рецидивисти в целия този процес на тормоз на почиващите в Слънчев бряг. Рецидивисти, спрямо които за съжаление институциите в резултат на не особено доброто законодателство не могат да приложат крайна мярка и да постигнат ефект\", заяви Симеонов.\r\n\tТой обясни, че \"нито е дърпал шалтери“, \"нито е виждал този диджей, който се оплакваше\".\r\n\tДиджей Станчо се оплака, че са му конфискували лаптопа и заяви, че е бил арестуван от Валери Симеонов.\r\n\tПолицията е конфискувала средството, с което се е нарушавал законът, обясни Сименов. И добави, че \"в бар \"Оксижен\" става дума за най-малко 20 предупредителни протокола и над 18 наказателни постановления за шум, които не се спазват“.\r\n\t\"В \"Оксижен\" има рецидивисти, налагащи тормоз. Институциите не могат да приложат срещу тях крайна мярка поради несъвършено законодателство. Три пъти от \"Оксижен\" са прибирани уредби, а те пак продължават да свирят\", изтъкна Симеонов.\r\n\tПо думите му с проверките е искал да докаже, че \"когато държавата и общината са на една позиция, то няма кой да им се противопостави“.\r\n\t\"Ние направихме точно такова показно. Показахме, че формирани с десетилетия престъпни взаимоотношения и връзки могат да бъдат разкъсани\", каза Симеонов.\r\n\tТой изброи няколко заведения в Слънчев бряг, които \"смятат, че всичко им е позволено, тъй като имат определени вероятно връзки с високи етажи на властта и тъй като зад тях стои една култова фигура – Радо Слънцето\".\r\n\tСпоред Симеонов институциите не успявали да затворят тези заведения, защото имало тежка процедура. Той цитира данни, че при издадени в Бургаския административен съд 89 акта за затваряне на заведения отпадат 80 от тях.\r\n\tВицепремиерът обясни, че само на територията на областите Бургас и Варна работят над 100 екипа, които денонощно извършват проверки от всякакъв вид.\r\n\t\"Този сезон няма нито едно стомашно-чревно заболяване и натравяне с храна. Не е затварян нито един плаж\", каза Симеонов.\r\n\t\r\n\tВалери Симеонов смята, че протестите срещу него и призивите за оставката му след акция \"Тишина\" са организирани от хора, които нарушават закона.\r\n\tПопитан дали има подкрепата на премиера и на министъра на туризма за акцията, Симеонов отговори, че това била всекидневна работа, за която нямало нужда да се питат един друг.\r\n\tПреди дни министърът на туризма Николина Ангелкова се разграничи от акцията на Валери Симеонов и обяви, че трябва да се действа много внимателно, за да не се изгонят туристите.\r\n\t\r\n\tМеждувременно по-късно през деня министър-председателят Бойко Борисов защити акциите на вицепремиера Валери Симеонов в Слънчев бряг.\r\n\t\"Той си действа в рамките на правомощията и в рамките на това, което пише в закона\", заяви в четвъртък Борисов пред журналисти в Пловдив, където инспектира работата по разширяването на пътя Пловдив-Асеновград.\r\n\tОт думите му се разбра, че със Симеонов са разговаряли за крайморските акции, като Борисов изтъкна, че е информиран за жалбите и актовете срещу заведенията.\r\n\tТака премиерът даде да се разбере, че не смята да отговаря на протестите на собственици и служители в заведения на морския ни курорт, които преди ден се събраха на демонстрация срещу акциите на вицепремиера и скандираха \"Бойко, спри Валери\".\r\n\t\"Ако това е дебат, то той трябва да се пренесе в парламента - дали да се промени или не законът\", добави Борисов, като напомни, че \"законът е за това да се изпълнява\".\r\n\tПремиерът бързо прекрати разговора по темата, след като беше попитан за концесиите на плажовете. Тази сутрин Валери Симеонов се обяви срещу това те да бъдат отдавани за по 20 години, защото така държавата правела стопаните им \"назначени печеливши\". Вицепремиерът изброи наематели като братя Маргини и Маджо и посочи, че се надява договорите с тях да бъдат развалени.\r\n\t\"Ние сме в Пловдив, госпожо, и в Пловдив от '86 година се говори за този път (Пловдив-Асеновград – бел.ред.) и ако са искали, да са го направили (...). Днес говорим за Пловдив\", обърна се той към репортерката, която го попита за 20-годишните концесии на плажовете.", "date": "2017.08.17", "title": "Валери Симеонов: Маджо, Радо Слънцето, Маргините клатят държавата чрез туризма"}
{"url": "http://www.mediapool.bg/premierat-se-izvini-na-privikaniya-ot-gdbop-sofiyanets-news268061.html", "text": "Премиерът Бойко Борисов се е обадил на привикания от ГДБОП софиянец и му се е извинил за разпита заради пост във Фейсбук срещу него.\r\n\t\"И така тази сутрин министър-председателят ми звънна лично и ми се извини, че съм преживял това! Направо паднах! Подробности по късно!\", написа Васил Коцев във Фейсбук.\r\n\t\"Обади ми се около 8:20. Каза ми, че е научил за случая от новините и се извинява\", разказа Коцев пред бТВ.\r\n\t\r\n\tПремиерът информирал Коцев, че е е разпоредил проверка, която да установи защо ГДБОП са действали по този начин.\n\n\r\n\t\"Той ми каза, че това не е начинът, по който трябва да се притискат гражданите на страната, и поднесе своите извинения\", допълни още Коцев.\r\n\tПо думите му Бойко Борисов му казал, че не иска да се връщат методите на работа на тоталитарната държава.\r\n\tПреди два дни потърпевшият Васил Коцев разказа, че полицаите се впечатлили от написаното през април на неговата Фейсбукстраница съобщение: \"Борисов, времето ти свършва, идва времето на народната любов с пушки и сопи\".\r\n\t36-годишният запален фен на ЦСКА бил посетен в дома си от антимафиотите, което много притеснило възрастната му майка. Коцев бил поканен и отведен веднага в ГДБОП на разпит. Там му обяснили, че разтълкували написаното от него през април като призив към бунт.\r\n\tМъжът е държан в сградата на ГДБОП около час. Питали го дали познава и други хора, които псуват Борисов, и му поискали техните имена. \"Давайте телефонния указател и там 95% сигурно го псуват!\", отговорил мъжът. Питали го и дали познава човек с профил \"Ванче Михайлов\". Коцев попитал полиците откъде знаят, че профилът му не е бил хакнат, а те отговорили, че трябва да изземат устройствата му, за да установят дали има такова нещо. Той обаче отказал. Накрая го накарали да пише, че се разкайва за постъпката си.", "date": "2017.08.17", "title": "Премиерът се извини на привикания от ГДБОП софиянец"}
{"url": "http://www.mediapool.bg/prokuraturata-obshtini-po-chernomorieto-sa-dali-razresheniya-za-muzika-sled-23-chasa-news268062.html", "text": "В няколко общини по Черноморието са дадени разрешения на заведения за музика след 23 часа, въпреки че според Закона за защита от шума в околната среда не се допуска озвучаването на открити площи на заведения за хранене и развлечения до 7 сутринта. Това е показала проверка на Върховната административен прокуратура, за която институцията осведоми в четвъртък.\r\n\tВ съобщението на прокуратурата се казва, че тези общини са Шабла, Каварна, Варна, Несебър. В тях са установени разрешения, с които е въведен по-късен час на разрешено озвучаване.\r\n\tНамерени са и разрешения, в които часовият диапазон на забраната е диференциран според местонахождението на заведенията за хранене и развлечения с въвеждане на по-ранен час за жилищни зони и на по-късен за курортите, каквото разграничение законодателят не прави.\r\n\tПроверката на прокуратурата е в посока отстраняване на незаконосъобразните разрешения с цел спазване на целта на Закона за защита от шума, се казва в съобщението.", "date": "2017.08.17", "title": "Прокуратурата: Общини по Черноморието са дали разрешения за музика след 23 часа"}
{"url": "http://www.mediapool.bg/vodolazi-izdirvat-tyaloto-na-mlad-mazh-v-moreto-krai-nesebar-ungarka-se-udavi-v-pomorie-news268063.html", "text": "Водолази издирват тялото на млад мъж в морето в Несебър. Това съобщиха от полицията в Бургас в четвъртък.\r\n\t \r\n\tСигнал за инцидента е подала снощи майката на 21-годишния С.П. от Ловеч. Те били заедно на разходка в стария Несебър. Посетели вълнолома, където мъжът се покатерил по скалите и скочил в морето. Мъжът не е изплувал на повърхността.\r\n\t \r\n\tНа мястото на инцидента пристигнал екип от двама водолази, които не са открили С.П. Издирвателните действия продължават.\r\n\t \r\n\tСъщата нощ около 1.50 часа е получено съобщение за давеща се унгарска туристка в морето в Поморие. Приятели от нейната компания и група българи са успели да извадят тялото на 28-годишната Г.Н. на брега. Въпреки опитите да я спасят, жената е починала.", "date": "2017.08.17", "title": "Водолази издирват тялото на млад мъж в морето край Несебър, унгарка се удави в Поморие"}
{"url": "http://www.mediapool.bg/targovtsi-predlagat-opasni-slanchevi-ochila-news268064.html", "text": "Опасни слънчеви очила се предлагат на пазара у нас установи проверка на Държавната агенция за метрологичен и технически надзор. Става въпрос за модели, които нямат нужната UV защита и могат сериозно да увредят зрението.\r\n\tУстановени са и модели, които са прекалено тъмни и намаляват видимостта, което също може да е опасно за потребителите, обясниха от агенцията. Заради нарушенията очилата са изтеглени от пазара.\r\n\tПроверките са правени в по-малки търговски обекти, а не в специализирани оптики.\r\n\tИнспектирани са 737 различни модела слънчеви очила като при 36 на сто от тях са установени несъответствия - липса на маркировка за съответствие и на инструкции за употреба. Освен това 152 различни марки и модели слънчеви очила се предлагат на пазара в нарушение на действащото законодателство и за тях са съставени актове. Други 53 модела са спрени от разпространение.", "date": "2017.08.17", "title": "Търговци предлагат опасни слънчеви очила"}
{"url": "http://www.mediapool.bg/prodalzhavashtite-vtori-den-pozhari-v-sakar-plamnali-pri-pochistvane-na-pasishta-news268058.html", "text": "Продължаващите втори ден големи пожари в района на Сакар планина при селата Сакарци, Присадец и Маточина са причинени при почистване на пасища и работа с тежка селскостопанска техника.\r\n\t \r\n\tТова показват предварителните огледи на прововопожарните екипи, съобщи директорът на областната пожарна в Хасково комисар Николай Вълчев, съобщиха в четвъртък от областната администрация. Данните от огледа се потвърждавали и от свидетелствата и местни жители в засегнатите от стихията райони.\r\n\t \r\n\tПожарите тръгнаха в сряда на две места в община Тополовград. В района на селата Присъдец и Филиповци пламнаха сухи треви и лесонепригодни площи. Труден за овладяване пожарът се разгърна на широк фронт и се придвижи в посока село Маточина, община Свиленград. Второто огнище на пожара бе при село Сакарци.\r\n\t \n\n\r\n\tВ четвъртък край свиленградското село Маточина продължават работата си пожарникари, лесничеи, доброволци и военни. Пожарът е разгърнат на площ 1200 декара и все още не е локализиран, гласи информацията на екипите на място към 11,30 часа.\r\n\t \r\n\tНяма бедстващи хора. Не са застрашени села и селскостопанска продукция. Засегнати са лесонепригодни площи, суха трева и храсти. Пожарът се развива по посока река Тунджа.\r\n\t \r\n\tНа място са 7 противопожарни екипа, 34 военнослужещи с техника, десетки горски служители и специализирана гасителна техника, които пряко участват в потушаването на пожара. От вчера на терен са и доброволни формирования от Тополовград и Свиленград.\r\n\t \r\n\tЩетите от горящите вече денонощие площи в района на селата Сакарци, Присадец, Филипово и Маточина все още не са изчислени. За Хасковска област в сила е код червено за екстремален риск от възникване на пожари. В района на Сакар духа силен, до бурен на моменти вятър. Температурите са високи, сухо е и най-малката искра може да предизвика пожар, предупреждава държавната администрация.\r\n\t \r\n\tОбластният управител Станислав Дечев призова за пореден път стопаните да проявят разум и да избягват работа в пожароопасния сезон с техника, която причинява искри и предизвиква запалвания. Въпреки превантивните мерки, работата с кметовете по места, предупрежденията, санкциите и молбите към стопаните, отново има запалвания, предизвикани от човешка небрежност, безотговорност и нарушаване на противопожарните норми, смята той.", "date": "2017.08.17", "title": "Продължаващите втори ден пожари в Сакар пламнали при почистване на пасища"}
{"url": "http://www.mediapool.bg/ema-stoun-e-nai-visokoplatena-aktrisa-v-sveta-news268065.html", "text": "Списание \"Форбс\" обяви носителката на \"Оскар\" Ема Стоун за най-високоплатената актриса в света. Според рейтинга за 2017 г., публикуван днес на сайта на изданието, звездата от филма \"La La Land\" е заработила през последната година 26 милиона долара, предаде Ройтерс.\r\n\t \r\n\tДвайсет и осем годишната Стоун, която спечели награда \"Оскар\" за най-добра актриса за ролята си в мюзикъла, е изкарала тази сума в периода от юни 2016 г. до юни 2017 година. В нея не са взети предвид данъците върху доходите, които актрисата е платила или трябва да плати.\r\n\t \r\n\tСтоун изпреварва Дженифър Анинстън, която се нарежда на второ място с доходи в размер на 25,5 милиона долара. Сериалът \"Приятели\" продължава да носи доходи на 48-годишната актриса, която също така е рекламно лице на бутилираната вода \"СмартУотър\" и на авиокомпания \"Емирейтс\".\r\n\t \r\n\tТрета се нарежда Дженифър Лорънс с 24 милиона долара, която бележи значителен спад в сравнение с миналогодишните доходи от 46 милиона. Актрисата, която се бори за равно заплащане на мъжете и жените в Холивуд, изпреварва в класацията Чарлийз Терон, Ема Уотсън и Мелиса Маккарти.\r\n\t \r\n\tДесетте най-високоплатени актриси в света са изкарали общо 172,5 милиона долара, което е с 16 процента по-малко от предходната година.", "date": "2017.08.17", "title": "Ема Стоун е най-високоплатена актриса в света"}
{"url": "http://www.mediapool.bg/tom-kruz-schupil-krak-pri-zlopoluchna-kaskada-v-misiyata-nevazmozhna-6-news268066.html", "text": "Американският актьор Том Круз е получил фрактура на глезена при изпълнение на каскада на снимачната площадка на \"Мисията невъзможна-6\" в Лондон, потвърди филмовата къща \"Парамаунт пикчърс\", цитирана от Ройтерс.\r\n\t \r\n\tИнцидентът наложи спиране на снимките на шестата част от екшън сагата, но компанията увери, че въпреки това филмът ще излезе на голям екран на 27 юли 2018 г., както е по план.\r\n\t \r\n\tПетдесет и пет годишният актьор, известен с това, че сам изпълнява повечето си каскади, пострада в събота при опит да прескочи разстоянието между два покрива, но се блъсна в бетонна стена.", "date": "2017.08.17", "title": "Том Круз счупил крак при злополучна каскада в \"Мисията невъзможна-6\""}
{"url": "http://www.mediapool.bg/svetat-ne-si-pada-po-rusiya-ne-vyarva-na-putin-no-oshte-po-malko-na-tramp-news268068.html", "text": "Отношението към Русия и външната й политика остава отрицателно в света, според изследване на Пю Рисърч център, за което съобщава руският вестник \"Ведомости\".\r\n\t \r\n\tБлизо 40 процента от анкетираните над 40 хиляди души в 37 страни възприемат Русия негативно, а 60 процента не одобряват външната й политика, показват резултатите от допитването.\r\n\t \r\n\tНай-отрицателно е отношението в Европа и САЩ, но не по-добри са чувствата към Русия и сред жителите на Близкия изток: в Йордания, Турция, Израел, Ливан и Тунис преобладава негативното възприемане на Русия. Най-големите й приятели са Виетнам, Филипините, Гърция и страни от Африка и Азиатско-тихоокеанския регион.\r\n\t \r\n\tВъпреки отрицателното отношение към руската външна политика обаче, само 31 процента от анкетираните възприемат Русия като заплаха за сигурността, посочва \"Ведомости\". \"Влиянието и мощта на Русия\" заемат последното място сред основните заплахи за сигурността в света, докато на първите две места са посочени \"Ислямска държава\" (62 процента) и климатичните промени (61 процента).\n\n\r\n\t \r\n\tГражданите на много съюзници на САЩ имат повече доверие на Путин, отколкото на Тръмп\r\n\tАсошиейтед прес акцентира върху друг момент в изследването. Владимир Путин е по-надежден световен лидер от Доналд Тръмп, смятат гражданите на редица съюзници на САЩ, включително Япония, Южна Корея и седем държави членки на НАТО, става ясно от него.\r\n\t \r\n\t\"Въпреки че доверието в способността на Путин да ръководи външните работи като цяло е ниско, хората в много страни му се доверяват повече, отколкото на американския президент Доналд Тръмп\", се казва в проучването.\r\n\t \r\n\tКато цяло резултатите и на двамата са лоши в сондажа на уважавания изследователски център \"Пю\", но е удивително високото ниво на международно недоверие към американския президент - пост, наричан понякога \"лидер на свободния свят\", отбеляза АП.\r\n\t \r\n\tВ Гърция, Германия, Турция, Унгария, Франция, Италия и Испания повечето хора смятат, че Путин е по-способен от Тръмп \"да направи правилното нещо в световните дела\", сочи проучването.\r\n\t\r\n\tТръмп отбелязва по-добър резултат от руския си колега във Великобритания, Канада, Холандия, Полша, Австралия, Индонезия и Израел.\r\n\t \r\n\tПроучването е направено в 37 държави по-рано тази година, като във всяка страна са запитани между 852 и 2464 души.", "date": "2017.08.17", "title": "Светът не си пада по Русия, не вярва на Путин, но още по-малко – на Тръмп"}
{"url": "http://www.mediapool.bg/sauditska-arabiya-otvarya-granitsite-s-katar-po-vreme-na-hadzha-v-meka-news268069.html", "text": "Саудитският крал Салман нареди да бъде отворена границата с Катар, за да могат гражданите на малката заливна монархия да отидат на поклонението в Мека в края на месеца, съобщи Саудитската агенция по печата (СПА), цитирана от Франс прес.\r\n\t \r\n\tСуверенът нареди също така да бъдат изпратени в Доха саудитски самолети, които \"да превозят всички катарски поклонници за негова сметка до град Джеда\", допълни СПА.\r\n\t \r\n\tТова решение, първи признак на смекчаване на дипломатическото напрежение между кралството и емирството, бе оповестено, след като саудитският престолонаследник Мохамед бин Салман се срещна в Джеда с катарския пратеник шейх Абдала бин Али ал Тани.\r\n\t \r\n\tТова е първата среща на такова високо равнище от скъсването на дипломатическите отношения на 5 юни между Саудитска Арабия и Катар и затварянето на границите по въздух, вода и суша.\r\n\t \r\n\tОбединените арабски емирства, Бахрейн и Египет също прекъснаха всякакви връзки с Катар, обвинявайки го в подкрепа за екстремистки групировки и че води политика на сближаване с големия регионален противник на Саудитска Арабия, шиитски Иран.\r\n\t \n\n\r\n\tПрез юли катарските власти обвиниха Рияд, че застрашава поклонението в Мека, като отказва да гарантира сигурността на техните граждани. Саудитските власти тогава казаха, че няма да разрешат катарците да пристигнат с директни полети от Доха на авиокомпания \"Катар еъруейз\", чиито самолети нямат право да летят над саудитското въздушно пространство.\r\n\t \r\n\tНа срещата в Джеда Абдала бин Али ал Тани \"подчерта, че отношенията между кралство Саудитска Арабия и Катар са братски\", предаде СПА.\r\n\t \r\n\tПринц Мохамед е говорил в същия дух за \"дълбочината на историческите връзки\" между двата народа и между техните ръководители.\r\n\t \r\n\tПо предложение на принц Мохамед, крал Салман се е съгласил да бъде отворен граничният пункт \"Салуа\" за катарски поклонници.\r\n\t \r\n\tАнализатори като Али Шихаби от базираната във Вашингтон \"Арейбия фаундейшън\" предупреждават, че не трябва да има прекомерен оптимизъм след вчерашните новини.\r\n\t \r\n\tТой смята, че това е просто \"жест на добра воля\" от страна на Саудитска Арабия към катарския народ.", "date": "2017.08.17", "title": "Саудитска Арабия отваря границите с Катар по време на хаджа в Мека"}
{"url": "http://www.mediapool.bg/seul-obmislya-da-izprati-spetsialen-pratenik-za-pregovori-v-severna-koreya-news268070.html", "text": "Южнокорейският президент Мун Дже-ин заяви, че обмисля да изпрати специален пратеник за преговори в Северна Корея, ако Пхенян спре ядрените и ракетните изпитания, предаде Асошиейтед прес.\r\n\t \r\n\tМун заяви, че американският президент Доналд Тръмп му е обещал да потърси одобрението на Южна Корея, преди да предприеме каквото и да било към разполагащата с ядрено оръжие нейна северна съседка, предаде Ройтерс.\r\n\t \r\n\tЮжнокорейският президент направи това изявление днес на излъчена по телевизията пресконференция по случай 100-те дни от встъпването му в длъжност.\r\n\t \r\n\t\"Ще възпрепятствам избухване на война на всяка цена. Искам всички южнокорейци да са убедени, че няма да има война\", добави той, цитиран от Франс прес.\r\n\t \r\n\tДумите му са знак за нови усилия за намиране на дипломатическо решение на конфронтацията, предизвикана от предупреждението на Северна Корея, че ще изстреля ракети във водите край остров Гуам и войнствените туитове на Тръмп да стовари \"огън и ярост\" върху азиатската държава.", "date": "2017.08.17", "title": "Сеул обмисля да изпрати специален пратеник за преговори в Северна Корея"}
{"url": "http://www.mediapool.bg/nova-valna-ot-tainstveni-ubiystva-na-prestapnitsi-vav-filipinite-news268071.html", "text": "Двайсет и пет престъпници, от които 14 наркотрафиканти, са убити за едно денонощие във филипинската столица Манила, съобщи полицията, цитирана от Ройтерс.\r\n\t \r\n\tНачалникът на столичната полиция каза пред журналисти, че останалите 11 убити са крадци, които също са били замесени в трафика на дрога, но убийците им не са известни.\r\n\t \r\n\tУбийствата в Манила последваха полицейски хайки в провинция Булакан във вторник, когато бяха избити 32 души.\r\n\t \r\n\tТова е най-кръвопролитният период в белязаната от насилие кампания на президента Родриго Дутерте срещу престъпността и наркотрафика, отбелязва Ройтерс.", "date": "2017.08.17", "title": "Нова вълна от тайнствени убийства на престъпници във Филипините"}
{"url": "http://www.mediapool.bg/mazh-s-nozh-vze-za-zalozhnik-zhena-v-sgradata-na-holandsko-radio-news268072.html", "text": "Въоръжен с нож мъж взе за заложник жена в сградата на холандското радио 3 Еф Ем в град Хилверсум, съобщи Ройтерс. Няколко часа по-късно полицията съобщи, че жената е освободена жива и здрава, а похитителят е задържан.\r\n\t \r\n\tКъм 8 ч. местно време мъжът заплашил жената, служителка в радиото, с нож на паркинг до сградата и я принудил да влезе заедно с него вътре. Засега не е ясно дали двамата имат връзка помежду си.\r\n\t \r\n\tНа мястото пристигнаха няколко полицейски коли и сградата беше отцепена. На 50 м от сградата били намерени нож и чанта.\r\n\t \n\n\r\n\tСпоред информационната агенция АНП преговарящ се е свързал с похитителя.\r\n\t \r\n\tРойтерс посочва, че инцидентът става, след като най-популярният ди джей Хийл Бейлен обявил, че напуска радиостанцията след 19 години, вероятно за да отиде в друга медия.", "date": "2017.08.17", "title": "Мъж с нож взе за заложник жена в сградата на холандско радио"}
{"url": "http://www.mediapool.bg/doncheva-mafiyata-rakovodi-darzhavata-upravlyavashti-opozitsiya-i-prezident-sa-podchineni-na-tsatsarov-news268074.html", "text": "И кабинетът, и опозицията, и президентът са подвластни на главния прокурор Сотир Цацаров и ще направят това, което иска той. Това каза в четвъртък в интервю за бТВ лидерът на \"Движение 21\" Татяна Дончева. Тя заключи също, че \"мафията ръководи държавата\".\r\n\t \r\n\tСпоред нея, за да има ефективност в борбата с корупцията, трябва да има държавници, смятащи, че тя е бич.\r\n\t \r\n\tДончева обясни, че истинска съдебна реформа у нас няма, тъй като тя не е била никога приоритет на настоящото правителство. И отново повтори, че уж независимите власти са под влияние на главния прокурор и приведе аргументи за твърдението си.\n\n\r\n\t \r\n\t\"Първо, вкараните изменения на НПК, приети при условия на пълна тишина - и от управляващи, и от опозиция, и от медиите. Нито една медия не отрази в какво се състоят тези промени. Второ, посегателството върху Бюрото за контрол на СРС. Това показва недвусмислено, че Бюрото е считано за нежелано, пречи на управляващите и на тези, които осъществяват контрола върху ситуацията\", каза Дончева.\r\n\t \r\n\tТретото основание да смята така е отношението към председателя на ВКС Лозан Панов, \"който вече е подет от Сметната палата, от НАП за лични финансови ревизии. Това означава, че продължава натискът да се оттегли. Той е чуждо тяло в концепцията на управляващите за контрол над съдебната система\".\r\n\t \r\n\t\"Това говори, че управляващите и детето-чудо с големите килограми (очевидно става дума за депутата от ДПС Делян Пеевски), което е в комбинация с тях, са овладели напълно системата\", заключи Дончева.\r\n\t \r\n\tСпоред лидера на Д 21 Бюрото за контрол на СРС е успяло за две години да свърши работата на ефективен механизъм срещу злоупотреби. \"Оттам не се задоволяват службите да им дадат доклад дали по тяхна преценка нещата са законни, а проверяват до дупка какви материали е имало, за да бъде подложен някой на незаконно подслушване\", смята тя.\r\n\t \r\n\t\"От друга страна пък промените в НПК са толкова драстично погазващи не просто правата на човека, но и търсенето на истината и възпрепятстването на злоупотребите с права срещу всякакви хора\", смята Дончева.\r\n\t \r\n\tТя обаче отбеляза, че парламентарната опозиция не е казала нищо, дори е отказала да обжалва в Конституционния съд. \"Защото не може. И не знае. И не иска\", допълни тя.\r\n\t \r\n\tГоворейки за опозицията, тя не пропусна да отбележи, че идеите на социалистите за агенция \"Антикорупция\" е паралелно МВР.\r\n\t \r\n\t\"Това е паралелно МВР. Докато спите по време на лятото, врагът не спи - Цацаров организира президента, парламентарното мнозинство и опозицията, за да получи функции, с които да злоупотребява срещу вас\", заключи Татяна Дончева.", "date": "2017.08.17", "title": "Дончева: Мафията ръководи държавата. Управляващи, опозиция и президент са подчинени на Цацаров"}
{"url": "http://www.mediapool.bg/general-ot-sasht-nemislimo-e-da-se-pozvoli-na-severna-koreya-da-stane-yadrena-darzhava-news268075.html", "text": "Високопоставен американски военен заяви днес в Пекин, че военното решение за севернокорейските ракетни заплахи би било \"ужасяващо\", но добави, че е \"немислимо\" да бъде позволено на Пхенян да разработи потенциал за извършване на ядрена атака срещу САЩ, предаде Асошиейтед прес.\r\n\t \r\n\tГенералът от морската пехота Джоузеф Дънфорд, председател на Съвета на началник-щабовете на въоръжените сили на САЩ, каза пред репортери, че президентът Доналд Тръмп е разпоредил на военните да разработят \"изпълними военни варианти\", което разпореждане се изпълнява.\r\n\t \r\n\tИзявлението на Дънфорд беше в отговор на въпроси относно становище на главния стратег в Белия дом Стив Банън в интервю, публикувано в сряда. Банън казва, че не може да има военно решение за ракетните заплахи и ядрените амбиции на Северна Корея, въпреки заканата на Тръмп да отвърне с \"огън и ярост\" на заплахите на Пхенян.\r\n\t \r\n\tНа преговорите си с американския генерал председателят на Централния военен съвет на Китай Фан Чанлун заяви, че намаляването на напрежението на Корейския полуостров можа да стане само по пътя на мирния диалог. По думите му всяка от заинтересованите страни трябва да проявява сдържаност и да избягват изявления, които увеличават напрежението. Фан изрази надежда, че Вашингтон ще действа по същия начин като Китай и че двете страни ще съумеят със съвместни усилия да решат севернокорейския ракетно-ядрен проблем.\r\n\t \r\n\tВ отговор Дънфорд изрази готовност за сътрудничество между въоръжените сили на двете страни и реализиране на договореното в сферата на отбраната между президентите Доналд Тръмп и Си Цзинпин.\r\n\t \n\n\r\n\tРойтерс цитира думи на Фан Чанлун пред американския гост, че неправилните действия на САЩ \"по въпроса за Тайван\", патрулирането в Южнокитайско море и разполагането на модерна система за противоракетна отбрана в Южна Корея оказват силно негативно въздействие върху взаимното доверие във военната област.\r\n\t \r\n\tСлед срещата с китайския домакин Дънфорд каза пред репортери, че главното постижение от настоящата му визита е подписването на рамково споразумение за установяване на механизъм за диалог между съветите на началник-щабовете на САЩ и Китай. Той добави, че вече е налице възможност за установяването на видеоконферентна връзка между него и Фан. Дънфорд добави, че американското посолство в Пекин поддържа пряк контакт с китайския генерален щаб, съобщи Ройтерс.", "date": "2017.08.17", "title": "Генерал от САЩ: Немислимо е да се позволи на Северна Корея да стане ядрена държава"}
{"url": "http://www.mediapool.bg/irak-poiska-ot-oon-pomosht-za-razoblichavane-na-prestapleniyata-na-islyamska-darzhava-news268076.html", "text": "Ирак поиска от ООН да му помогне да събере доказателства за престъпленията, извършени от организацията \"Ислямска държава\", чрез резолюция, която да допринесе за изправянето на терористичните банди пред правосъдието, предаде Франс прес.\r\n\tВ писмо до световната организация от 9 август иракският външен министър Ибрахим Джаафари отбеляза, че престъпленията, извършени от ИД срещу цивилни, и разрушаването на инфраструктурата и на археологически обекти са престъпления срещу човечеството, изискващи техните автори да бъдат изправени на съд. Ирак би искал да се възползва от опита на международната общност в това отношение и затова подготвя заедно с Великобритания проекторезолюция, се казва в писмото.\r\n\tЗаместник-постоянният представител на Обединеното кралство в ООН Джонатан Алън заяви пред медиите, че приемането от Съвета за сигурност на такава резолюция е много важно, за да не остане ненаказано нито едно престъпление на ИД.\r\n\tАдвокатката Амал Клуни, съпруга на американския актьор Джордж Клуни, която в момента защитава язидите, похвали инициативата на иракското правителство. \"Язидите и другите жертви на ИД настояват за правосъдие. Надявам се, че писмото на иракското правителство ще отбележи началото на края на безнаказаността за геноцида и другите престъпления, извършени от ИД в Ирак и по света\", пише Амал Клуни в специална декларация.", "date": "2017.08.17", "title": "Ирак поиска от ООН помощ за разобличаване на престъпленията на \"Ислямска държава\""}
{"url": "http://www.mediapool.bg/avstraliyska-senatorka-se-poyavi-s-burka-v-parlamenta-news268077.html", "text": "Австралийската крайнодясна сенаторка Полин Хенсън си навлече критики от правителството и мюсюлманската общност, като се появи днес с бурка в парламента като част от своята кампания за забрана на покриващото цялото тяло облекло, носено от някои мюсюлманки, предадоха Ройтерс и Асошиейтед прес.\r\n\tХенсън поседя двайсетина минути, облечена с черната бурка, след което я свали и призова подобни дрехи да бъдат забранени по съображения, свързани с националната сигурност.\r\n\t\"Много се радвам да сваля това, защото мястото на такива неща не би трябвало да е в парламента\", каза сенаторката, която е лидер на партията \"Една нация\".\r\n\t\"Ако човек, който носи качулка или каска, влезе в банка или друга сграда, или дори на партера на съда, той трябва да бъде отстранен. Защо същото да не важи за някой, който покрива лицето си и не може да бъде разпознат?\", заяви тя в Сената.\r\n\tГенералният прокурор Джордж Брандис каза, че правителството няма да забрани бурките, и укори Хенсън, определяйки постъпката й като \"ефектен номер\", който обижда мюсюлманското малцинство в Австралия. Изказването му беше аплодирано от сенаторите.\r\n\tВицепрезидентът на Ислямския съвет на щата Виктория Адел Салман каза, че действията на сенаторката са \"подигравка с нейното положение\".\n\n\r\n\tХенсън се прочу през 1990-те години с твърдата си съпротива срещу имиграцията от Азия и търсещите убежище хора. През последните години тя води кампания против мюсюлманските облекла и строителството на джамии.", "date": "2017.08.17", "title": "Австралийска сенаторка се появи с бурка в парламента"}
{"url": "http://www.mediapool.bg/edin-milion-yuzhnosudanski-bezhantsi-sa-podsloneni-v-uganda-news268078.html", "text": "Броят на бежанците от Южен Судан, намерили убежище в Уганда, достигна 1 милион, съобщи днес ООН, предупреждавайки, че това е една от най-бързо разрастващите се бежански кризи, предаде Асошиейтед прес.\r\n\tУгандийските власти казаха, че изнемогват от наплива от хора, които бягат от гражданската война в Южен Судан. Още 1 милион южносуданци са намерили подслон в Судан, Етиопия, Кения, Конго и Централноафриканската република.\r\n\tВърховният комисариат на ООН за бежанците призова международната общност да дари повече средства за хуманитарно подпомагане. Комисариатът съобщи, че средно по 1800 южносудански граждани пристигат в Уганда през последните 12 месеца. Според световната организация са необходими 674 милиона долара тази година в помощ на Уганда да се справи с бежанците, но досега е събрана само една пета от тази сума.\r\n\tДесетки хиляди хора бяха избити и милиони - разселени, в резултат на гражданската война, избухнала в Южен Судан през декември 2013 г. само три месеца след независимостта на страната.", "date": "2017.08.17", "title": "Един милион южносудански бежанци са подслонени в Уганда"}
{"url": "http://www.mediapool.bg/grazhdani-alarmirat-za-nekachestven-remont-na-stolichniya-bul-dondukov-news268079.html", "text": "За некачествено изпълнение на ремонта на бул. \"Княз Ал. Дондуков\" в София предупредиха от гражданската организация \"Спаси София\". Според хората от инициативата \"паветата се редят на вълни и бабуни с фуги от по няколко сантиметра, бордюрите масово са замазани отгоре-отгоре\", а релсовият път се изпълнява по стара и неработеща технология.\r\n\tЧаст от булеварда се ремонтира изцяло от юни, а работата трябва да приключи окончателно до края на октомври. До средата на септември се очаква да бъде отворен за движение участъкът от Министерския съвет до ул. \"Г. С. Раковски\". Реконструкцията на булеварда заедно с ремонт на ул. \"Кракра\" ще струва около 7,2 млн. лв. и се изпълнява от \"Трейс груп холд\".\r\n\tПроектът беше подложен на сериозно обсъждане заради първоначалното намерение на общината да асфалтира част от булеварда. След обществено допитване и становище на Министерството на културата все пак се реши паветата да останат.", "date": "2017.08.17", "title": "Граждани алармират за некачествен ремонт на столичния бул. \"Дондуков\""}
{"url": "http://www.mediapool.bg/novi-udari-mezhdu-bsp-i-gerb-na-tema-efektivni-proekti-news268098.html", "text": "Нова серия удари си размениха БСП и ГЕРБ в продължение на сагата \"Цанков камък\", която в четвъртък преля в атаки на социалистите срещу \"неефективни\" проекти на ГЕРБ в София, но което пък премиерът Бойко Борисов отвърна, че \"на колегите от опозицията им е много трудно да приемат фактите, но нещата в България се случват и то по най-добрия начин\".\r\n\tВече седмица върви скандалът с нуждата от ремонт на мембраната на коритото на река Гашня, захранваща яз. \"Цанков комък\" и даването на хидропроекта на прокурор, като в четвъртък БСП подхвана отново темата, отвръщайки на думите на министър-председателя от стенограмата на Министерския съвет от предишния ден.\r\n\tНа пресконференция на \"Позитано\" 20 от БСП изредиха няколко неефективни според левицата общински проекта на ГЕРБ като завода за боклук в София, ремонти на столични булеварди и даването на пловдивския интермодален терминал на концесия.\r\n\t;\r\n\tВ отговор от Ямбол, където инспектира строежа на газово съоръжение Борисов заяви: \"Трудно им е на опозицията, много им се иска да се разклати държавата\". Той даде за пример как за последните 2 месеца приходните агенции стопили събраните със 100 млн. лв. по-малко приходи и морските курорти влезли 100 млн. лв. повече приходи от данъци. \"Безработицата слезе на 6%, БВП расте най-бързо в Европа - на 3.6-3.8%. Бюджетът ни е на излишък, нямаме дефицит, имаме най-нисък външен дълг. Нула инфлация, 15 млрд. лева в оборот потребление“, изреди постиженията на кабинета Бойко Борисов.\n\n\r\n\tПреди това депутатът от БСП Георги Свиленски се хвана за думите на Борисов, че \"Цанков камък” отивана прокурор, защото не работи и \"това е все едно да си направил завод за битови отпадъци и той да не работи\", както и обвинението на премиера, че БСП тиражира фалшиви новини.\r\n\t\"Не работим с фалшиви новини... Относно ефективността на завода за боклук, голямата гордост на Борисов, той трябваше да постигне конкретни резултати – след преработването на отпадъци в завода, под 10% да отива на депо. Фактите сочат обаче, че само 2 години след откриването му, той не може да достигне тези проценти”, заяви Свиленски, обяснявайки, че в проекта са вложени 350 млн. лв.\r\n\t\"Голямата гордост и ефективност на Борисов е сведена до едни наши съграждани да сепарират ръчно боклука, след като той вече е излязъл от завода\", заяви Свиленски и предложи вместо да се дават пари за разделяне на боклука в завода, да се плаща на обикалящите боклуците да събират преработваемите отпадъци.\r\n\t\"За да се доближи до желаната ефективност, Столична община е принудена да пристъпи към сепарираща лента, около която работят 50 работника в бели престилки и маски и разделят боклука”, заяви той. Депутатът коментира, че за това общината е обявила през март обществена поръчка за 6 млн. лв., а август за 2 млн. лв. - меки мерки, които да обучат тези 50 човека да правят разлика между кутийка за безалкохолна напитка и парче винкел или стъклена от пластмасова бутилка.\r\n\tСвиленски атакува и ремонтите в София, посочвайки, че първият ремонт на Борисов като кмет на столицата е през 2007 г. - на Орлов мост. През август същата година завършва ремонтът, като 700 000 лв. са дадени само за Орлов мост, а 1.2 млн. лв. за отсечката от него до \"Ропотамо”, а десет дни по-късно Цариградско шосе се наводнява, а 4Орлов мост” е нагънат на коловози.\r\n\t\"Вчера на Министерски съвет той казва: \"Какво искате, 11 години тежкотоварни автомобили, камиони, таксита, автобуси, кой път ще издържи 11 години? Г-н Борисов, не 11 години, 11 дни не ви издържа ремонтът”, заяви червеният депутат.\r\n\tПо-думите му днес се ремонтира Орлов мост, миналата седмица е бил бул. \"Черни връх”, чиято настилка се напукала само няколко месеца след големия ремонт и пускането на метростанцията. Автомагистралите \"Марица\" и \"Тракия\" също бяха ремонтирани повторно на 3 месеца и малко преди да навърши година втората, каза Свиленски.\r\n\tДокато през тези дни ни занимаваха с \"Цанков камък”, вчера правителството даде на концесия интермодалния терминал в Пловдив, допълни депутатът и определи това като \"поредния грабеж на българското общество – дават се под наем 71 декара, с изградената инфраструктура, за 5 хил. лева на месец за 27 години\".\r\n\t\"Съоръжението е построено за 12 млн. евро, а го даваме под наем за цената на будка в центъра на София”, възмути се Свиленски, според когото определената за концесионер фирма ПИМК щяла да стане монополист и влиянието й да се засили допълнително като вземе и пловдивското летище на концесия. Пловдивската логистична компания, която е една от най-големите в България, кандидатства и за аеропорта край Пловдив.\r\n\tСъветникът от Столичния общински съвет на БСП Николай Николов обвини Борисов и за това, че с подписа му като кмет през 2006 г. парк край бул. \"България\" е даден на частна фирма, която е заградила пространството и е нарушила нормалния ритъм на живот на кв. \"Стрелбище”.\r\n\tСложената ограда на строежа, препречваща улица, доведе до протест на жителите на \"Стрелбище\", но Столичната община в сряда вечерта нареди на изпълнителя на строежа да махне оградата и .", "date": "2017.08.17", "title": "Нови удари между БСП и ГЕРБ на тема ефективни проекти"}
{"url": "http://www.mediapool.bg/karakachanov-prashtame-na-turskata-granitsa-600-voenni-i-spetschasti-news268099.html", "text": "България ще използва в бъдеще армията при охраната на границата си с Турция, заяви вицепремиерът и министър на отбраната Красимир Каракачанов в интервю за влиятелния германски всекидневник \"Ди Велт\", цитиран от Дойче веле. Агенция Франс прес посочва по този повод, че България планира разделянето на границата на пет зони. \"Във всяка една от тези зони ние ще разположим въоръжени подразделения, които ще охраняват определени участъци от границата\", казва Каракачанов.\r\n\tСтава въпрос за разполагането на до 600 войници по границата, сред които и специални бойни части: \"Практиката показва, че военните са много по-ефективни от полицаите. Освен това е много трудно да осигурим достатъчно гранични полицаи\".\r\n\tВключването на армията в охраната на границата започна още през есента на 2015 г., когато бе най-сериозният мигрантски натиск. Тази практика продължи, въпреки че мигрантската вълна рязко спадна, а в почти всички случаи на нелегално преминаване на границата са замесени български каналджии.\r\n\tПо официални данни от март т.г. броят на военнослужещите, които охраняват границата, е около 200 души. Очевидно Каракачанов има намерение да увеличи значително военното присъствие. Този ход вероятно се предприема от  – издръжката на военните там дефакто не е за сметка на Министерството на отбраната и така ведомството дори пари. Според информация на Меdiapool 90 % от разходите за участието на военните се покриват от европейската помощ, която бе отпусната на България, и едва 10% са национално съфинансиране.\r\n\tБългарският вицепремиер критикува в интервюто пред \"Ди Велт\" неспособността на ЕС да затвори пътя на мигрантите през Средиземно море. Не можем да допускаме повече масовото нелегално преминаване на границите на Европа, казва Каракачанов, като допълва, че ЕС и НАТО трябва да изпратят свои военни мисии в Италия и Гърция, за да охраняват външната граница на Евросъюза при необходимост и с военна сила.\n\n\r\n\tСпоред Каракачанов по-голямата част от хората, които достигат бреговете на Европа през Средиземно море, са икономически мигранти. Те не търсят закрила за живота си, а просто искат да живеят в богатия Запад, коментира министърът.\r\n\tГерманската католическа информационна агенция KNA пише, че от правозащитната организация Рro Asyl са разкритикували остро плановете на българския военен министър. \"Това би било грубо нарушение на международното право и на човешките права\", е цитиран да казва председателят на Рro Asyl Гюнтер Буркхард. Той критикува също и действията на други държави: \"Решението на Италия да изпраща военни катери към Либия не може да бъде оправдано, също както и сътрудничеството между Италия, Германия и други страни от ЕС с либийското правителство и неговата брегова охрана\", казва той и призовава германското правителство да преустанови \"сътрудничеството\" си с либийските власти.\r\n\tСегашната политика на страните членки на ЕС \"за възпиране на бежанците\" е в нарушение на човешките права, твърдят от Рro Asyl. \"ЕС се задължи да закриля бежанците\", припомня Буркхард, цитиран от Дойче веле.\r\n\tГерманските медии цитират и държавния секретар за вътрешни работи Гюнтер Крингс, който за радио SWR заяви, че и през тази година Германия ще приеме немалко бежанци - той посочи 6-цифрена сума. От началото на годината в страната са пристигнали нови почти 100 хиляди души, допълни той. \"Ако всички европейски страни приемаха също толкова бежанци, тогава нямаше да говорим за бежанска криза\", уверява Крингс. В същото време обаче той подчертава, че трябва да се прави разлика между бежанците, бягащи от граждански войни, и такива, които се опитват да се избавят от бедността: \"Голяма част от хората, които пристигат в Европа през Либия, не са бежанци по смисъла на Женевската конвенция за бежанците\".", "date": "2017.08.17", "title": "Каракачанов: Пращаме на турската граница 600 военни и спецчасти"}
{"url": "http://www.mediapool.bg/tri-kompanii-pregovaryat-za-aktivite-na-faliralata-ear-berlin-news268100.html", "text": "Три компании са кандидати за активите на изпадналия в процедура по несъстоятелност авиопревозвач \"Еър Берлин\" (Air Berlin). Това каза главният изпълнителен директор на дружеството Томас Винкелман пред \"Франкфуртер Алгемайне Цайтунг\".\r\n\tТой обаче не уточни които са кандидатите за компанията, която  във вторник, 15 август. Според Винкелман става въпрос за големи и финансово стабилни фирми, които могат да предложат на \"Еър Берлин\" сигурно бъдеще и да запазят оперативната й дейност в Германия.\r\n\tПреговорите засягат и подразделението на фалиралия превозвач - нискобюджетната компания \"Ники\" (Niki), както и части от германски летища, сред които берлинското \"Тегел\" и това в Дюселдорф.\r\n\tСъс сигурност един от кандидатите е най-големият германски превозвач \"Луфтханза\" (Lufthansa). По информация на \"Ройтерс\" в компанията се обсъжда възможността да бъдат придобити 90 от 140-те самолета на \"Еър Берлин\", включително и 38 машини, които и в момента \"Луфтханза\" ползва под формата на оперативен лизинг.\r\n\tПо непотвърдена информация другите двама кандидати за \"Еър Берлин\" са британската \"Изиджет\" (easyJet) и германският превозвач \"Кондор\" (Condor) - собственост на британската туристическа компания \"Томас Кук\" (Thomas Cook). От \"Изиджет\" отказват коментар, а от \"Кондор\" обявиха, че са готови да играят \"активна роля\" в преструктурирането на \"Еър Берлин\".\n\n\r\n\tСпоред Винкелман целта е до края на септември да има сделка с поне двама кандидати. В следващите три месеца работата на \"Еър Берлин\" е осигурена със заем от 150 млн. евро, отпуснат от германското правителство.\r\n\tВластите в страната подкрепят \"Луфтханза\" в намерението й да купи основната част от активите на \"Еър Берлин\" с мотива, че страната се нуждае от \"национален шампион\" в международната авиация.\r\n\tСпоред анализатори бъдещата сделка между \"Луфтханза\" и \"Еър Берлин\" е ход за ограничаване на позициите на ирландския превозвач \"Райънеър\" (Ryanair) в Германия. Във вторник \"Райънеър\", която е най-голямата нискобюджетна авиокомпания в Европа,  до германските власти и Европейската комисия за нарушаване на правилата на конкуренцията с бъдещото придобиване на \"Еър Берлин\" от \"Луфтханза\". Според ирландското дружество има очевидна конспирация между германското правителство и двата превозвача за разпределяне на активите на \"Еър Берлин\".", "date": "2017.08.17", "title": "Три компании преговарят за активите на фалиралата \"Еър Берлин\""}
{"url": "http://www.mediapool.bg/vse-poveche-hora-iskat-da-plashtat-danatsi-s-karta-news268102.html", "text": "Все повече хора биха платили данъците си с карта, а не в брой, ако имаха тази възможност. 66 на сто от хората от големите градове, които падават данъчни декларации са готови да го направят безкасово, показва проучване по поръчка на Visa в България. През 2014 г. делът им е бил 41%., 61% през 2015 г. и 64% през 2016 г.\r\n\tСпоред анкетираните основното предимство на плащането с карта е, че пести време за търсене на банкомат, от който да изтеглят пари, за да платят в брой.\r\n\tПроучването показва още, че повечето хора, които плащат данъци онлайн или чрез банков превод са с високи доходи, 86% от тях имат висше образование и 85% от тях са наети. Това е популярен начин за разплащане при 52% от анкетираните мъже, хората на възраст между 36 и 45 години (29%) и половината от тези, които живеят извън София. Освен това броят на хората, които са платили своите данъци в брой, е намалял с 16% за пет години – от 88% през 2013 г. на 72% през 2017 г.\r\n\t„Хората проявяват все по-голям интерес към новите начини да плащат данъците си – с 8% ръст до 70% през 2017 г., в сравнение с 62% през 2016 г. Това е ясен знак, че трябва да осигурим алтернативни начини за плащане, които гарантират сигурност и прозрачност при паричните трансакции. В тясно сътрудничество с институциите усилията ни във Visa са насочени към осигуряване на повече POS терминали и възможности за плащане с карти в публичния сектор в България. По този начин не само ще предоставим на потребителите лесен, бърз и сигурен начин за обмен на пари и услуги, но и ще допринесем за ограничаване на сивата икономика. Броят на хората, които плащат в точката на продажба се е удвоил за една година и съм убедена, че тази положителна тенденция ще продължи и в бъдеще“, каза Красимира Райчева, мениджър на Visa за България.", "date": "2017.08.17", "title": "Все повече хора искат да плащат данъци с карта"}
{"url": "http://www.mediapool.bg/teror-v-barselona-shofyor-na-van-ubi-13-i-rani-desetki-news268107.html", "text": "Поне 13 души са били убити, а около 50 са ранени, след като лекотоварен автомобил се заби в тълпата от хора на най-оживената и популярна сред туристите улица в центъра на Барселона – \"Лас Рамблас\", в района на площад \"Каталуня\", предадоха световните агенции в четвъртък.\r\n\tПолицията съобщи, че става дума за терористична атака.\r\n\tШофьорът на вана първоначално е избягал, но после е задържан от полицията. Той е мароканец, казва се Дрис Укабил и има разрешение за пребиваване в Испания.\r\n\t\"Беше много шумно и всички се разбягаха. Имаше много хора, много семейства на мястото, това е едно от най-посещаваните места в Барселона. Мисля, че няколко души бяха ударени и настана ужасна паника\", разказва 20-годишният студент Марк Еспарсия, цитиран от ББС.\r\n\t\r\n\t \r\n\tСпоред \"Периодико\" шофьорът на микробуса се е укрил в турски ресторант и е възможно да е взел заложници.\n\n\r\n\tРойтерс съобщава, че в ресторанта са се барикадирали двама въоръжени мъже, но засега не е ясно дали те са били в микробуса.\r\n\tСпоред \"Периодико\" от заведението са се чули изстрели. По-късно полицията опроверга тези информации, предаде \"Ройтерс\".\r\n\tИспанската полиция е отцепила улица \"Рамбла\" и е наредила магазините и близките станции на метрото и влака да бъдат затворени, предаде Асошиейтед прес.\r\n\tХората са призовани да стоят настрана от района, за да не пречат на спасителните служби. Хеликоптер прелита над квартала.\r\n\tУлица \"Рамбла\" е сред главните туристически места в центъра на Барселона със своите магазини и сергии. Пешеходците вървят по широка пешеходна алея в средата на улицата, а от двете й страни преминават коли.\r\n\tКаталунският премиер Карлес Пучдемон е прекъснал ваканцията си и се връща в Барселона.\r\n\t\"Съединените щати осъждат терористичната атака в Барселона и ще направят всичко каквото е необходимо за да помогнат. Бъдете здрави и силни, обичаме ви\", написа американският президент Доналд Тръмп в \"Туитър\".", "date": "2017.08.17", "title": "Терор в Барселона: Шофьор на ван уби 13 и рани десетки"}
{"url": "http://www.mediapool.bg/prekite-chuzhdi-investitsii-u-nas-se-sviha-napolovina-news268106.html", "text": "Преките чуждестранни инвестиции (ПЧИ) в България през първото полугодие на 2017 г. са приблизително наполовина по-малко в сравнение със същия период на миналата година.\r\n\tПЧИ са в размер на 405 млн. евро, което е спад с 46.8% или 356 млн. евро спрямо същия период на 2016 г., показват предварителните данни на Българската народна банка (БНБ). Впоследствие данните подлежат на ревизия.\r\n\tНа месечна база през юни 2017 г. средствата от чужбина нарастват със 171 млн. евро, докато преди година увеличението е било с 235 млн. евро. Преди ревизията за юни 2016 г. първоначално обявените данни от БНБ бяха за 182 млн. евро.\r\n\tНай-големите преки инвестиции в страната през първите шест месеца на тази година у нас е направила Холандия – 283 млн. евро, следвана от Швейцария – 104.6 млн. евро.\r\n\tНа този етап данните сочат, че движението по отношение на дяловия капитал през първото полугодие на 2017 г. е отрицателно в размер на 124 млн. евро, което означава, че инвеститори са се оттеглили от страната. Намалението на годишна база е с близо 300 млн. евро.\n\n\r\n\tПостъпленията от инвестиции на чужденци в недвижими имоти у нас за първите шест месеца възлизат на 3.4 млн. евро, докато година по-рано бяха 48 млн. евро, което е спад с над 90%. Листата на страните с най-големи покупки на недвижимости у нас отново се оглавява от Русия (1.6 млн. евро), която държи 45.3% от общия размер на инвестициите, направени от януари до юни. Другите страни на по-челни позиции са Украйна и Казахстан.\r\n\tПри дълговите инструменти, тоест кредитирането на фирми у нас от чужбина, има дори лек ръст на инвестициите. За шестмесечието те възлизат на 271 млн. евро при 235 млн. евро за периода януари – юни 2016 г.\r\n\tПо предварителни данни реинвестираната печалба за първото шестмесечие на тази година възлиза на 258 млн. евро, докато миналата година тя беше 353 млн. евро.", "date": "2017.08.17", "title": "Преките чужди инвестиции у нас се свиха наполовина"}
{"url": "http://www.mediapool.bg/v-ochakvane-na-novi-pozhari-portugaliya-obyavi-v-nyakoi-raioni-bedstveno-polozhenie-news268110.html", "text": "Правителството на Португалия обяви бедствено положение в някои райони и постави пожарните и спасителните служби в готовност в очакване на нови пожари, предаде Ройтерс.\r\n\tСтраната пое основния удар на горещата вълна, обхванала значителни части от Южна Европа, и се бори с най-тежките пожари в съвременната си история. Това лято пожари са изпепелили над три пъти повече горски площи, отколкото през една обикновена година.\r\n\tПравителството днес каза, че въвеждането на бедствено положение в централните и северните райони на страната, както и в западните части на историческата провинция Алгарве на южното крайбрежие, ще има \"превантивен ефект\". Според прогнозите на метеорологичната служба в неделя на някои места се очаква температурите да достигнат 40 градуса по Целзий.\r\n\tКанцеларията на премиера Антониу Коща съобщи, че той ще се срещне с шефове на военните, полицията и с ръководители на службите за действия при кризисни ситуации, за да бъдат в максимална готовност в най-рисковите райони.\r\n\tСлед като при пожара през юни в Португалия загинаха 64 души, службите за спешни действия полагат големи усилия за навременно евакуиране на населението от застрашените райони. По данни на службата за гражданска защита обаче само миналата седмица при пожари са пострадали близо 80 души, посочва Ройтерс.\n\n\r\n\tВ събота, когато в страната са бушували рекордните 268 пожара, правителството се обърна към други Европейски страни с молба за помощ с противопожарни самолети и огнеборци.\r\n\tНад 130 души бяха евакуирани днес от селата в област Сантарем, на около 170 км североизточно от Лисабон, където повече от 1000 пожарникари се борят с огъня.\r\n\tИзпепелените площи в Португалия тази година представляват една трета от опожарените територии в ЕС.\r\n\tПортугалското министерство на вътрешните работи съобщи, че полицията е арестувала рекордния брой от 91 заподозрени за причиняване на пожари - било умишлено или поради престъпна небрежност.", "date": "2017.08.17", "title": "В очакване на нови пожари Португалия обяви в някои райони бедствено положение"}
{"url": "http://www.mediapool.bg/izravnitelnite-smetki-za-parnoto-v-sofiya-veche-sa-na-kasite-news268105.html", "text": "Около 97% от изравнителните сметки за реалното потребление на парно и топла вода от столичани през миналата зима са подадени от топлинните счетоводители към информационните масиви на \"Топлофикация София” и от четвъртък те ще се отразят по партидите на клиентите.\r\n\tТака онези, които имат суми за получаване, могат или да ги оставят по сметките си за покриване на бъдещите фактури, или да си ги изтеглят, но само от определени каси. Ако обаче потребителите имат просрочени плащания, с надписаните по старите им сметки суми ще се покрият неуредените вземания на топлофикационното дружество.\r\n\tАбонатите, които пожелаят да получат парите си в брой от Центровете за обслужване на клиентите, трябва да представят документ за самоличност и да бъдат титуляр на партидата или да имат пълномощно от титуляра за конкретния случай.\r\n\tАко клиентите предпочитат да получат парите си по банков път, трябва да депозират Заявление за връщане на сума от изравнителна сметка по банков път, като изтеглят съответната бланка от сайта на \"Топлофикация София“ ЕАД www.toplo.bg в раздел \"Битови клиенти“ или \"Корпоративни клиенти“ - рубрика \"Дялово разпределение“. След като попълнят бланката, абонатите трябва или да изпратят заявлението на и-мейл адрес:inf_r@toplo.bg, или да го регистрират в някой от центровете за обслужване на клиенти.\r\n\tНяма краен срок за връщане на сумите от изравнение.\n\n\r\n\tСумите за доплащане, заедно с месечните сметки за топла вода, могат да бъдат внесени по безкасов път, онлайн чрез Еpay, чрез банкомати, електронно банкиране или открита разплащателна сметка, както и в Центровете за обслужване на клиенти на дружеството или касите на Easy Pay и Fast Pay.\r\n\tКлиентите, които по някаква причина все още не са осигурили достъп на топлинните счетоводители до имотите си, следва да се свържат с тях и да си резервират допълнителна дата за отчет и проверка на уредите не по-късно от 1 октомври. След тази дата те няма да имат повече възможност да поискат преизчисление на сметките си, припомнят от столичната топлофикация.\r\n\tДори в имота да не се ползва топлинна енергия или да е имало занулена консумация на отопление или топла вода за изминалия сезон, той трябва да бъде посетен за проверка от представител на фирмата за дялово разпределение. При неотчетен или неизправен водомер за топла вода се начислява количество от 140 литра вода на човек на денонощие, посочват още от общинското дружество.\r\n\tТо добавя, че при допълнителни отчети на уредите се налага преизчисление и на останалите сметки във входа и са възможни нови корекции.", "date": "2017.08.17", "title": "Изравнителните сметки за парното в София вече са на касите"}
{"url": "http://www.mediapool.bg/sled-5-zagubi-dimitrov-bi-del-potro-i-e-na-chetvartfinal-v-sinsinati-news268111.html", "text": "В шестия мач помежду им Григор Димитров най-после успя да вземе първата си победа срещу аржентинеца Хуан Мартин дел Потро – 2:0 (6:3;7:5).\r\n\tТака най-добрият български тенисист се класира за четвъртфинала на турнира от сериите \"Мастърс\" в Синсинати.\r\n\tДосега в петте двубоя помежду им Димитров бе успял да вземе само два сета. Днес обаче съотношението на силите бе явно в негова полза, като известни колебания той допусна само в началото на втория сет.\r\n\tНачалото на мача бе много успешно за българския тенисист, който проби във втория гейм и поведе с 2:0. После до края на сета нямаше сериозни проблеми с изключение на решителния девети гейм, когато му се наложи да спасява точки за пробив. Но се справи и затвори сета при 6:3.\r\n\tОбратно, началото на втория сет бе за дел Потро, който с един пробив също във втория гейм поведе с 3:0.\n\n\r\n\tПоследва размяна на геймове до 4:2 за аржентинеца. Тогава обаче той направи първата си двойна грешка в мача, което даде възможност на Димитров да върне пробива, след което и да изравни – 4:4.\r\n\tДел Потро спечели лесно следващия гейм, но Димитров му отвърна със същото. Тогава аржентинеца контузи лявата си китка при един бекхенд, а освен това явно загуби физическа сила и започна да се движи трудно по корта заради горещото време.\r\n\tДимитров взе безпроблемно следващите два гейма и стигна до победата длед час и 40 минути игра.", "date": "2017.08.17", "title": "След 5 загуби Димитров би дел Потро и е на четвъртфинал в Синсинати"}
{"url": "http://www.mediapool.bg/borisov-se-nadyava-da-ogranichi-sas-zakon-obzhalvaniyata-na-obshtestveni-porachki-news268104.html", "text": "Премиерът Бойко Борисов настоя за промени в Закона за обществените поръчки, които да доведат до спиране на безкрайните обжалвания. Той призова за това в четвъртък, докато инспектира ремонта на пътя Пловдив – Асеновград, който по думите му се е забавил с две години заради обжалване на обществената поръчка.\r\n\t\"Аз не съм доволен от това, че две години гинаха хора тук, заради тези безумни обжалвания на обществени поръчки. Този път вече щеше да е готов. От фирми – щатни обжалвателки, вече две години не можем да започнем обходите на Поморие и Ахелой. Тол системата – две години… Сега искаме нови влакове, нови мотриси да купим, ами те ще обжалват поне две години! На Кресна продължават да гинат хора\", изброи Борисов и призова за обществен дебат по темата.\r\n\tТова е втората сфера, в която управляващите искат ограничаване на съдебния контрол. Вече го направиха с обжалването на екооценки на важните инфраструктурни обекти. В момента този закон е върнат от президента за ново обсъждане от депутатите.\r\n\tСамо седмица след започването на ремонта на пътя Пловдив-Асеновград, който ще го превърне в 6-лентова магистрала, се оказа, че в движение има да се решават сериозни проблеми.\n\n\r\n\tТака например в проекта, бавен две години заради обжалване, липсват локалните платна, които ще свързват с магистралата фирми като КЦМ, АГРА, Института за цветни метали и други, предаде БГНЕС. Те не са заложени в проекта, така че сега кметове на три общини в района ще трябва да изготвят геодезически проекти, които да предоставят безплатно на МРРБ, откъдето пък ще дойде финансирането. Трябва да се планират и две кръгови кръстовища на връзката на пътя с Околовръстното на Пловдив, както и на пътя за летището.\r\n\tБорисов каза, че с придобития вече опит, е забелязал липсата още като е видял проекта, но така или иначе пари трябва да се намерят, за да стане пътят такъв, какъвто трябва да бъде.\r\n\tТой сравни неговата натовареност с движението на Орлов мост и припомни на репортерите собствената им квалификация като \"път убиец\". От фирмата изпълнител се ангажираха всичко да стане готово, с допълнителните локали и възли, за първия учебен ден на 2018 година.\r\n\tМинистър Николай Нанков посочи, че кметовете на трите общини подготвят геологическите основи, а министерството ще проектира и локали на пътния участък, които не са били предвидени в първоначалния проект. Той съобщи още, че се подготвя и проект за кръгово движение, което в дългосрочен вариант да бъде преобразувано в пътен възел.\r\n\tРазширението на пътя Пловдив – Асеновград до габаритите на магистрала се финансира от оперативна програма \"Региони в растеж\", докато локалите и кръговото ще се плащат от бюджета на пътната агенция, каза Нанков.", "date": "2017.08.17", "title": "Борисов се надява да ограничи със закон обжалванията на обществени поръчки"}
{"url": "http://www.mediapool.bg/tom-kruz-schupi-glezen-pri-kaskata-ot-misiyata-nevazmozhna-6-news268108.html", "text": "Том Круз е счупил глезен при изпълнение на каскада по време на снимките на \"Мисията невъзможна 6\", заради което продукцията ще направи непредвидена пауза, докато актьорът се възстанови, заявиха от \"Парамаунт Пикчърс\". Въпреки това не се очаква промяна в датата на премиерата на новия филм от поредицата за агента Итън Хънт, която е насрочена за 27 юли 2018 г., предаде Ройтерс.\r\n\tВидео с падането на 55-годишния актьор, който е известен с това,че изпълнява голяма част от каскадите във филмите си сам, бе тиражирано от сайта за новини за знаменитости TMZ. На клипа се вижда как Круз при скок между покривите на две сгради не успява да се приземи на крака, а се удря в ръба на стената. След изкачването му от мрежата се вижда как той куца.\r\n\t\r\n\tВ изявлението на \"Парамаунт\" се посочва, че \"Том благодари на всички, които са изразили загриженост за състоянието му и подкрепа, и няма търпение да сподели с всички филма през идното лято\".\r\n\tОт компанията не посочват с колко ще бъдат отложени снимките на филмовата продукция, които са били в Лондон, но според списанието \"Варайъти\" пълното възстановяване на Круз може да отнеме от шест седмици до три месеца.\r\n\tНовата лента е режисирана от Кристофър Макуори, който заяви пред британското списание \"Емпайър\", че графикът на снимките ще бъде променен. Той също не каза колко време ще продължи отсъствието на Круз от снимачната площадка, но по думите му все ощи им ана разположение 7-8 седмици.\r\n\tПоследният филм от \"Мисията невъзможна\" от 2015 г. донесе на създателите си над 680 млн. долара.", "date": "2017.08.17", "title": "Том Круз счупи глезен при каската от \"Мисията невъзможна 6\""}
