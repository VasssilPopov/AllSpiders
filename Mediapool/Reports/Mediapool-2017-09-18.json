{"url": "http://www.mediapool.bg/proverka-na-tsenata-na-grazhdanska-otgovornost-e-zapochnala-svetovnata-banka-news269381.html", "text": "Световната банка е стартирала проверка за ценообразуването по задължителната застраховка „Гражданска отговорност“ за автомобилистите, съобщи председателят на Комисията за финансов надзор (КФН) Карина Караиванова в интервю за финансовия портал Investor.bg.\r\n\t\"Експерти от банката вече бяха тук в началото на миналата седмицата, така че до края на годината ще имаме и тази оценка. Тогава може би по-ясно ще мога да дам отговор от наша гледна точка дали цената на \"Гражданска отговорност\" , такава, каквато е в момента, е адекватна и дали трябва да бъде повишена. За мен това трябва да бъде решение на съответната компания, която винаги трябва да гледа цена и съответното изискване за финансов ресурс, необходим за поетия от нея риск\", посочи Караиванова.\r\n\tПо думите й проверката на балансите на застрахователите през миналата година е установила, че те са \"прилично капитализирани\". \"От тази гледна точка аз не виждам риск\", коментира шефката на надзора.\r\n\tВ момента цената на \"Гражданската отговорност\" в масовия случай по груби сметки е около 200 лв., като все пак стойността зависи от много детайли като мощността на автомобила, годината на производство, възрастта и опита на водача и т. н.\r\n\tКараиванова каза още, че КФН няма административните правомощия да коригира цената на застраховката \"Гражданска отговорност\".\r\n\t\"Това, което нас ни интересува, е, определяйки цената на „Гражданска отговорност“ и поемайки съответния риск, съответната застрахователна компания да има достатъчно капитал, за да може да покрие поетия от нея риск\", поясни председателката на надзора.", "date": "2017.09.18", "title": "Проверка на цената на \"Гражданска отговорност\" е започнала Световната банка"}
{"url": "http://www.mediapool.bg/otgovorite-gi-znae-tsyala-bulgaria-news269360.html", "text": "Както никога досега, борбата с корупцията, или по-скоро говоренето за нея, е на път да стане всенародно дело. Или поне всепартийно. Всяка от двете най-големи партии си има свой антикорупционен закон, със свой вариант за единен антикорупционен орган. И си ги подлагат на \"широко обществено обсъждане\", рекламират си ги, критикуват си ги, сравняват си ги и си ги мерят. Вечният спор кой е по-корумпиран сякаш е изместен от спора кой (ще) е по-голям борец срещу корупцията.\r\n\tКакво става? Може би корупцията внезапно се е засилила и борбата с нея вече не търпи отлагане? Или пък бъдещите \"борци\" изведнъж са получили някакво просветление, прогледнали са и са се ужасили от вида й? Нито едното, нито другото.\r\n\t\r\n\tТемата блика от сутрин до вечер отвсякъде, така че, дори и да не е заинтересован, човек няма начин да не научи кои са основните спорни въпроси. Комисия или Агенция за противодействие на корупцията? Коя досегашна институция да влезе или да не влезе в новия единен орган? Кой и как да избира (назначава) ръководителя му и членовете му? Да може ли този орган сам да разследва или само ще анализира, проверява, \"превантира\", предотвратява и установява? Ще подслушва ли или не? Ще приема ли анонимни сигнали или само чинно подписани и прошнуровани? Как хем да е независим, за да е ефективен, хем да е подконтролен, за да не се превърне в инструмент за произвол? Някои дори поставят под въпрос самата концепция за обединяване под една шапка на толкова различни институции и функции.\r\n\tВ този дебат няма нищо лошо - това са все съществени въпроси със сложни експертни отговори, а и истината се ражда в конкуренцията на идеи. Най-важните въпроси обаче са други и отговорите им не изискват кой знае какви експертни познания.\n\n\r\n\t\r\n\tЗащо при цялото изобилие от институции, свързани по един или друг начин с борбата срещу корупцията, досега резултатите от тази борба неизменно клонят към нула? И  - има ли гаранция, че този път резултатът ще е по-различен?\r\n\tИ досега всяка от изписаните в двата законопроекта евентуални функции на бъдещия антикорупционен орган са били нечия, ясно формулирана и вменена от закона задача. Какво е пречело, например, на многобройните анализиращи, контролиращи, инспектиращи и регулиращи органи да идентифицират рисковете, да ограничават възможностите за злоупотреби и да ги предотвратяват? А на съответната едноименна комисия - да предотвратява и установява конфликтите на интереси?\r\n\tКакво е пречело на Сметната палата или на данъчната агенция да проверяват и откриват разминаванията между декларираните приходи и имотното състояние? Или поне да забелязват и обръщат нужното внимание на тези разминавания, когато те са фрапиращи, видими с просто око и известни на всички? Вместо да се правят на ударени. Какво е пречело на \"Специализираната дирекция за противодействие на корупцията сред лицата, заемащи висши държавни длъжности\" в ДАНС да противодейства? Та сега се налага тази дирекция да се мести и да се създава нещо като втора ДАНС. И накрая – какво пречи на прокуратурата да върши работата, за която е създадена?\r\n\tНа тези въпроси никой от \"борците\" срещу корупцията не дава никакъв смислен отговор. Нещо повече – авторите и защитниците на двата законопроекта дори не са си направили труда да анализират защо досегашните механизми и институции са неефективни и да осведомят публиката за изводите си. Може би защото много добре знаят отговора, но той не е за казване.\r\n\t\r\n\tА отговорът е, че тези и много други държавни институции са или умишлено обезсилени и блокирани, или са толкова наплашени, че без да питат, не предприемат нищо, или поставени в зависимост и превзети. За да си затварят очите за злоупотребите, да не са в състояние да им се противопоставят или направо да са част от тях.\r\n\tТук често ще чуете оправданието, че \"корупция има навсякъде\". И оплакването, че корупцията е проблем и за целия Европейски съюз, но само България (и Румъния) е \"нарочена\", \"сочена с пръст\", \"подложена на унизителен мониторинг\", което било ярко доказателство за \"двоен стандарт\". Разлика обаче има и то съществена. В страните, с които се сравняваме (вече и с Румъния), в една или друга степен, съществуват достатъчно здрави, незасегнати от болестта територии, които успяват да й се противопоставят и да й попречат да превземе и прояде целия организъм. В България такива територии няма. Или тук-таме има само отделни островчета, чиито съпротивителни сили обаче са недостатъчни дори за собственото им оцеляване.\r\n\tКойто се съмнява как действа системата, да проследи по-внимателно протичащия паралелно с антикорупционната шумотевица случай \"Дунарит\", за да види как половината държавна машина е впрегната да помага на един бизнесмен да присвои бизнеса на друг. Който се пита дали този път има готовност за истинска промяна, да погледне как в момента се пренарежда пасиансът в съдебната система с избора на удобен председател на Върховния административен съд и на удобно мнозинство във Висшия съдебен съвет. Който пък се надява, че от новия антикорупционен закон все пак може да произтече някакъв резултат, различен от досегашния, а той клони към нулата, нека обърне внимание на следния любопитен паралел. Всички експерти са единодушни, че целият дебат, както и всякакви законодателни и институционални упражнения ще са напълно безсмислени, ако прокуратурата (до която в края на краищата опира всичко) остане в днешния си вид. От друга страна, и всички парламентарни партии са също напълно единодушни – в мълчанието си. Реформата в прокуратурата за тях е забранена тема.\r\n\tНакрая стигаме и до въпроса от началото – какво става, за какво са всичките тези антикорупционни пориви и напъни. Не, корупцията не се е засилила внезапно – тя си е все в предишното цветущо здраве. Нито политиците са прогледнали в резултат на внезапно просветление. Просто е време за поредната банална имитация за замазване очите и приспиване на противника – външния (ЕС, ЕК), и вътрешния (българските избиратели).", "date": "2017.09.18", "title": "Отговорите ги знае цяла България"}
{"url": "http://www.mediapool.bg/tramvai-derailira-na-stolichniya-bulevard-skobelev-news269359.html", "text": "Трамвай номер 7 дерайлира на столичния булевард \"Скобелев\" в понеделник сутринта.\r\n\tПри инцидента няма пострадали.\r\n\tЗаради произшествието за кратко беше променено движението по трамваите с номера 1, 6 и 7.\r\n\tТехническият проблем на трамвайното трасе вече е отстранен, съобщиха от Столичната община.", "date": "2017.09.18", "title": "Трамвай дерайлира на столичния булевард \"Скобелев\""}
{"url": "http://www.mediapool.bg/ruskiyat-generalen-prokuror-se-sreshta-v-sofiya-dori-s-patriarha-news269358.html", "text": "Руският генерален прокурор Юрий Чайка ще има изключително интензивна работна програма по време на посещението си в София, което започва в понеделник. Първо Чайка и Сотир Цацаров ще подпишат програма за сътрудничество до 2019 година. После руският генерален прокурор ще има срещи с вицепрезидента Илияна Йотова, премиера Бойко Борисов, правосъдния министър Цецка Цачева и накрая ще има разговори с... патриарх Неофит.\r\n\tДеня на визитата на Юрий Чайка в България бе  на руската Генерална прокуратура. Българската прокуратура все още не е оповестила нищо за посещението.\r\n\tГенералният прокурор на Русия Юрий Чайка идва у нас заради спогодба, подписана по времето на Борис Велчев, каза главният прокурор Сотир Цацаров при откриването на новата сграда на Софийския районен съд. Борис Велчев бе главен прокурор до 2012 година, а сега е председател на Конституционния съд.\r\n\tВ неделя \"Да, България\" призова българските институции да бойкотират посещението на Юрий Чайка, а лидерът на партията Христо Иванов определи визитата му като \"абсолютен скандал“. Според Иванов, Чайка е \"доста страшен човек\" и вероятно идва с послание за случващото се в оръжейния бизнес, който няма как да не е свързан с руски интереси. През последните месеци военно-промишления комплекс е разтърсван от стачки и опит на държавата да придобие частни военни заводи.\r\n\t\"Да, България\" напомня разследванията през последните години, които изкараха наяве множество корупционни обвързаности на руския генерален прокурор. Преди две години Фондът за борба с корупцията на Алексей Навални разкри, че Чайка и семейството му притежават имущество, надхвърлящо многократно доходите им. Разкритията не бяха опровергани.\n\n\r\n\tВ декларация от 17 септември \"Да, България\" заяви, че \"визита е емблематична за протичащия в страната ни процес на засилваща се ерозия на демократичните институции, укрепване на корупционната дълбока държава и консолидиране на авторитарни властови практики\".\r\n\t\"България е унизена не просто да бъде прокурорска република, но отново да стане 16-а прокурорска република\", се казваше в декларацията на \"Да България\" от неделя. В понеделник активисти на партията поставиха надпис на надлеза към \"София тех парк\" над бул.\"Цариградско шосе\", който гласи: \"Чайка, вън от Европа!\". Той беше премахнат минути след това. По повод бързото премахване на протестния надпис \"Да, България\" отбеляза, че \"страхът пред съветския началник явно е огромен\".\r\n\tМеждувременно Сотир Цацаров обясни, че визитата на Чайка е следствие от споразумение, подписано от предишния главен прокурор Борис Велчев. Сега Велчев е председател на Конституционния съд.\r\n\t\"Подписано е едно споразумение за сътрудничество между двете прокуратури и между главните прокурори Чайка и Борис Велчев. В изпълнение на това споразумение г-н Чайка е на посещение у нас\", каза Цацаров.\r\n\tБългарският главен прокурор не даде информация кога точно ще пристигне Юрий Чайка, но обеща всяка среща и всяка стъпка от посещението на Чайка да бъдат публични за медиите. В началото на юни Цацаров посети Русия по официална покана на своя колега.\r\n\tПо повод критиките на \"Да, България\" за посещението на руския генерален прокурор Сотир Цацаров отговори:\r\n\t\"Не визирам никого, но когато правният ти опит е много нисък и професионалният ти път, ако въобще може да се говори за такъв, е резултат на грантове на чужди фондации и парите на двама-трима олигарси, политическата ти дейност също, какво друго ще ти остане, освен да правиш декларации\".", "date": "2017.09.18", "title": "Руският генерален прокурор се среща в София дори с патриарха"}
{"url": "http://www.mediapool.bg/uraganat-mariya-se-nasochva-kam-karibite-news269354.html", "text": "Тропическата буря Мария вече се превърнала в ураган и поема курс към Карибите, които бяха опустошени преди седмица от урагана Ирма, предаде ДПА, като се позова на Центъра на САЩ за наблюдение на ураганите.\r\n\tКъм този момент ураганът е от най-ниската първа категория по петстепенната скала на Сафир-Симпсън. Скоростта на съпътстващите ветрове достига 120 км/ч. Мария се намира на около 225 километра източно от Барбадос и се придвижва в посока запад-северозапад с 24 км/ч.\r\n\tОчаква се ураганът да премине в понеделник над островите Лийуърд и да достигне утре североизточната част на Карибско море.\r\n\tПредупреждения бяха отправени за острови в района, които бяха опустошени от урагана Ирма преди десетина дни. Мощната буря, която бе от най-високата пета степен, причини смъртта на десетки хора.\r\n\tМеждувременно ураганът Хосе набира сила край източното крайбрежие на САЩ. Скоростта на съпътстващите ветрове достига 150 км/ч. Очакванията са този ураган да не навлиза над сушата.", "date": "2017.09.18", "title": "Ураганът Мария се насочва към Карибите"}
{"url": "http://www.mediapool.bg/osem-zhertvi-na-burya-v-zapadnata-chast-na-rumaniya-news269353.html", "text": "Осем души загинаха, а десетки други бяха ранени в буря, която се разрази в неделя вечерта в западната част на Румъния.\r\n\tНад 60 души са пострадали и са приети в болници, съобщава БНР. Проливният дъжд и ветровете със скорост 100 км/ч скъсаха електропроводи и блокираха пътища.\r\n\tСилнитеветрове причиниха щети и в Сърбия. В цялата страна е в сила оранжев код за опасно време. Метеоролозите предупреждават за възможни опасни явления след особено горещото време в страната.", "date": "2017.09.18", "title": "Осем жертви на буря в западната част на Румъния"}
{"url": "http://www.mediapool.bg/tarsyat-se-finansovi-posrednitsi-na-trite-fonda-za-investitsii-v-startapi-news269361.html", "text": "Фондът на фондовете  за избор на финансови посредници, които ще управляват трите фонда за инвестиции в стартиращи предприятия със средства от Оперативната програма \"Иновации и конкурентоспособност“ (ОПИК) и трябва да осигурят съфинансиране за финансовите инструменти.\r\n\tФондът за ускоряване и начално финансиране (ФУНФ) e инструмент за дялово и квази-дялово инвестиране, чрез който ще се подкрепя създаването и развитието на устойчиви бизнес модели, както и ще се развива и подобрява предприемаческата екосистема в България. От ОПИК са отпуснати за целта 51.3 млн. евро, които са разделени в три фонда. Разпределените средства са за 14 млн. евро и за 18.2 млн. евро за двата фонда за ускоряване и финансиране на начален етап І и II, а за финансиране на начален етап са предвидени 19.1 млн. евро\r\n\tИдеята е да се подпомогнат финансово иновативни бизнес идеи и да стимулира предприемаческата активност на фирми от момента на зараждане на тяхната концепция до постигане на финансова устойчивост.\r\n\tОт кандидатите за мениджъри на трите фонда ще се иска да допълнят ресурса на трите фонда на ФУНФ с частен ресурс, който е съответно минимум 10% за Фондовете за ускоряване и финансиране на начален етап и минимум 30% за Фонда за финансиране на начален етап.\r\n\tВажните критерии при оценяването на кандидатите са опита - в инвестирането в стартиращи предприятия и в работа в екип, бизнес плана и способността за подбиране на успешни инвестиции, организационната структура и системите за контрол.\n\n\r\n\tТрите фонда ще бъдат от затворен тип и частните средства ще бъдат осигурявани на ниво фонд и/или чрез съинвестиране на ниво краен получател. Инвестиционният период е пет години, като общата продължителност и на трите фонда следва да бъде десет годни, с опция за удължаване с още два едногодишни периода.", "date": "2017.09.18", "title": "Търсят се финансови посредници на трите фонда за инвестиции в стартъпи"}
{"url": "http://www.mediapool.bg/biznesat-e-gotov-na-zhalbi-do-vas-kzk-i-ek-zaradi-gazovite-taksi-news269364.html", "text": "Индустриалните потребители на природен газ продължават да настояват да се отложи въвеждането от 1 октомври 2017 г. на новия тарифен модел за таксите за пренос на природния газ според точката на вход и изход и срока на доставка. Бизнесът предупреждава, че ако новите цени станат факт, те най-вероятно ще бъдат обжалвани както пред Върховния административен съд (ВАС), така и пред Комисията за защита на конкуренцията (КЗК) и пред Европейската комисия, тъй като нарушават правилата на конкуренцията, давайки ценови промоции на \"Газпром\". Това стана ясно от думите на Константин Делисивков, изпълнителен директор на Българската федерация на индустриалните енергийни консуматори“ (БФИЕК) и бивш служебен зам.-министър на енергетиката, пред Mediapool в понеделник.\r\n\tВ същото време знаците от държавния газов оператор \"Булгартрансгаз\", който е разработил новия тарифен модел, и от Комисията за енергийно и водно регулиране са, че оспорваните от бизнеса цени ще бъдат приложени от началото на идния месец. Енергийният министър Теменужка Петкова също обяви, че ако новият тарифен модел не влезе в сила, това би коствало на държавата ни наказателна процедура от ЕК, заради невъвеждане на европравилата за изчисляване на таксите за пренос на природния газ. Бизнесът обаче на свой ред обяснява, че методологията на КЕВР, по която се пресмятат разходите на газовия оператор за преноса на суровината, нарушава конкуренцията и блокира свободното развитие на газовия пазар, освен че вдига с над 60 процента разходите на предприятията за този вид такса.\r\n\tЗатова от БФИЕК продължават да настояват за тестови период, в който да се види как работи методиката на регилятора за определяне на новите тарифи. \"Те ще доведат до рязко поскъпване на услугата за бизнеса и ще доведат до надвзет приход от \"Булгартрансгаз\". Настояваме за отлагане на новия модел, докато се направи оценка за въздействие върху цените на методологията\", каза Делисивков. Според него новият тарифен модел не прилага идеята на европейските изисквания, която е постоянните потребители на газ с прогнозируема консумация да плащат по-малки разходи за преноса на газ, а онези с непредсказуемо потребление и спорадични количества да плащат повече, тъй като правят доставките по-сложни. \"В случая увеличението на разходите е за всички\", заяви Делисивков.\r\n\tСпоред анализа на БФИЕК, цените за пренос трябва да се определят според индивидуалните профили на потребление на едно предприятие, защото в една газова година има промени и не е коректно да се очакват точни прогнози за заявка на годишен капацитет, който е най-евтиният според новия тарифен модел.\r\n\t\"Искаме да намерим решение на проблема и ще използваме всяка форма за това\", каза представителят на бизнес организацията, който уточни, че тепърва предстои да се решава дали наистина бизнесът ще излезе на национален протест, както се закани в края на август. Той посочи също така, че всеки пазарен участник ще реши какви действия да предприеме срещу новия тарифен модел според своя финансов интерес ката възможните ходове са жалби пред ВАС, КЗК и ЕК.\r\n\tОт федерацията изпратиха и поредно писмо до премиера Бойко Борисов, заместника ме Томислав Дончев, шефа на КЕВР Иван Иванов, министрите на енергетиката Теменужка Петкова и на икономиката Емил Караниколов, в което обясняват, че в досегашните дискусии по проблема не са взети предвид техните притеснения и че е некоректно .\r\n\tВ писмата се посочва, че бизнесът не е против промяната по принцип, но счита че няма основание за вдигането на цените, при положение, че се използва едва 30-40 процента от капацитета на преносната мрежа на \"Булгартрансгаз\" и  няма \"задръстване в трафика\", за да се налага повишение на цената за всички.\r\n\tОсвен това индустриалците обръщат внимание, че се предвижда новите правила да не важат за руския доставчик \"Газпром\", който ще продължи да плаща цена за пренос на принципа на пощенската марка на 1000 куб.м и входно-изходния модел няма да се прилага.\r\n\t\"Налице е различно третиране на ползвателите в националната газопреносна мрежа, нещо, което е изрично забранено от Регламент 715/2009 (чл.13). Това означава, че се въвежда постоянна промоция за Газпром, а вероятно не е и уведомен за това. Всички български потребители от 1 октомври ще заплащат над 27 лв/1000 куб.м, а \"Газпром\" повече от два пъти по-малко.Това е дискриминация за българските потребители\", пишат от БФИЕК.\r\n\tСпоред тях така \"Булгартрансгаз\" дава недопустима държавна помощ на \"Газпром\", което подлежи на санкция от ЕК. Организацията припомня, че в момента тече разследване на ЕК срещу \"Булгартрансгаз“ ЕАД за злоупотреба с монополно положение по осигуряването на достъп на частната \"Овергаз\" до газовата мрежа.\"Въвеждането на новите правила ще благоприятстват негативно решение на ЕК срещу преносния оператор\", смятат индустриалците.\r\n\tПо тяхно мнение, с така конфигурирания входно-изходен модел става невъзможна либерализацията на пазара на природен газ, защото нито един доставчик няма да може да се конкурира с \"Газпром\" при ниските печалби на пазара.\r\n\t\"Въпреки многократното ни настоявания не бе представена оценка на въздействието на модела. Не на последно място – новият метод за разпределение на разходите е сигурна предпоставка за ограничаване вноса на газ от алтернативни на Руската Федерация източници, нещо което е неизменна част от концепцията за реализация на регионален газов хъб\", пише още в писмото на организацията, в която членуват предприятия, формиращи над 20 процента от брутния вътрешен продукт на страната и консумиращи 800-900 млн. куб. м газ годишно.", "date": "2017.09.18", "title": "Бизнесът е готов на жалби до ВАС, КЗК и ЕК заради газовите такси"}
{"url": "http://www.mediapool.bg/tsatsarov-prezidentat-e-dostatachno-madar-za-da-vzeme-pravilnoto-reshenie-za-vas-news269363.html", "text": "\"Президентът е достатъчно мъдър, за да вземе най-правилното решение за избор на председател на Върховния административен съд (ВАС)\", коментира главният прокурор Сотир Цацаров в понеделник по повод казуса около избора на върховния съдия Георги Чолаков за председател на ВАС.\r\n\t \r\n\t\"Каквото и да реши държавният глава, то подлежи на изпълнение и се материализира в указ\", лаконично коментира главният прокурор.\r\n\t \r\n\tНа 16 септември президентът Румен Радев даде да се разбере, че обмисля сериозно да не подпише указа за назначаването на Георги Чолаков.\n\n\r\n\t \r\n\t\"Най-логично е новият председател на Върховния административен съд (ВАС) да се избира от новия състав на Висшия съдебен съвет (ВСС). Старият състав на ВСС вече излъчи своя кандидат, ако му дадем шанс да бъде потвърден от новия, то неговият авторитет ще бъде още по-голям\", каза държавният глава.\r\n\t \r\n\tПо неофициална информация позицията на президента не е обоснована от принципни съображения срещу идерът на БСП Корнелия Нинова е обвързала подписването на указа за Чолаков с получаването на гаранции от ГЕРБ, че левицата ще получи четири места в съдебния съвет, а не три, каквато бе първоначалната договорка.\r\n\t \r\n\tСлед конституционните промени членовете на ВСС от квотата на парламента се избират с квалифицирано мнозинство от 2/3 от гласовете на депутатите. Заради това преди лятната ваканция ГЕРБ, БСП, ДПС и \"Обединените патриоти\" постигнаха консенсус да гласуват за номинираните от тях кандидати по формулата 4-3-2-2.", "date": "2017.09.18", "title": "Цацаров: Президентът е достатъчно мъдър, за да вземе правилното решение за ВАС"}
{"url": "http://www.mediapool.bg/vtoriyat-skok-na-uchitelskite-zaplati-mozhe-da-e-ot-esenta-na-2018-g-news269362.html", "text": "Вторият скок на учителските заплати, обещан от кабинета \"Борисов 3“, най-вероятно ще се случи през есента на 2018 г., научи Mediapool.\r\n\tНе е ясен и точният процент на увеличението, защото той вече ще се изчислява върху по-високата база след скока от 1 септември тази година.\r\n\tЦелта е увеличението да може да бъде поето от бюджета, а и стъпките да бъдат плавни, казаха източници на Mediapool от правителството. Те допълниха, че сегашното увеличение от септември е всъщност предсрочно изтегляне на мярката с няколко месеца по-рано, защото иначе тя трябваше да се случи с първия бюджет на новото правителство, тоест от 1 януари 2018 г.\r\n\tЕдно от основните предизборни обещания на ГЕРБ бе да увеличи двойно учителските заплати до края на мандата си през 2021 г. По думите на образователния министър Красимир Вълчев това означава, че нетната заплата на преподавателите тогава ще достигне 1600 – 1700 лв., а бруто – 1860 лв. Директорската заплата пък ще бъде около 2000 лв.\r\n\tЗа целта финансовото министерство предвиди в средносрочната бюджетна прогноза до 2019 г. увеличение на бюджета за образование с по 330 млн. лв. годишно. За 4 години това прави допълнителни средства за сектора в размер на близо 1.4 млрд. лв.\r\n\tПрез август кабинетът извънредно отпусна допълнителни 80 млн. лв. в Бюджет 2017 г., за да увеличи възнагражденията на преподавателите с 15% още от 1 септември тази година. Учителите и останалият педагогически персонал в училищата и детските градини ще получат по-високите си заплати най-късно през октомври.\r\n\tЗа цялата следваща година 15-процентният ръст на заплатите ще струва на бюджета общо 240 млн. лв., а останалите 90 млн. лв. от общо 330-те милиона обещано увеличение ще се ползват за диференцираното финансиране и подкрепата на училищата в по-проблемни региони и с по-уязвими ученици.\r\n\tАко обаче кабинетът реши да изтегли и втората стъпка от увеличението на учителските заплати от 1 септември 2018 г. вместо от 1 януари 2019 г., в бюджета трябва да се заложат още средства.\r\n\tОт 1 септември тази година средната учителска заплата вече е около 1080 лв. и е над средната за страната, която по последни данни на НСИ за второто тримесечие на 2017 г. бе 1040 лв. Най-ниската учителска заплата пък стана 760 лв. от 1 септември.", "date": "2017.09.18", "title": "Вторият скок на учителските заплати може да е от есента на 2018 г."}
{"url": "http://www.mediapool.bg/apartamenti-v-tsentara-na-sofiya-se-oprazvat-za-turisti-news269365.html", "text": "Нискотарифните авиокомпании и платформите за наемане на жилища променят централните градски зони на големите европейски градове. Част от обитателите на жилища в центъра предпочитат да ги отдават под наем и се местят да живеят в периферията на града или в къщи в близките села.\r\n\tТенденцията вече се усеща и в София, а интересът на инвеститорите към покупка на жилища в центъра става все по-голям. Интересът към апартаменти в идеалния център расте заради възможностите за краткосрочното им отдаване под наем, показват данните на \"Имотека\". Цените на апартаментите в центъра на столицата са нараснали с 8% от началото на годината до септември, а на годишна база ръстът е 11 на сто, сочат данните на сайта за имоти imot.bg.\r\n\tБроят на чуждите туристи посетили София през юли тази година е 71 605 души, което е близо 60% повече спрямо година по-рано, показват данните на НСИ. Това е довело до увеличаване на местата за настаняване с близо 5000 , а приходите са се увеличили с над 3.2 млн. лв. и са достигнали над 10 млн. лв. през юли, сочат още данните на НСИ.\r\n\tВъпреки растящото търсене на имоти в столицата, броят на жилищата с т. нар \"тъмни прозорци\" расте, вместо да намалява. Все повече апартаменти в централните райони са необитаеми и пустеят, като в определени сгради техният дял надминава 60%, коментира Люба Атанасова, изпълнителен директор на \"Имотека\", която е част от най-големия холдинг за недвижимите имоти у нас - AG Capital. Според нея \"тъмните прозорци\" ще определят бъдещето на пазара в централните райони на столицата през следващите години.\r\n\tОт \"Имотика\" са си поставили за задача да пречупят традицията имотите в центъра да се държат на всяка цена от собствениците им, които нямат средства да ги поддържат.\r\n\tСобствениците, които се явяват пасивни притежатели на апартаменти в центъра, най-често са наследници и са повече от един. Това е причината те трудно да стигат до консенсус какво да правят с жилището. В някои от случаите има и проблеми с уреждането на правото на собственост – от липсващи или трудни за проверка нотариални актове до новопоявили се завещания, и това бави или прави продажбите невъзможни, коментира Люба Атанасова. По думите й има и такива, които задържат апартаментите си умишлено в очакване на по-високи цени. Според Атанасова собствениците на такива имоти трябва да са наясно, че дори да има значителен ръст на цените на имотите, стойността на един апартамент в рушаща се сграда няма как да се покачва. \"Ако едно жилище няма да се ползва или отдава под наем, по-разумно е да се продаде\", съветва Люба Атанасова.\r\n\tКогато в една сграда има необитаеми апартаменти, това затруднява събирането на входни такси и суми за ремонти, защото реално живущите в сградата трябва да плащат дела на отсъстващите собственици, а мотивацията за подобни инвестиции е ниска.\r\n\tВ същото време търсенето на жилища в центъра на София е все по-голямо заради интереса на инвеститори към краткосрочно отдаване под наем чрез платформите Airbnb и\r\n\tBooking.com. В интересните за отдаване райони апартаментите имат много висока\r\n\tликвидност и бързо намират купувачи.\r\n\tНай-атрактивните райони за краткосрочен наем са бул.\"Витоша\", Петте кьошета, НДК Малките пет кьошета, площад \"Света Неделя\", бул. \"Княз Дондуков\", площад \"Възраждане\" Софийският университет \"Св. Климент Охридски\", бул. \"Христо Ботев\", площад \"Независимост\", ул. \"ген. Гурко\", бул. \"Цар Освободител\", посочват от \"Имотека\".\r\n\tЧуждите туристи, които посещават София, внасят сериозно оживление в центъра - част от празните апартаменти имат нови обитатели, инвеститорите имат мотив да поддържат и входа и фасадата на имотите, което качествено променя средата, посочват плюсовете от \"Имотека\".\r\n\tИнтерес към апартаменти в центъра на София имат и българите, които са заминали да работят и живеят в чужбина. По данни на \"Имотека\" сделките с българи, живеещи в чужбина, бележат сериозен ръст спрямо миналата година. Подобряването на икономическите показатели на страната провокират част от емигриралите българи да потърсят отново развитие в България, твърдят от \"Имотека\".\r\n\tСпоред компанията се очертават два типа купувачи. Едните търсят по-добра доходност за спестяванията си спрямо банковите депозити. В момента възвръщаемостта от инвестиция в жилищни имоти в София може да достигне 5-7% при дългосрочен наем. Освен това с растящия брой на чуждите туристи, ликвидността на имотите се повишава, особено в центъра.\r\n\tДругият тип купувачи обмислят връщане в родината и търсят жилище за лично ползване. Често този тип клиенти първо търсят апартамент под наем, в който да живеят за кратък срок от време и след това предприемат действия за покупка.", "date": "2017.09.18", "title": "Апартаменти в центъра на София се опразват за туристи"}
{"url": "http://www.mediapool.bg/evropeiskata-investitsionna-banka-otkri-ofis-v-sofiya-news269368.html", "text": "Европейската инвестиционна банка (ЕИБ) откри свой офис в София, като на церемонията присъстваха премиерът Бойко Борисов и президентът на европейската институция Вернер Хойер.\r\n\tОткриването на офиса е в съответствие с политиката на ЕИБ за установяване на присъствие във всички столици на държавите членки на ЕС. Целта е и по-близък контакт с бизнеса и националните власти.\r\n\tДосега ЕИБ е разкрила офиси в 21 държави членки на ЕС и в 22 страни извън съюза.\r\n\tНовият шеф на офиса в София – Андреас Бейкос, работи в ЕИБ от 18 години, като последно е управлявал отпускането на заеми в публичния сектор в Гърция и е ръководил службата на банката за Западните Балкани в Белград от 2010 г. до 2016 г.\r\n\tПо повод откриването на офиса бе подписан и заем с компанията \"Олива\" АД – водещ производител на слънчогледово масло и търговец на зърно в страната. Това е първата операция на ЕИБ в България, в която частна компания се възползва от подкрепата на гаранцията от бюджета на ЕС по линия на плана \"Юнкер\".\r\n\t\"Европейската инвестиционна банка е два пъти по-голяма от Световната банка\", каза при откриването Бойко Борисов.\r\n\tПрез 2016 г. отпуснатите от ЕИБ заеми в България възлизат на 467 млн. евро, а общо финансирането от институцията от началото на 90-те години насам е към 5 млрд. евро.\r\n\t\"ЕИБ е един огромен финансов динозавър, а офисът й у нас е едно признание за стабилната банкова система, за това, което и ръководството на БНБ и всички финансови институции в България полагат като усилия години наред за стабилизирането й\", каза премиерът.\r\n\t\"По някои от концесиите, които смятаме да пускаме в България, можем да привлечем за консултанти хора от ЕИБ, защото тяхното присъствие е гаранция за прозрачност\", добави Борисов и даде примери за метрото в София.", "date": "2017.09.18", "title": "Европейската инвестиционна банка откри офис в София"}
{"url": "http://www.mediapool.bg/premierat-ako-stane-voina-ruskite-samoleti-sa-nasocheni-sreshtu-bulgaria-news269356.html", "text": "При евентуален мащабен военен конфликт руските ракети ще бъдат насочени срещу България, каза премиерът Бойко Борисов, уточнявайки, че след като България е член на НАТО, а НАТО приема Русия за основен военен противник, нашата отбранителна доктрина е насочена срещу Русия. В същото време трябва да работим за отпадането на европейските санкции срещу Москва и това ще е една от целите на българското европредседателство през 2018 г., каза още Борисов в понеделник. Поредните му оправдания на тема Русия са по повод бурните реакции на БСП и президента Румен Радев за годишния доклад за националната сигурност, в който .\r\n\t\r\n\tВреме е в Европа да се заговори за отмяна на санкциите срещу Русия, въведени заради анексирането на Крим и намесата й в Украйна, и това е ще е една от целите на българското европредседателство през първата половина на 2018 г., стана ясно от интервю на Борисов пред бТВ. Той повтори тезата си и по-късно, при откриването на офис на Европейската инвестиционна банка в София.\r\n\t\"Трябва да работим политически, дипломатично, догодина по време на нашето председателство (на Съвета на ЕС, б. р.) да падат санкциите и да пада напрежението между Европа и Русия\", каза той. \"Дали ще успеем - това е една много сложна и непосилна за нас задача, но ще опитаме\", посочи Борисов.\r\n\t\n\n\r\n\tПремиерът подкрепи тезата си със своеобразен анализ на международните отношения в типично свой стил.\r\n\tПри евентуален мащабен военен конфликт руските самолети ще бъдат насочени към България, започна да обяснява Борисов пред бТВ. По думите му подобни действия биха били предприети към още няколко фланга.\r\n\t\"Има стратегическо противоречие в твърдението, че Русия не ни е враг, но ние сме в НАТО. Във всички изказвания на Столтенбег (генералният секретар на НАТО), на всички стратези като основна заплаха за НАТО се сочи Русия плюс Северна Корея. Това е доктрината на НАТО. Ако стане война, руските самолети са насочени срещу България\", каза премиерът.\r\n\tДействително, в комюникето след последната среща на върха във Варшава през миналата година, , независимо от по-дипломатичните изказвания на лидерите на държавите членки.\r\n\tБорисов обясни, че затова и в доклада за националната сигурност Русия е разпозната като заплаха именно заради членството на България в НАТО. Премиерът допълни, че при бъдеща война България няма как да не заеме позицията на НАТО.\r\n\tТъкмо за да не изпадне в подобно положение, България ще се опита да съдейства за намаляване на напрежението между Запада и Русия чрез премахване на санкциите, стана ясно от анализа на Борисов.\r\n\t\r\n\tНаправих изключително много, за да излезе от дневния ред създаването на флотилия в Черно море, продължи той.\r\n\tТой припомни, че тази година са се провели едни от най-мащабните учения на НАТО, като част от тях бяха и на българска територия. Премиерът добави, че \"цяло лято влачим танкове по магистралите\", но най-важното било, че не са били допуснати учения в Черно море, тъй като то щяло да \"заври\", ако в него бъдат вкарани бойни кораби.\r\n\tТака че в доктрината на НАТО основната заплаха е Русия - това съм казал, това пише в доклада, това го пишеше и миналата година. В същото време пък сме казали, че трябва максимално да работим добре, прагматично, за да имаме руски туристи, за да има интерконектор с Русия за европейския газов хъб и да се борим заедно срещу тероризма, подчерта Борисов. За това, доколкото знам, и руският главен прокурор идва на посещение в България, добави той. Така че в доклада военните са отразили това, което имаме като заплаха, ако стане война, защото тогава България става цел, като член на НАТО и на всички това е ясно, отбеляза премиерът.\r\n\tОт по-нататъшните му разсъждения стана ясно, че вярва особено на отбранителната доктрина. Обяснявайки защо купуването на нови изтребители за българските ВВС не е приоритет, Борисов запита: \"Да видим със 7 самолета каква отбрана толкова ще се постигне в България, каква сигурност? Ще победят във въздушен бой кои? Срещу кой ще ги изправим? Тези изтребители кои други ще свалят?\"\r\n\t \r\n\t\r\n\tТой допълни още, че е разговарял с Путин и го е помолил да върне руските туристи в България, а условието на руския президент било да се грижим за сигурността на туристите им.\r\n\t\"Виждате какво е в Европа всеки ден. В доклада военните са отразили това, което имаме като заплаха, ако стане война. Тогава България става цел като член на НАТО\", поясни Борисов.\r\n\tСпоред него при напрегнатата международна ситуация друг голям проблем е конфликтът на Турция с някои от водещите европейски страни.\r\n\t\r\n\tЗа поканата руският президент да посети България следващата година на националния празник 3 март, точно по време на българското европредседателство, премиерът заяви: \"Президентът Радев го е поканил- питайте него. Ако иска среща с мен, тогава ще я получи\".\r\n\tПремиерът също така смята, че Балканите по-бързо трябва да бъдат присъединени към ЕС, имайки пред вид Сърбия, Косово, Черна гора. Ние искаме Балканите да бъдат едно голямо семейство, посочи той.\r\n\t\r\n\tЛидерът на БСП Корнелия Нинова не се сдържа и отново нападна правителството заради доклада, в който Русия е посочена като заплаха за България.\r\n\t\"Днес министър- председателят се аргументира с доктрината НАТО. Щом си член на НАТО, значи Русия е опасност. Да поразсъждаваме: Германия е член на НАТО от 1955г. Но на среща с г-н Путин през 2017г., г-жа Меркел заявява: \"Русия е важен наш партньор\". Франция е от държавите, основали НАТО, но на среща през 2017 г. с г-н Путин, г-н Макрон казва: \"Нито един важен проблем в света не може да бъде решен без Русия. Бих искал сътрудничеството между двете държави да бъде засилено\", написа Нинова, продължавайки с подобни цитати от унгарския премиер Орбан и гръцкия премиер Ципрас.\r\n\tСпоред \"анализа\" на Нинова общото между Борисов и чуждите лидери е, че са членове на НАТО и споделят доктрината му, но различното е, че \"това са лидери, които знаят какво е национален интерес и как се брани той. Изводите са за вас. Моят е: Русия не е заплаха, а стратегическа възможност за Европейска България.\"\r\n\tКакто обикновено, изказването на Корнелия Нинова отново е силно манипулативно, тъй като е избрала да посочи само такива оценки на Меркел, Макрон и пр., които й изнасят. Както е известно, всички сериозни западни лидери винаги са считали Русия за важен международен партньор, но са я разобличили като агресор в Украйна, като страна, която грубо се намесва в политиката на западните демокрации, включително чрез методите на хибридната война, която сега е новият фронт между Русия и НАТО.", "date": "2017.09.18", "title": "Премиерът: Ако стане война, руските самолети са насочени срещу България"}
{"url": "http://www.mediapool.bg/penemyunde-lyulka-na-natsistkite-raketi-fau-2-i-bastion-na-germanskite-natsionalisti-news269367.html", "text": "На малкия германски град Пенемюнде с 250 жители не се е налагало да приеме нито един кандидат за убежище. Въпреки това 50 на сто от жителите му гласуват за Алтернатива за Германия, партия, настроена твърдо срещу имигрантите, която се опитва да постигне исторически резултат на предстоящите парламентарни избори.\r\n\tРазположен в бившата комунистическа Източна Германия, недалеч от полската граница, малкото балтийско пристанище, в което няма нито училище, нито супермаркет, дължи печалната си слава на нацисткия режим, който разработи там своите страшни ракети Фау-2 /V2/ , първите балистични ракети в историята на човечеството.\r\n\tТова минало и икономическите трудности, наследени от комунистическата епоха, правят Пенемюнде възприемчив към аргументите на националистите. На местните избори през 2016 г. десните популисти от Алтернатива за Германия в града постигнаха забележителния резултат от 47 на сто на гласовете.\r\n\tПартията очаква да постигне същия резултат на парламентарните избори на 24 септември тук, както и в целия регион на Мекленбург-Предна Померания, крепост на канцлерката Меркел.\r\n\tРоденият в Пенемюнде Франк Нойман, на 30 години, признава охотно, че националната гордост, която проповядва Алтернатива за Германия, резонира с историята на неговото селище.\r\n\t\"Като дете смятах всичко това за много вълнуващо, беше като голямо игрище, с руините (на нацистките военни обекти), скрити в гората\", спомня си избирателят на Алтернатива за Германия.\n\n\r\n\t\r\n\t\"По-късно осъзнах, че техническите успехи (на Третия райх) със сигурност са били впечатляващи, но са свързани с войната и разрушението. Не се гордеем точно с това, нашата гордост е по-обща: всички трябва да се гордеят със страната си и с наследството си\", обяснява Нойман, който работи в предприятие, организиращо морски разходки.\r\n\tПостроен на място, където затворници са монтирали ракетите на нацисткия инженер Вернер фон Браун, Музеят на историята и техниката в Пенемюнде опитва да разкаже по балансиран начин миналото пред 160 000 посетители годишно.\r\n\tЗащото, макар че ракетите ФАУ-2 са бомбардирали мирното население на Великобритания, Белгия и Франция, причинявайки смъртта на 15 000 души от 1944 г. до 1945 г., тяхното разработване е позволило по-късно завладяването на космоса, тъй като след войната Фон Браун е предоставил таланта си в служба на мисиите Аполо, отвели американците на Луната.\r\n\t\"Опитваме се да представим историята такава, каквато е била, без да крием негативните аспекти, за което много любители на техниката съжаляват. Други казват, че прославяме нацистки инженери\", обяснява пред АФП Томас Кьолер, главен архивист на музея.\r\n\t\"Смятам, че ако и двата лагера са недоволни, значи представяме нещо балансирано\", шегува се той.\r\n\tАлтернатива за Германия смята от своя страна, че политиката на памет за нацистките престъпления, приета от всички правителства след 1945 г., е изтрила правото да бъдеш горд от големите германски успехи, независимо дали са технически, културни или научни.\r\n\tГермания \"не може да живее вечно върху купчина развалини и пепел\", обяснява пред АФП Лайф-Ерик Холм, кандидат на Алтернатива за Германия на парламентарните избори в Мекленбург. \"Германците все още се учудват, че са сред най-популярните нации в света и се питат как е възможно това, предвид че са \"лошите\" от Холокоста. Всъщност именно в чужбина нашият имидж е по-нюансиран\".\r\n\t\r\n\tКолкото и да е важен, този патриотизъм не е единственият фактор за успеха на Алтернатива за Германия в Пенемюнде. Защото и тук, както навсякъде в Източна Германия, в икономически план регионът изостава от Западна Германия.\r\n\tСгушено в северната част на остров Узедом, популярно място за ваканция, селището на практика се прехранва основно от туризма. В следствие на това, всяка зима безработицата в окръга се повишава до 15 на сто, преди да падне на 10 на сто през юни - два пъти повече от средната за страната.\r\n\tТова е добре дошло за Алтернатива за Германия, която обвинява канцлерката, че отделя милиарди за 900-те хиляди бежанци, приети през 2015 г., но забравя най-бедните райони на страната.\r\n\t\"Видях как всичките ми приятели от училище си тръгват, защото тук няма работа, нито подкрепа за младежите и семействата с деца\", обяснява Франк Нойман. \"Управляващите партии, които Меркел въплъщава, не направиха нищо през последните 10 години. Не знам дали Алтернатива за Германия, като новодошла, може да направи нещо по-добро, но се надявам\".", "date": "2017.09.18", "title": "Пенемюнде: люлка на нацистките ракети ФАУ-2 и бастион на германските националисти"}
{"url": "http://www.mediapool.bg/sayuzat-na-sadiite-izborat-na-cholakov-za-shef-na-vas-beshe-neprozrachen-i-nemotiviran-news269366.html", "text": "Изборът на съдия Георги Чолаков за председател на Върховния административен съд (ВАС) на мястото на Георги Колев е направен от настоящия състав на Висшия съдебен съвет (ВСС) без мотиви и при липса на прозрачна процедура. Тази позиция изразяват в понеделник от Съюза на съдиите в България (ССБ), отчитайки все пак като позитивна стъпка, че Чолаков бе номиниран и подкрепен от мнозинството от колегите му във ВАС.\r\n\tКато основен недостатък в процедурата от съсловната организация на съдиите посочват решението на ВСС да насрочи ключовия избор веднага след съдебната ваканция и непосредствено преди изтичането на мандата му, независимо че нямаше никаква пречка с това да се заеме следващият състав на съвета.\r\n\t\"Предвиденият в ЗСВ в относително широки граници срок, преди изтичане на мандата на председателите на ВКС и ВАС, в който да се проведе процедурата по избор на следващи председатели, цели да бъде осигурена необходимата прозрачност на избора и да се гарантира, че след изтичане на съответните мандати, ще са ясни следващите председатели и те могат да встъпят в длъжност, така че да няма период от време, в който двата върховни съда са без председател. Широките граници на времето за започване на процедурата не би следвало да се използват за осигуряване на възможност действащият ВСС в последните дни от своя мандат да взема ключово по своето значение решение за назначаване на председател на върховен съд с мандат от седем години. По никакъв начин не е обоснована и необходимостта новият председател на ВАС да бъде избран повече от два месеца преди изтичане на мандата на действащия\", посочват от ССБ.\r\n\tВ позицията на съюза се казва още, че по време на процедурата, предшествала гласуването преди седмица, не е било изяснено какви са причините Чолаков да получи внушителна подкрепа от 20 гласа, срещу едва 5 за опонентката му Соня Янкулова.\r\n\t\"Предвиденото с измененията на ЗСВ от 2016 г. участие на общите събрания на съдиите в процеса на номиниране и изслушване на кандидати за председатели на съдилища беше мотивирано от законодателя, за да бъде обезпечено избирането на председатели, ползващи се с доверието на своите колеги, което доверие произтича от автентичната и основана на конкретните, притежавани от съответния кандидат качества увереност на съдиите от съответния съд, че той заслужава да е \"пръв между равни\". От проведената процедура за избор на председател на ВАС разбрахме какво е количественото съотношение между съдиите във ВАС, съответно номинирали и впоследствие подкрепили двамата кандидати, но не и сравнителните предимства на предпочетения от мнозинството от съдиите\", допълват от ССБ.\r\n\tКато аргумент в тази посока от съюза дават за пример факта, че само двама от 20-имата членове на ВСС, подкрепили Чолаков, са мотивирали предварително вота си.\r\n\t\"Нито един от изборните членове на Съдийската колегия на ВСС, гласувал \"за\" получилия мнозинството от гласовете кандидат, не изложи публично съображенията за своя избор, а това беше важно и необходимо, доколкото безспорно и другият участващ в процедурата кандидат е съдия с безупречна професионална и лична репутация\", продължава позицията.\r\n\tМакар да приветстват дадената на съдиите от ВАС възмножност да номинират свой кандидат, от ССБ отбелязват, че доводът за зачитане на съдийското самоуправление при гласуването би звучал убедително, \"ако този принцип беше следван последователно от същото това мнозинство\".\r\n\t\"За съжаление, в практиката си мнозинството и от Пленума на сегашния ВСС, и от Съдийската му колегия демонстрираха избирателно прилагане на прокламираните като въвеждани в хода на реформата на съдебната власт принципи\", завършва становището на Съюза на съдиите в България.\r\n\tКакто е известно, предстои решението на президента Румен Радев, който има последната дума за назначението на Чолаков. Държавният глава трябва да издаде указ, ако е съгласен с волята на ВСС. В противен случай той трябва да върне на съвета предложението за назначаването на новия шеф на ВАС, за да може съветът да проведе нова процедура. Самият Радев вече на два пъти намекна, че вторият вариант е по-вероятен, заявявайки, че е било редно този избор да бъде направен от новия състав на ВСС, който ще встъпи в длъжност в началото на октомври. В събота президентът намекна, че може да даде шанс на следващите съдебни кадровици да потвърдят избора на предшествениците им, за да бъде така авторитетът на наследника на Георги Колев по-голям.", "date": "2017.09.18", "title": "Съюзът на съдиите: Изборът на Чолаков за шеф на ВАС беше непрозрачен и немотивиран"}
{"url": "http://www.mediapool.bg/hristo-ivanov-nikoi-v-evropa-ne-vyarva-che-borisov-bori-koruptsiyata-news269355.html", "text": "“В Европа може да ползват Бойко Борисов, когато им е удобен за дребни поръчки, но нямат никакви илюзии за борбата с корупцията у нас. Промяна може да се очаква чак когато депутатът от ДПС, бизнесмен и крупен медиен собственик Делян Пеевски спре да бъде недосегаем“. Това коментира лидерът на “Да, България” и бивш правосъден министър Христо Иванов в понеделник пред бТВ.\r\n\t“Юнкер, който е толкова благоразположен към Бойко Борисов, каза, че България и Румъния трябва да получат членство в Шенген. Германия каза: „Не, трябва да се свърши много работа” – никой не вярва на Борисов, че се бори с корупцията”, коментира Иванов.\r\n\tПо думите му премиерът е зависим от медийната машина на Делян Пеевски и изпълнява неговите поръчки. Иванов даде за пример опитите за национализация на “Дунарит”. Той допълни, че по-сериозни доказателства за връзката между Борисов и Пеевски може да даде само една реформирана прокуратура.\r\n\tХристо Иванов каза, че новият ВСС най-вероятно ще е съпътстван от същите проблеми и в новия си състав.\r\n\t“В парламента не виждаме никаква воля за промяна по същество, те проведоха по-лоша процедура от Искра Фидосова през 2012 г., тя поне формално спази изискванията в закона“, каза бившият правосъден министър.\n\n\r\n\tСпоред него евентуалното решение на президента Румен Радев да остави следващия ВСС да препотвърди избора на Георги Чолаков за шеф на Върховния административен съд би било половинчато, тъй като той трябва да се мотивира.\r\n\t“Президентът не просто не трябва да издаде указ (за назначаването на Чолаков-б.р.), президентът трябва много ясно да мотивира защо не трябва да издаде указ”, каза.\r\n\tСпоред лидера на “Да, България” процедурата за избор на шеф на ВАС е била поредната, в която ВСС не е проверила интегритета на спечелилия кандидат. Той напомни за странните имотни сделки на Георги Чолаков.\r\n\t“Чолаков не беше най-добрият кандидат в тази надпревара”, подчерта Иванов.\r\n\tТой призова за бойкот на посещението в България на руския главен прокурор Юрий Чайка, като напомни случая „Магнитски”, свързан с адвокат, разкрил големи корупционни схеми и по-късно убит в затвора. Именно във връзка с този случай е и американският едноименен закон, който се оказвал и общото между Чайка и Цацаров.\r\n\tСпоред Иванов Чайка е “доста страшен човек” и вероятно идва с послание за случващото се в оръжейния бизнес, който няма как да не е свързан с руски интереси.", "date": "2017.09.18", "title": "Христо Иванов: Никой в Европа не вярва, че Борисов бори корупцията"}
{"url": "http://www.mediapool.bg/dunarit-nyama-da-otide-pri-peevski-uveri-borisov-news269370.html", "text": "Премиерът Бойко Борисов оправда държавната преса над частния оръжеен бизнес у нас в последните месеци с желанието си да осигурява допълнителни поръчки за държавните военни заводи, за да можело те да заработват големи печалби, да плащат повече дивиденти в бюджета и така да имало повече пари за финансиране на различни искания към правителството, които надхвърляли 15 млрд. лв.\r\n\t\"Сянката на Делян Пеевски не стои зад скандала с \"Дунарит\". Мога да ви уверя, че \"Дунарит\" няма да отиде при Пеевски\", заяви министър-председателят в интервю за бТВ в понеделник и допълни, че ако русенското оръжейно предприятие \"Дунарит\" и тревненското \"Емко\" са отстранили нарушенията, заради които бяха прекратени лицензите им, още в понеделник разрешителните им ще бъдат възстановени.\r\n\t\"Емко\", което до началото на септември бе еднолична собственост на бизнесмена Емилиян Гебрев, но чрез увеличение на капитала сега негов мажоритарен акционер е синът му Христо Гебрев, както и \"Дунарит\", за чиято собственост претендира \"Емко\", в края на юли се оказаха с прекратени лицензи. \"Емко\" заради открити нарушения на противопожарната безопасност, \"Дунарит\" – заради повдигнати обвинения срещу съвета на директорите за източване на русенския завод в полза на бившия банкер Цветан Василев, чиято фалирала КТБ бе кредитор на \"Дунарит\". Министерството на икономиката дори предприе стъпки по овладяване на предприятието като купи дълга му към КТБ, но дружеството финтира държавата, плащайки борча си в края на август. Последва спиране на поръчки на държавния оръжеен търговец \"Кинтекс\" към \"Емко\" и пренасочването им към ВМЗ с мотив да не се наложи \"Кинтекс\" да плаща неустойки по договори заради спрения лиценз за износ на продукция на \"Емко\".\r\n\tСега Борисов обяви,че не го интересуват нито \"Дунарит\", нито \"Емко\", а да има поръчка за държавните военни заводи, които работели в момента на ишлеме за частнитефирми, които обирали печалбите.\r\n\t\"Държавата има ангажимент държавните фирми за работят и ако им е пълен капацитетът, да помага и на частните. Не може държавните заводи и фирма да работят изцяло за посредници. Защо между държавната ВМЗ и държавната фирма в Сърбия за барут не се е сключил директен договор, а има посредник, който вдига цената\", коментира Бойко Борисов.\r\n\tТой обяви още, че след като \"Дунарит\" се платил дълга по кредита от КТБ и парите са влезли при синдиците на фалиралата банка, +вече се работи, изнася си продукцията, плаща си задълженията и никой не го закача\". \"След като си плати задълженията, няма нужда от спасяване\", заяви още премиерът и каза, че е дал ясни указания на министъра на икономиката за политиката във военно-промишления комплекс.\r\n\t\"Не искам и да знам кой е собственик на \"Дунарит\", каза още той по повод твърденията на Емилиян Гебрев, че той е собственик на русенското предприятие, което обаче се оспорва от икономическия министър Емил Караниколов. Според него акционер е свързаното с Цветан Василев дружество \"Кемира\".\r\n\t\"Нито Пеевски, нито Василев ме интересуват, интересува ме \"Кинтекс\" да докарва договори и да плаща заплати. Направили сме всичко необходимо за осигуряване на по-високи заплати, максимум поръчки и премахване на посредниците\", декларира Борисов.\r\n\tТой обяви още, че не общува с Пеевски и не може да каже дали той има интереси към оръжейния бизнес. Депутатът от ДПС отрече някога да е имал, да има в момента и да има за в бъдеще интереси в този отрасъл, но в средите упорито се твърди, че в действителност е точно обратното.\r\n\tПреди това Борисов посочи, че неговите правителства са довели фирмите от ВПК от протести, стачки и липса на поръчки, до работа с \"темпове, каквито и по време на социализма не са работили\" и дори били отворени и най-старите мощности, за да може да се изпълняват поръчките за чужбина.", "date": "2017.09.18", "title": "\"Дунарит\" няма да отиде при Пеевски, увери Борисов"}
{"url": "http://www.mediapool.bg/prezidentat-na-venetsuela-se-sravni-sas-stalin-news269369.html", "text": "Президентът на Венецуела Николас Мадуро се сравни с комунистическия диктатор Йосиф Сталин. В телевизионно предаване Мадуро каза, че когато се гледа в огледалото, забелязва прилика между себе си и Сталин.\r\n\t\"В света има хора, които ме смятат за карибския Сталин. И аз наистина приличам на него. Погледнете ме в профил\", добави той.\r\n\tПо повод критиките срещу него от световни лидери Мадуро заяви, че много от тях използват далеч по-жестоки методи.\r\n\t\"Председателят на испанското правителство Мариано Рахой изпрати в Каталуния полиция да арестува 700 кметове. Кой действа като диктатор? Мадуро, който разреши на опозицията да проведе референдум, или Рахой, който не позволява на Каталуния да организира референдум за независимост\", запита венецулският президент.\r\n\tВ средата на юли политическите опоненти на Мадуро организираха допитване, на което 98 процента от гласувалите се обявиха против свикване на Конституционното събрание, предложено от президента. Правителството обаче не призна резултатите от гласуването.", "date": "2017.09.18", "title": "Президентът на Венецуела се сравни със Сталин"}
{"url": "http://www.mediapool.bg/pochina-vidinskiyat-mitropolit-dometian-news269372.html", "text": "Видинският митрополит Дометиан почина в понеделник, на 85 години ,след продължително боледуване, съобщиха от Светия синод на Българската православна църква. Предстои в следващите дни да се реши кога ще се извърши опелото и погребението на висшия духовник.\r\n\tСветското име на митрополит Дометиан е Димитър Попвасилев Топузлиев. Роден е на 11 ноември 1932 г. в с. Хасовица, Смолянско. На 15 години става ученик в Пловдивската духовна семинария, която е обединена през 1950 г. със Софийската семинария и е преместена при гара Черепиш. През есента на 1952 г. постъпва като студент в Духовната академия \"Св. Климент Охридски\" в София.\r\n\tПостриган е за монах през януари 1959 г. в мъглижкия манастир \"Св. Николай\", а през март вече е ръкоположен за йеродякон и става епархийски дякон, проповедник и певец при храма \"Св. Богородица\" в Стара Загора. От началото на септември 1959 г. до 1962 г. Дометиан провежда богословска специализация в Московската духовна академия.\r\n\tВ Москва през юли 1962 г. е ръкоположен в йеромонашески чин от руския патриарх Алексий по време на съслужението му с българския патриарх Кирил. През януари 1963 г. е назначен за протосингел на Великотърновската митрополия, какъвто е в продължение на четири години. Междувременно е възведен в архимандритско достойнство от Великотърновския митрополит Стефан.\r\n\tПрез март 1967 г. отива на научна специализация в Монашеския център в Тезе, Франция, а през октомври същата година - и в Икуменическия институт в Босей, Швейцария. От февруари до август 1968 г. слуша лекции в Богословския факултет в Лозана, а от август 1968 г. до август 1969 г. е на стаж и езикова специализация в Лондон и Оксфорд, а заедно с това слуша лекции и в колежа \"Кадестън\".\r\n\tОт септември 1969 г. до ноември 1970 г. Дометиан е протосингел на Софийската митрополия, а след това е назначен за главен секретар на Св. синод, какъвто остава до 1 март 1979 г. Като такъв на 15 декември 1974 г. в Патриаршеската катедрала \"Св. Александър Невски\" е хиротонисан в епископски сан с титлата \"Знеполски\".\r\n\tОт март 1979 г. до март 1983 г. епископ Дометиан е управлявал българската Акронска епархия в САЩ. След завръщането си в България до юли 1987 г. е викарий на Софийския митрополит.\r\n\tНа 26 юли 1987 г. е избран, а на 2 август същата година е и канонически утвърден за Видински митрополит.", "date": "2017.09.18", "title": "Почина Видинският митрополит Дометиан"}
{"url": "http://www.mediapool.bg/zhp-gara-sofiya-veche-ima-instalirani-tableti-za-video-zhestov-prevod-news269371.html", "text": "Две билетни гишета на Централна жп гара София вече предлагат видео жестов превод, съобщиха от Националната компания \"Железопътна инфраструктура\" в понеделник.\r\n\tТака всеки глух човек ще има равен достъп до услугите и информацията на жп гарата посредством таблет, чрез който може да се направи връзка с жестов преводач. Мястото на устройствата са обозначени със специален стикер.  \r\n\tЗа работата с таблетите е проведено въвеждащо обучение с реални демонстрации на служителите за обслужване на граждани с увреден слух, чрез ползване на онлайн платформата за видео жестов превод.\r\n\tПредстои монтирането на същите устройства на касите на жп гара Варна и Бургас.", "date": "2017.09.18", "title": "Жп гара София вече има инсталирани таблети за видео жестов превод"}
{"url": "http://www.mediapool.bg/nad-80-dushi-sa-arestuvani-sled-poredni-sblasatsi-s-politsiyata-v-seint-luis-news269373.html", "text": "Повече от 80 души бяха арестувани в неделя вечерта след поредния ден на протести в американския град Сейнт Луис, щата Мисури, срещу оправдаването на полицай, застрелял чернокож, предаде Ройтерс.\r\n\tПолицаи в пълно снаряжение за борба с безредици използваха лютив спрей срещу протестиращите, които не се подчиниха на заповедите им да се разпръснат.\r\n\tПротестите ескалираха, след като съдът оправда бившия полицай Джейсън Стокли, който през 2011 г. застреля 24-годишния Антъни Ламар Смит. Стотици се събраха още в петък след огласяването на съдебното решение, за да настояват за расово равенство.\r\n\tДокато през деня демонстрациите протичаха мирно, след падането на нощта малки групи радикално настроени младежи оставаха по улиците, чупеха витрини и замеряха полицаите с камъни и различни предмети.\r\n\tАвтобуси с полицаи с палки и щитове пристигнаха тази нощ в неделя, където бяха извършени истински погроми, предаде Асошиейтед прес. Един полицай е бил ранен леко в крака. Полицията съобщи, че е конфискувала от протестиращи оръжия и пластмасови бутилки с неизвестна течност.", "date": "2017.09.18", "title": "Над 80 души са арестувани след поредни сблъсъци с полицията в Сейнт Луис"}
{"url": "http://www.mediapool.bg/borisov-se-samnyava-che-gripen-sa-nai-dobrite-iztrebiteli-news269374.html", "text": "Закупуването на нови изтребители отдавна се превърна в улично надлъгване \"тука има-тука нема\", като най-актуалното изявление на министър-председателя показва, че е в режим на изчакване. Влизайки в пореден сблъсък с президента Румен Радев, Бойко Борисов заяви в понеделник съмненията си, че избраните от служебния кабинет \"Грипен\" са най-добрите и е готов да се хване на бас, че са без въоръжение. Освен това подхвана старата песен, че изтребителите не са приоритет, защото трябвали пари за превъоръжаване на сухопътните войски, а освен това за учителите и пенсионерите.\r\n\tНов момент в аргументацията му обаче е, че трябва да изчакаме плана на ЕС за общоевропейска отбраната, по който ще се финансират съвместни проекти, а да не бързаме за плащаме 3 млрд. за собствена бойна авиация.\r\n\tБорисов е на мнение, че служебното правителство, назначено от президента Радев, не е трябвало да предрешава избора на боен изтребител, който е на стойност няколко милиарда. Според него отпадането от надпреварата на американския кандидат не е било необходимо, той като предложенията са не само за стари, но и за нови бойни машини. Но за Борисов изтребителите не са най-важното нещо, от което се нуждае армията, също толкова нужди имат и сухопътните войски.\r\n\t\r\n\t\"До изтребителите ли е опряла в момента армията? Тези изтребители за какво ни трябват в момента? Първо ни трябва сухопътна техника. Такава ни е доктрината. Трябват ни кораби, изтребители. Всичко това е минимум 10 млрд. лв. Когато поставиш въпроса така: \"Йок, веднага да се платят\", трябва да кажеш, ако си отговорен, откъде ще отрежеш\", коментира Борисов в понеделник, когато междувременно , съгласно която Русия е заплаха за Алианса, включително за България.\n\n\r\n\tПремиерът влезе в задочна полемика с президента и бивш командир на ВВС Румен Радев, който държи максимално бързо да бъде финализирана процедурата за покупка на шведски изтребители \"Грипен\", които служебният кабинет класира на първо място, а американската оферта за Ф-16 бе декласирана.\r\n\t\"Да видим със 7 самолета каква отбрана толкова ще се постигне в България, каква сигурност? Ще победят във въздушен бой кои? Срещу кой ще ги изправим? Тези изтребители кои други ще свалят? Питам ви аз, не мога ли да задам един въпрос, вие сте публични медии. Като не сте експерти, и аз не съм. Затова като премиер искам да разделя и да има и за учители, и за пенсионери, и за артисти, и за военни, и за МВР, и за пожарникари, санитари, доктори. Всичките искат\", каза още Бойко Борисов.\r\n\t\r\n\tСъмнявам се, че \"Грипен\" са най-добрите изтребители, коментира той пред репортери след откриването на офиса на Европейската инвестиционна банка (ЕИБ) в София. Затова, по думите му, има парламентарна комисия, която да направи оценка.\r\n\tТой подчерта, че избраната от служебния кабинет оферта е за изтребители \"Грипен\" без въоръжения.\r\n\t\"Веднъж купувахме едни \"Спартан\"-и без нищо, едни \"Кугър\"-и без въоръжения. Мога да хвана бас, че \"Грипен\" са без въоръжение\", изтъкна министър-председателят.\r\n\tПарламентарното разследване за избора на нови изтребители се очаква да препоръча на военното министерство да събере нови оферти, но не и да рестартира изцяло проекта. Така в състезателната процедура  за изтребители \"втора ръка\" Ф-16, което бе елиминирано със съмнителни процедурни хватки, съобщиха преди дни депутати от ГЕРБ.\r\n\tПремиерът добави, че като дойде тази оценка при тях, ще режат от бюджетите на другите министерства и ще дават за отбрана.\r\n\tОтнасям се с голямо уважение към Румен Радев, но той вече не е шеф на Военновъздушните сили, а президент на всички българи, отбеляза Бойко Борисов.\r\n\t\"Казва, че искам да проваля или сме подвластни на лобисти, а аз не съм\", поясни той по повод думите на Радев, че \"лобисти са на път окончателно да приземят авиацията ни\".\r\n\t\r\n\t\"За един месец едно служебно правителство направи сделка за поне 3 млрд. лева. 16 години се пазарим за изтребители, можеха да изчакат 16 дни. Дали сме на парламента да провери дали това са единствените два изтребителя. Няма някой, който да каже, че един Ф-16 да речем или други самолети да не са също участници в този конкурс? Не са втора ръка, защото има и нови. Като са по-скъпи, има едни \"Скорпион\" пък за 20 млн. евро. Защо не вземем тях? Защо изведнъж се хвърлихме на най-скъпите самолети? Когато правим обществени поръчки, какви взимаме? Шкоди, Фолксвагени\", коментира Борисов.\r\n\t\r\n\tПо думите му Чехия и Унгария не са платили като нас 1.3 млрд. за американски централи, 1.2 млрд. за \"Белене\" само миналата година. \"Ако не ги бяхме платили с тези 3 млрд., щяхме да купим самолетите. Ще вземем самолети, но моряците искат и кораби. Когато дойде първото правителство на власт, купихме \"Спартан\", платихме \"Пантер\", \"Кугър\". Даже два \"Еърбъс\"-а платихме правителствени. От къде да вземем повече? Искам да ги купим днес и ще опоскаме целия фискален резерв, само че това се наблюдава от тези, които очакваме да ни поканят в чакалнята на еврозоната. В същото време ЕК разработва цял план, по който може да бъде финансирана отбраната. Ние бързаме веднага да платим тези 3 млрд.\", добави премиерът.\r\n\tНа въпрос колко време ще отнеме връщането на процедурата по избор на самолет на ниво \"оферти\", премиерът отговори: \"Не се занимавам с оферти. Не съм лобист и не мога да кажа, че за 1 месец мога да направя подобно нещо. Който може, го направи“.\r\n\tПрез почивните дни президентът предупреди, че конкурсът за превъоръжаване на ВВС вече се връща в изходна точка и това застрашава окончателно да приземим 100-годишната си авиация. \"Задраскан беше трудът на военните експерти, очакванията на военните летци и инженери за навременното решаване на този много важен проблем. Но, както казах, това беше целта на тази комисия - да бъде използвана като трибунал за политически цели\", коментира Румен Радев.\r\n\t\"Процедурата трябваше отдавна да е в ход, няма шанс и никаква яснота кога ще се продължи. Ако си решил да не инвестираш в сигурност, намираш начин и поводи да протакаш\", допълни той.\r\n\tСпоред ГЕРБ президентът се чувства уязвим, тъй като анкетната парламентарна комисия установи, че правилата за избор на изтребител са променяни по време на самата процедура. Извеждайки като задължително условие схемата за плащане, са били нарушени условията за равнопоставеност на всички доставчици. Така се е стигнало до отстраняването на офертата на Португалия и САЩ за употребявани Ф-16. В окончателния доклад, който се очаква до края на месеца, комисията се очаква да предложи процедурата да се върне на ниво подаване на оферти, а след това да се проведе ново гласуване за избор на изтребители. Към настоящия момент шведските изтребители \"Грипен\" отговарят на критериите в тази процедура.\r\n\tВ същото време военният министър Красимир Каракачанов твърди, че се водят разговори с Русия за ремонт на съветските МиГ-29, които са на въоръжение в българската армия.", "date": "2017.09.18", "title": "Борисов се съмнява, че \"Грипен\" са най-добрите изтребители"}
{"url": "http://www.mediapool.bg/koruptsionno-komprometiranoto-voenno-ndk-veche-e-sadebna-palata-news269376.html", "text": "\"Военното НДК\" бе открито в понеделник като напълно функционираща съдебна палата, която ще приюти Наказателното отделение на Софийския районен съд и Софийската районна прокуратура. Сагата с построяването на сградата продължи четири години и струва близо 20 милиона лева заедно с обзавеждането.\r\n\tНа 2 октомври двете институции трябва да започнат да работят и с граждани.\r\n\tОткриването нямаше как да мине без премиера Бойко Борисов, който ходи на обекта няколко пъти преди това, за да изтъкне заслугите си за решаването на битовите проблеми на съдебната власт. В присъствието на главния прокурор той обясни, че военното НДК е \"корупционно-компрометирана\" сграда.\r\n\tВ заключение за ремонта той пожела после на магистратите да отсъждат така, както очакват хората - справедливо. Борисов обеща догодина да започне ремонтът на сегашната сграда на Софийския районен съд на бул. \"Драган Цанков\", където се очаква да се настани Административен съд София-град.\r\n\tПремиерът говори накратко и за избора на членовете на Висшия съдебен съвет от парламентарната квота. Според него не става дума за пазарлък между партиите. \"Може би трябва да отчитаме, че формиране от квалифицирано мнозинство от 2/3 (160 депутатски гласа) създава определени трудности\", каза Борисов.\n\n\r\n\tИзказването за \"корупционно-компрометираната\" сграда породи въпрос към Сотир Цацаров дали Борисов не очаква прокуратурата да се самосезира. Цацаров обясни, че за да се самосериза прокуратурата, са необходими факти. \"Не очаквайте от прокуратурата да се самосезира от всяка реч\", добави Цацаров. Поясни, че следи развитието на сградата от времето, когато е започнало нейното преустройство.\r\n\tПравосъдният министър Цецка Цачева каза на свой ред, че сградата е изключително модерна.\r\n\t\"Нека да бъдем откровени, само материалните добри условия все още не са гаранция за качествено правораздаване, за справедлив, бърз и ефективен процес. Изискват се много умения, неспирно повишаване квалификацията на магистратите и преди всичко правосъдие по вътрешно независимо убеждение на магистрата, правосъдие, което очакват гражданите с гарантиращ справедлив процес и равенство пред закона\", каза тя.\r\n\tНовата съдебната палата бе осветена от Мелнишкия епископ Герасим - главен секретар на Светия синод на Българската православна църква.", "date": "2017.09.18", "title": "\"Корупционно-компрометираното военно НДК\" вече е съдебна палата"}
{"url": "http://www.mediapool.bg/statisticheskata-greshka-v-gerb-na-3000-rakovodni-kadri-5-sa-problemni-news269377.html", "text": "\"ГЕРБ има 1200-1300 общински съветници, стотици кметове, зам.-кметове, областни управители, зам.-областни управители, депутати, министри. Това са 3000-4000 човека. Ще му дам на г-н Трифонов една химикалка да напише имената на 3-4 човека и да се подпише, че няма да го издънят. Статистическата грешка дава, че поне 5% на 3000 са проблемни\". Така коментира лидерът на ГЕРБ и министър-председател Бойко Борисов политическата заявка на водещия на \"Шоуто на Слави” и скандалите с кадри на управляващата партия.\r\n\tПремиерът отговори и на \"забележката\" на Трифонов да събира \"качествени\" хора, защото явно смятал, че в управлението са некачествени. \"Аз мога да кажа, че има некачествени хора в шоуто му\", каза Борисов.\r\n\tСлед което се дистанцира и от \"Суджукгейт\", и от бившия шеф на Общинския съвет в Септември Лазар Влайков.\r\n\tТой каза, че не познава Влайков, \"но това не ни прави невинни, след като е попаднал в нашата листа”. По думите му след предишното отстраняване на Влайков местните организации ходатайствали пред зам.-председател на партията с мотива, че се бил поправил.\r\n\tПреди седмица във Виноградец бе убит собственик на заведение с пистолета на Влайков.\n\n\r\n\tВеднага след това Борисов заяви, че \"въобще не иска да чува” за друг скандален кадър на ГЕРБ – депутата Живко Мартинов, станал известен покрай \"Суджукгейт”.\r\n\tПремиерът допълни, че много пъти са използвали името му без негово знание, но с помощта на Фейсбук сигналите за злоупотреби стигат до него, а от там – в някои случаи и до ДАНС. \"Когато се залови такъв човек, незабавно трябва да бъде отстранен и вкаран в съдебен процес”, подчерта премиерът. И допълни: \"Със страдание чувам за всяка нова партия, събира се една мръсна пяна, да се очистиш от нея не е лесно\".\r\n\tПо темата с протестите в МВР и исканията за по-високи заплати и по-добри условия на труд, Бойко Борисов предпочете да спести директните отговори извън това, че \"естествено” иска работещите в сектора да получават по-добри заплати. Премиерът не отговори и на въпроса дали на пожарникарите се е наложило да си купят оборудване, дарено от Канада.\r\n\tЗа новата група за отвличания Борисов също нито потвърди, нито отрече, че има връзка между нея и арестите, извършени през уикенда. По думите му е била разбита \"сериозна група”, като МВР и прокуратурата дооформят документацията по разследването и утре ще бъде обявен резултатът. Заловените се занимавали \"с всичкото, което може да ви мине през акъла, сериозни хора”.", "date": "2017.09.18", "title": "Статистическата грешка в ГЕРБ: На 3000 ръководни кадри 5% са проблемни"}
{"url": "http://www.mediapool.bg/bulgaria-iska-ot-ek-evrostandart-za-kachestvoto-na-hranite-news269379.html", "text": "Декларация до Еврокомисията, Европарламента и Съвета на министрите по земеделие срещу двойния стандарт при храните в ЕС, подписаха в понеделник националният омбудсман Мая Манолова, земеделският министър Румен Порожанов, зам.-здравният министър Светлана Йорданова, седмина евродепутати, представители на браншови и не правителствени организации и български народни представители. Това стана по време на дискусия \"Европа на два стандарта при храните - защитени ли са правата на българските потребители“, а искането на българската държава за приемане на единен европейски стандарт за качеството на интернационалните марки хранителни продукти на различните европейски пазари ще бъде представено по време на изслушване по темата в Европейския парламент следващата седмица\r\n\t\"Наличието на двойни стандарти при храните е не само дискриминация, това е обида за българските граждани. Предлагането на храни от една и съща марка, от един и същи бранд, но с различни съставки и различно качество в различни точки на европейския пазар, е нарушение на равнопоставеността на европейските граждани, на техните права и подкопава самата идея за равенство в ЕС, особено, когато тези разлики са съпътствани с по-високи цени“, заяви Мая Манолова.\r\n\tТя представи изследване на детско пюре, млечен детски десерт, два сока и популярна газирана напитка, продавани у нас, което сочи по-некачествено съдържание на драстично по-високи цени в сравнение с Германия и Австрия.\r\n\t\"Най-малко 1 млн. евро се отпускат за финансиране на страни-членки, които да направят допълнителни тестове, определени изследвания или други нужни дейности, за да се уеднакви подходът при тестване на храните в ЕС“, посочи във видеообръщение към участниците в дискусията еврокомисарят по правосъдието и потребителите Вера Йоурова. Тя призова българските компетентни власти да кандидатстват за такива средства.\r\n\t\"Има забрана, която се отнася до безопасността, има забрана, която се отнася до етикетирането, до рекламирането, но няма забрана един и същи продукт под една и съща марка да има едно и също задължително съдържание до всички точки на общия европейския пазар. Така че ще настоявам за промяна в законодателството в тази посока“, заяви Манолова.\n\n\r\n\tТя допълни, че е необходим ясен механизъм за контрол, чрез единен европейски орган или мрежа от национални органи, както и да бъдат предвидени санкции за нарушителите.\r\n\tМинистърът на земеделието , храните и горите Румен Порожанов също смята, че само единна европейска регулация може да реши въпроса с двойното качество на храните.\r\n\t\"Темата не е нова, но през последните месеци набра инерция и започна да се приема много по-сериозно\", посочи той и припомни, че българската агенция по храните извърши проверка за двоен стандарт между продавани у нас и в други европейски държави конкретни продукти.\r\n\t\"Това, което тогава ни направи най-много впечатление при съпоставката на цените е, че има обезпокоителни завишения в някои от детските храни – около 100% и в шоколадовите изделия – между 30 и 70%. Безспорно не трябва да съществува двойно качество, но това законово не може да бъде уредено, без да има единна европейска регулация. Затова всяка една инициатива в тази посока показва солидарността на страните, които са потърпевши, защото имаме схема за различно третиране на потребителя и нелоялни търговски практики“, коментира Порожанов.", "date": "2017.09.18", "title": "България иска от ЕК евростандарт за качеството на храните"}
{"url": "http://www.mediapool.bg/petkova-lichno-shte-proveri-vaglishtnite-zapasi-na-rezervnite-moshtnosti-prez-zimata-news269375.html", "text": "\"Лично ще проверя запасите от въглища\", заяви енергийният министър Теменужка Петкова относно предстоящи през октомври проверки за готовността на въглищните централи, определени да поддържат студен резерв за нуждите на енергийната система, но в големия студ в средата на януари 2017 г. се оказа, че нямат достатъчно въглища и не успяха да изпълнят ангажиментите си и това наложи ограничаване на износа на ток от страната и на борсовата търговия с електроенергия.\r\n\tЗаради неосигурения студен резерв няколко ТЕЦ-а – основно на бизнесмена Христо Ковачки, бяха глобени с 3.6 млн. лв. Въпреки това, от централите му \"Бобов дол\", \"Марица 3\", Брикел\", както и топлофикациите в Русе и Перник отново ще бъде закупен разполагаем студен резерв, сочат резултатите от  на Електроенергийния системен оператор (ЕСО).\r\n\tВ понеделник министър Петкова предприе проверки за готовността на мрежовите оператори ЧЕЗ, ЕВН, \"Енерго-Про\" и държавния ЕСО за предстоящия зимен сезон. Инспекцията започна от модернизираната подстанция на ЕСО \"Червена могила“ край Радомир, на чиято територия работи международният електропровод 400 киловолта, осигуряващ връзка с електроенергийната система на Македония.\r\n\tОбект на проверката са техническото състояние и експлоатацията на енергийните обекти, материалните бази, както и техническото обезпечение на аварийните екипи. На територията на общината от началото на тази година са инвестирани близо 2 млн. лв. в изграждане и реконструкция на съоръжения средно и ниско напрежение, почистени са просеките около енергийните обекти, посочиха от енергийното министерство.", "date": "2017.09.18", "title": "Петкова лично ще провери въглищните запаси на резервните мощности през зимата"}
{"url": "http://www.mediapool.bg/germanska-natsionalisticheska-partiya-obyavi-che-islyamat-ne-e-savmestim-s-demokratsiyata-news269380.html", "text": "Дясната националистическа партия \"Алтернатива за Германия\" смята, че ислямът е несъвместим с демокрацията, заяви пред журналисти в Берлин един от лидерите й по-малко от седмица преди парламентарните избори, предадоха Асошиейтед прес и ДПА.\r\n\tСпоред Александер Гауланд \"ислямът е също и политическа доктрина\", която е \"несъвместима със свободния демократичен ред\", а разпространението му е \"непосредствена заплаха за вътрешния мир\" и затова няма място в Германия.\r\n\tПартията му е на прага да влезе за първи път в Бундестага, ако събере подкрепата на около 10 на сто от анкетираните избиратели. Основното предизборно послание на Гауланд е, че иска да предотврати \"ислямизацията на Германия\".\r\n\tТой се обяви също за задължителна регистрация на джамиите, за забрана на минаретата и на публичното свикване за молитва с мегафони от джамиите, за забрана на забрадките за жени на държавна служба и на учителки.", "date": "2017.09.18", "title": "Германска националистическа партия обяви, че ислямът не е съвместим с демокрацията"}
{"url": "http://www.mediapool.bg/varhovniyat-sad-v-irak-otmeni-vremenno-referenduma-za-irakski-kyurdistan-news269378.html", "text": "Върховният съд на Ирак временно отмени предвидения за 25 септември референдум за независимост на Иракски Кюрдистан, докато най-високата съдебна инстанция в страната не установи дали вотът е в съответствие с конституцията, предаде Франс прес.\r\n\t\"Върховният съд издаде заповед за временно спиране на процедурата по организирането на предвидения за 25 септември референдум, докато не разгледа получените жалби, в които се твърди, че допитването е противоконституционно\", се казва в комюнике на съдът.\r\n\tСпоред източник от парламента поне трима депутати са внесли жалби срещу референдума. Президентът на Иракски Кюрдистан Масуд Барзани подчерта, че резултатът от това допитване няма да доведе до незабавно обявяване на независимост, а по-скоро ще даде начало на \"сериозни дискусии с Багдад\" за \"уреждане на всички проблеми\".", "date": "2017.09.18", "title": "Върховният съд в Ирак отмени временно референдума за Иракски Кюрдистан"}
