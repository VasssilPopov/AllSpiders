{"url": "http://www.mediapool.bg/ksns-upravlyavashtite-boikotiraha-radev-i-bsp-za-antikoruptsiya-news270576.html", "text": "\"Поправителното\" заседание на Консултативния съвет по национална сигурност (КСНС), проведено успешно във вторник след  на предишното, очаквано приключи с несъгласие между президента и управляващите за задачите на бъдещото ново звено \"Антикорупция\" и кой да назначава неговия ръководител. Президентът Румен Радев и БСП са останали изолирани в искането си структурата, която ще се занимава с корупцията по върховете на властта, да може и да разследва, а не само да действа превантивно, както предвижда проекозаконът на правителството. Освен това управляващите не са съгласни шефът на \"Антикорупция\" да се назначава от президента – предложение на БСП, което се подкрепя от Радев.\r\n\tСъветът все пак формулира обща позиция за нуждата от нов подход, закони и механизми за по-ефикасна борба с корупцията по високите етажи на властта, които не е ясно кога и как ще се приложат.\r\n\tОчевидно мнозинството от участниците в КСНС са се обединили около тезата, че липсата на резултати в борбата с корупцията не е отсъствието на политическа воля.\r\n\tПри така създалата се ситуация по всичко личи, че управляващата коалиция ГЕРБ-\"Обединени патриоти\" ще прокара проекта си с голямо мнозинство, включващо подкрепата на ДПС, а евентуалният компромис би бил ръководителят на \"Антикорупция\" да се избира с две трети мнозинство от парламента и да се утвърждава с указ на президента, коментираха пред Mediapool източници от ГЕРБ. Ако Румен Радев върне кандидатурата, парламентът ще я прегласува и тогава вече държавният глава ще е длъжен да я утвърди.\r\n\t\n\n\r\n\t, обяви Радев след продължилото близо 4 часа заседание.\r\n\t, каза още Радев.\r\n\t\r\n\tСлед заседанието премиерът Бойко Борисов не говори пред медиите, но заместникът му в ГЕРБ Цветан Цветанов обясни, че предложенията на Радев как да се назначава председателя на бъдещото звено и дали да има разследващи функции са били подкрепени само от държавния глава и лидера на БСП Корнелия Нинова.\r\n\t, каза Цветанов. Той специално подчерта, че решенията се взимат от парламента.\r\n\tСпоред Корнелия Нинова заседанието на КСНС е показало, че . Тя добави, че президентът е предложил в този орган да има баланс на институциите, но и това предложение не е било прието.\r\n\t, заключи Нинова.\r\n\t\r\n\tСлед като миналото заседание на КСНС се провали заради отсъствие на министри и заради това, че част от управляващите си тръгнаха по средата, след като самият Борисов закъсня с час и половина за началото, сега беше формирана обща позиция, но само по принципни въпроси.\r\n\t“, заяви президентът.\r\n\tЧленовете на КСНС са се обединили около няколко предложения към изпълнителната и законодателната власт.\r\n\tЕдното е да бъдат приети промени в НК относно корупционните престъпления, за да бъдат обхванати адекватно формите на корупция не само в публичния, но и в частния сектор.\r\n\tДругото е Народното събрание да приеме нов закон за противодействие на корупцията, който да регламентира всеобхватни мерки, включващи превенцията, отнемането на незаконно придобитото имущество и своевременното разкриване и разследване на престъпления, свързани с корупционни прояви на лица, заемащи или заемали висши публични длъжности.\r\n\t“, обяви Радев.\r\n\t\r\n\tЛидерът на БСП Корнелия Нинова коментира от своя страна, че политическата класа няма истинско желание да се бори с корупцията, защото е част от нея.\r\n\tПо думите й президентът Румен Радев е предложил в общата декларация да се запише, че се създава нов и независим орган, който да се занимава с разследване на корупционни престъпления, но предложението е получило само два гласа – нейният и на държавния глава. Против са били останалите 12 участници в КСНС.\r\n\t, каза още Нинова.\r\n\t\r\n\tЛидерът на ДПС Мустафа Карадайъ каза, че КСНС не е имал идея да предрешава въпросите около новия антикорупционен орган, които ще се решат в парламента.\r\n\t\"Поставихме една тема, свързана с това, което виждаме последните седмици и месеци, оценката ни е, че демокрацията е в опасност, включително и свободата на словото\", каза Карадайъ.\r\n\tДПС е призовало за адекватни действия на отговорните институции и отговорните политици по този въпрос.\r\n\t\r\n\tРумен Радев отбеляза още, че на  за отбраната е имало смислен дебат и е бил постигнат консенсус, но той все още не е реализиран в конкретни политики и решения. Заради това Радев обяви, че няма да свиква ново заседание на КСНС докато не види, че се изпълняват решенията му.\r\n\t, каза президентът.\r\n\tЦветан Цветанов обаче отхвърли твърдението на Радев, че не се прави нищо по набелязаните мерки за отбраната. По думите му вече се обсъжда нова стратегия за националната сигурност и се правят разчети за увеличаване на средствата за сектора.", "date": "2017.10.17", "title": "КСНС: Управляващите бойкотираха Радев и БСП за \"Антикорупция\""}
{"url": "http://www.mediapool.bg/formulata-za-vtorata-pensiya-shte-e-yasna-do-dva-mesetsa-news270601.html", "text": "Концепцията за изплащането на т. нар. втора пенсия трябва да е ясна до два месеца, заяви във вторник социалният министър Бисер Петков. Той взе участие в конференцията \"Еволюция на пенсионните модели\", на която Mediapool е медиен партньор. Форумът е организиран от Българската асоциация на дружествата за допълнително пенсионно осигуряване (БАДДПО).\r\n\tВ средата на декември изтича срокът на работната група, която трябва да договори правилата за изплащане на втора пенсия. В последно време имаше съмнения, че тя ще успее да приключи работата си в срок.\r\n\tПрез пролетта на миналата година финансовият министър Владислав Горанов предложи плащането да е пожизнено и без наследяване, но след отпор от страна на пенсионните компании се отказа от промените.\r\n\tСпоред Стефани Пайе, анализатор от Организацията за икономическо сътрудничество и развитие, е добре осигурените във втория стълб да имат възможност за избор между различни продукти при пенсиониране. Хубаво е да има възможност за пожизнена пенсия, защото тя осигурява защита срещу \"риска\" от преживяване. В същото време може да се пристъпи и към смесен вариант, при който част от пенсията е срочна, например до навършване на 85-годишна възраст, а останалата по-малка сума е пожизнена.\r\n\tЕкспертът препоръча България да въведе възможността клиентите на частните фондове да могат да избират измежду различни инвестиционни портфейли в зависимост от жизнения цикъл, като за по-младите те обичайно са по-рискове и по-високодоходни, а за по-възрастните – обратното.\n\n\r\n\tСпоред Стефани Пайе от ОИСР въведената през 2015 г. у нас възможност за преместване на пенсионната партида от частен фонд в НОИ и обратно създава \"ненужна конкуренция\" между първия и втория стълб и не създава стабилност на правилата.\r\n\tОсвен това данъчните стимули за доброволно пенсионно осигуряване у нас не са достатъчно щедри в сравнение с международните практики, каза още Пайе.\r\n\tПо думите й в България трябва да се въведат по-сериозни изисквания за оповестяване на информация и такси, свързани с частното осигуряване. Според Пайе трябва да има симетричност в таксите, така че те да се удържат от осигурените при положителен резултат от инвестирането, но в същото време дружеството да връща част от таксата при загуба.\r\n\tСпоред Валдис Загорскис от Европейската комисия България е на второ място след Италия по най-кратък трудов стаж, изискуем при пенсиониране. Според него е необходимо обвързване на пенсионната възраст с продължителността на живота.\r\n\tВ частните пенсионни фондове у нас се осигуряват над 4.5 милиона души, а активите им са повече от 11.7 млрд. лв. По данни на БАДДПО от 1 януари 2002 г. до 30 юни 2017 г. пенсионните фондове са изплатили на осигурените лица или на техните наследници над 1 млрд. лв.", "date": "2017.10.17", "title": "Формулата за втората пенсия ще е ясна до два месеца"}
{"url": "http://www.mediapool.bg/portugaliya-e-v-natsionalen-traur-za-36-te-zhertvi-na-gorskite-pozhari-news270594.html", "text": "Португалия от днес е в тридневен национален траур в памет на загиналите в продължаващите горски пожари, съобщи Франс прес във вторник.\r\n\t \r\n\tПотвърдена е смъртта на 36 души. Ранените са 63, 16 от тях – тежко.\r\n\t \r\n\tОколо 3600 пожарникари се опитват да овладеят петнайсетината все още активни огнища в централната и северната част на страната.\r\n\t \n\n\r\n\tВ средата на юни в централната част на Португалия, в района на Педрогау Гранде, избухна голям горски пожар. Тогава загинаха 64 души, а 250 бяха ранени.", "date": "2017.10.17", "title": "Португалия е в национален траур за 36-те жертви на горските пожари"}
{"url": "http://www.mediapool.bg/bleda-svetlina-v-tunela-na-sadebnata-reforma-news270596.html", "text": "Правосъдният министър Цецка Цачева се  на спорен текст в Закона за съдебна власт, който създаваше възможност за безогледно отстраняване на неудобни съдии. Нейната реакция е по повод становището на Венецианската комисия за хода на съдебната реформа у нас, в което обаче се предлагат и други препоръки, засягащи властта на главния прокурор, към които Цачева не взима отношение.\r\n\tВъв вторник дойде и още една промяна – този път от Съдийската колегия в новия Висш съдебен съвет (ВСС), която реши, че шефовете на съдилищата нямат право на повече от два поредни мандата на ръководна позиция, без значение дали става дума за същия съд или няколко друг.\r\n\t\r\n\tДебатът бе провокиран от кандидатурата на Сунай Осман за председател на районния съд в Златоград. Съдия Осман вече бе изкарал два шефски мандата в Ардино и искаше да продължи кариерата си на ръководна позиция в най-близкото възможно населено място със съд. Изненадващо обаче Съдийската колегия го отряза и така обърна дългогодишната практика на съвета в това отношение.\r\n\tЗаради нарояването на т.нар. съдебна номенклатура, през 2004 г. в конституцията бе записано, че шефовете в съдебна система се назначават за срок от пет години с право на повторно назначаване. Досега ВСС тълкуваше превратно тази разпоредба. Кадровиците приемаха, че мандатите са ограничени до два само в рамките на един и същи съд. Ако някой изкара два мандата като шеф, примерно на Окръжен съд – Варна, то той после може веднага да оглави за трети път и четвърти път, друго съдилище - Апелативен съд – Варна. Така в системата продължи да възпроизвежда т.нар. \"вечни началници\". за тази практика е съдия Цветанчо Трифонов, който буквално през цялата си кариера е бил само началник. Той започва ударно кариерата си и почти от стажант в съда в Кнежа, е избран за него шеф. На този пост се задържа цели 19 години. После става шеф на съда в Козлодуй, а предишният ВСС го избра за втори шефски мандат там. Така Трифонов ще навърти 29 години началнически стаж в система и ще се пенсионира, без да е бил редови магистрат.\n\n\r\n\t е съдия Ванухи Аракелян, която стана председател на Окръжен съд – Варна през 2004 г. и от тогава досега досега е само шеф. Понастоящем е началник на апелативния съд в града.\r\n\tПоради тази практика Комисията за атестирането и конкурсите на ВСС прие за първи път, че конституцията не позволява три поредни председателски мандата. Въпреки протестите на шефа на Върховния административен съд (ВАС) Георги Колев, ВСС реши с 8 на 5 гласа, че съдия Сунай Осман няма как да оглави съда в Златоград.\r\n\t\r\n\tМеждувременно правосъдният министър изпрати писмо до парламента с искане за отмяна на последната поправка в съдебния закон, прокарана от ГЕРБ и \"Обединените патриоти\". Тя дава възможност на главния прокурор да иска отстраняване на магистрат при всяко повдигнато му обвинение за всяко умишлено престъпление от общ характер. Законът е написан така, че ВСС на практика не може да откаже искането на главния прокурор, което дава огромна власт в ръцете на един човек. Преди въвеждането на промяната магистратите се отстраняваха само ако са обвинени за престъпление, свързано с работата им.\r\n\tРевизията на закона създаде основателни притеснения, че магистратите могат да бъдат подлагани на сериозен натиск от прокуратурата, която би могла да повдига обвинение и да отстрани всеки неудобен съдия или прокурор.\r\n\tВ  по българската съдебна реформа Европейската комисия за демокрация чрез право (Венецианската комисия) обяви, че тази промяна в закона води до зависимост на съдиите от прокуратурата и е \"много опасна\".\r\n\tСпоред Венецианската комисия, в българската система \"повдигането на обвинения\" срещу лице често съответства на ранна фаза на досъдебното разследване. Чл. 230 въвежда задължение на Съдийската колегия на ВСС да отстранява съдията, в случай че обвинението е повдигнато от прокурор. Следователно прокурорите непряко получават правомощието да предприемат отстраняване на съдии за потенциално дълъг период от време въз основа на (сравнително) малко доказателства. Това може да бъде много опасно за независимостта на съдиите, се казва още в становището.\r\n\tПо този повод Цецка Цачева изпрати писмо до председателя на Народното събрание Димитър Главчев и председателя на правната комисия Данаил Кирилов с предложение за редакция на законовия текст.\r\n\tЦачева смята, че законът трябва да се промени и ВСС да има право на преценка дали да изпълни искането за отстраняване на магистрата. Преди това Министерството на правосъдието нямаше позиция по законодателната промяна. Не е ясно защо министерството не инициира необходимите поправки, а Цачева пише писма.\r\n\tВенецианската комисия има и други ключови искания към българските власти, но Цачева не взема отношение по тях, защото засягат правомощията на главния прокурор. Едното предложение на комисията е обвинител №1 да не може да се меси при избора на шефовете на върховните съдилища. Второто е да се създаде независима институция, която да може да разследва главния прокурор.\r\n\tВенецианската комисия е помощен орган на Съвета на Европа и е най-авторитетният орган в Европа в областта на конституционното право. Българските власти неотменно се допитват до нея по спорни въпроси, но всеки път възприемат препоръките избирателно, както стана преди две години с последните промени в конституцията.", "date": "2017.10.17", "title": "Бледа светлина в тунела на съдебната реформа"}
{"url": "http://www.mediapool.bg/podkrepyanite-ot-sasht-siriyski-buntovnitsi-sa-prevzeli-iztsyalo-rakka-news270598.html", "text": "Сирийските демократични сили (СДС) - съюз от кюрдски и арабски милиции, които се сражават срещу ИД в смятания доскоро за нейна \"столица\" град от юни.\r\n\t \r\n\tВъв вторник те са издигнали своя флаг в средата на градския стадион - последната позиция, държана от джихадистите, повечето от които са се предали.\r\n\t \r\n\tПо думите на бригадния генерал Талал Силло вече няма сражения на територията на града, в който преди повече от три години джихадистите провъзгласиха своя \"халифат\" и определиха Ракка за своя \"столица\".\n\n\r\n\t \r\n\tОфициалното съобщение за освобождаването на града ще бъде направено скоро, след като приключи прочистването от заложени мини и издирването на спящи клетки на екстремистката групировка, каза генералът.\r\n\t \r\n\tТой отбеляза, че вчера началникът на полицейските сили към СДС е загинал при експлозия на противопехотна мина в града.\r\n\t \r\n\tЗагубата на Ракка е голям удар за ИД, която постепенно губи територии в Ирак и Сирия, включително и втория по големина иракски град Мосул преди няколко месеца, коментира АП.\r\n\t \r\n\tВ Ракка десетки екстремисти, непожелали да се предадат, са оказвали последната си съпротива от градския стадион, който преди това групировката е ползвала като затвор.\r\n\t \r\n\tРано днес силите на СДС са превзели и болницата - друго последно убежище на бойци от ИД. Болничната сграда е изпълнявала и функцията на команден център на екстремистите.\r\n\t \r\n\tРойтерс цитира очевидци, според които бойци от милициите празнуват по улиците на освободения град, като скандират от превозните си средства победни лозунги. На стадиона и по улиците се развяват флаговете на СДС, кюрдската милиция \"Части за защита на народа\" и на женските отряди \"Части за защита на жените\".\r\n\t \r\n\tОт сградата на болницата в близост до стадиона е бил свален последният флаг на \"Ислямска държава\" в Ракка.\r\n\t \r\n\tВ началото на юни СДС, подкрепена от въздуха и на земята от специални части от оглавяваната от САЩ международна коалиция, започна битката за Ракка. Заключителният щурм започна в неделя, след като група сирийски джихадисти напусна града съгласно споразумение с местни старейшини, а в Ракка останаха към 300 бойци на ИД да бранят последните позиции.", "date": "2017.10.17", "title": "Подкрепяните от САЩ сирийски бунтовници са превзели изцяло Ракка"}
{"url": "http://www.mediapool.bg/ispanski-iztrebitel-se-e-razbil-pri-izlitane-ot-bazata-si-pilotat-e-zaginal-news270597.html", "text": "Испански изтребител Ф-18 се е разбил при излитане от базата Торехон де Ардос, близо до Мадрид. Пилотът е загинал, съобщи министерството на отбраната, цитирано от световните агенции.\r\n\t \r\n\tТова е втората катастрофа с испански военен самолет за по-малко от една седмица.\r\n\t \r\n\tИзтребител \"Юрофайтър\" падна в четвъртък при приземяване в база на ВВС на 300 км от Мадрид на връщане от участие в парада по случай националния празник на Испания.", "date": "2017.10.17", "title": "Испански изтребител се е разбил при излитане от базата си, пилотът е загинал"}
{"url": "http://www.mediapool.bg/osvezhavane-na-dve-treti-ot-ndk-za-45-mln-lv-news270602.html", "text": "Такъв разговор проведоха портиерите на вход А4 – основният в момента за достъп до НДК (централният вход е затворен, заради ремонта на площада пред него), докато журналистите се събираха за първата обиколка в НДК по време на ремонта.\r\n\tДрастична промяна във вътрешния интериор на двореца няма. Пипано е внимателно с цел да се съхрани автентичният интериор. Подменени са настилки, част от тавани и осветление. Подменени са инсталации.\r\n\tЖурналистическият тур се проведе във вторник, 17 октомври, с идея да се демонстрира напредъкът по ремонта на НДК за европредседателството след скандалите около смяната на предишния директор на двореца Мирослав Боршош. През юли отговарящият за европредседателството министър Лиляна Павлова уволни Боршош заради нарушения и проблеми около ремонта на сградата, но веднага след това премиерът Бойко Борисов го възстанови на поста, отне НДК от Павлова и го прехвърли към министъра на културата Боил Банов. Впоследствие обаче , след като прокуратурата го обвини за  Няма информация докъде е стигнало разследването.\r\n\tДо момента министър Банов избягва каквито и да изявления или интервюта във връзка с Националния дворец на културата (НДК), който ще бъде основната сцена на първото българското европредседателство в периода януари – юни 2018 г. За обновяването на сградата, строена в \"разцвета\" на социализма в края на 70-те и началото на 80-те години, правителството отпусна на два пъти общо 45 млн. лв. От тях към момента са изразходвани 20 млн. лв., а остатъкът се държи по специална сметка, каза Ангел Митев, изпълнителен директор на НДК.\r\n\tСъс средствата не се прави основен ремонт на цялата сграда, а на малко над две трети от нея. Около 30% от вътрешното пространство няма да бъде ремонтирано, уточни Митев. Разгърната застроена площ на НДК е около 123 хил. кв.м. Ремонт например няма да се прави на най-голямата зала 1, където обикновено се провеждат концерти, а БСП си прави конгресите.\r\n\tПо думите на изпълнителния директор, ремонтът на НДК е на финалната права, но има още довършителни работи. \"До 1 декември всичко ще бъде изпълнено\", обеща той.\r\n\t по предложение на министъра на културата Боил Банов, който стана принципал на НДК, след като дворецът през последните години мина последователно през няколко министерства – на финансите, на културата, под шапката на вицепремиера по еврофондовете, на министъра на европредседателството, за да се върне отново към МК след скандал за източването на НДК по време на управлението на Мирослав Боршош.\r\n\tПо време на европредседателството се очаква да бъдат организирани около 300 срещи, от които около 250 в НДК, а 30 ще бъдат на най-високо ниво, показва графикът на министерството, оглавявано от Лиляна Павлова. Срещата на върха, която ще събере лидерите на ЕС и Западните Балкани в София, е насрочена за месец май.\r\n\tТова е стратегическа инвестиция в основна сграда на столицата, която ще позволи на НДК да се превърне в лидер за конгресен и културен туризъм не само на Балканите, а защо не и в Европа, каза Борислав Велков, председател на борда на директорите на НДК.\n\n\r\n\tЗала 3, на последния седми етаж, ще бъде основното място за срещите на европейските ръководители и чиновници.\r\n\tВътрешната й архитектура не е променяна, а само интериорът. Поставен е нов окачен таван, направен е двоен под, в който са вградени всички комуникации, поставен е и нов син мокет (цветът на ЕС), подменена е и ламперията.\r\n\tЗалата разполага с изцяло подновена отоплителна и вентилационна система, както и ново осветление с BMS-управление.\r\n\tПреводаческите кабини вече са доставени и са минали успешно първата проверка от Брюксел, каза Ангел Митев. От тях осем ще бъдат постоянно в зала 3, а 20 кабини са мобилни, за да могат да се местят при събития в другите зали.\r\n\tТова, което остава да се довърши в основната зала, е монтирането на системите за сигурност и мебелите, които ще пристигнат до седмица. В центъра ще бъде разположена дъговидна маса, около която ще се събират евролидерите.\r\n\tКапацитетът на залата е за около 1500 – 2000 души за едно събитие. Очакванията са на работните срещи в зала 3 да се събират около 250 – 300 души, каза Митев.\r\n\tКухнята и ресторантът в съседство до залата са основно ремонтирани (те не бяха показани).\r\n\tТерасите, от които се открива панорамна гледка към София, са с нова хидроизолация и настилка, за която производителите дават гаранция до 20 години, отбеляза Митев.\r\n\tОсновен ремонт на интериора е направен и на зали 7, 8, 9 и 10, които се намират на петия етаж. Те ще бъдат мултифункционални и в тях ще се провеждат работни и неформални срещи, каза Борислав Велков.\r\n\tЗала 10, която е предвидена за заседанията на официалните лица, е с нов таван в овална форма, с нова система за климатизация и осветление. В момента там се монтират системите за сигурност.\r\n\tВ залите 7, 8 и 9 основните строително -монтажни дейности са приключили – таванът е пребоядисан, сменени са настилките и лампериите.\r\n\tВъв фоайетата зелените фаянсови плочки са подменени с гранитогрес (около 14 000 кв. м), който наподобява мрамор и се слива с мраморното стълбище, което си е в стария вид. Сменени са и значителна част от мокетите.\r\n\tЗа сигурността на европейските лидери и администрацията, в НДК са монтирани 400 камери.\r\n\tЖурналистите не видяха бъдещия международен пресцентър. Причината беше, че ремонтът в зала 6 (където обикновено се правят конференциите на партиите след избори), фоайетата и кабинетите около нея все още продължава. В момента се работи по окачените тавани и настилки, поставя се ново осветление, окабелява се за нова озвучителна и конферентна техника. Изгражда се и нова дигитална телевизионна инфраструктура.\r\n\tТоалетните, които трябва да бъдат изпълнени с най-висок клас фаянс и обзавеждане, съгласно условията в обществената поръчка, също все още не са готови и не бяха показани.\r\n\tПродължава да се работи и по основния вход на делегатите (А4 откъм бул.\"Витоша\"). Ремонтира се и зоната пред входа за премиери и президенти на председателството (А6). Там също ще има нова хидроизолация и нови настилки.\r\n\tПредвидена е и подмяната на 6 асансьора. Тече ремонтът на 15 климатични камери, а нови четири ще бъдат пуснати в експлоатация до 15 ноември. Очакванията са това значително да подобри климатизацията на сградата.\r\n\tПлан-графикът предвижда до 15 ноември строително-монтажните работи да са приключили. След това предстои един месец за тестване на системите, каза Ангел Митев.\r\n\tПо думите му в този период трябва да бъдат реставрирани и около 80-те произведения на изкуството, които се намират в НДК, при необходимост. Тяхната стойност се оценява на около 150 млн. лв.\r\n\tЗа да не се повредят по време на строителните дейности, те са опаковани. Евентуалната им реставрация ще бъде направена от самите автори или под тяхно ръководство, каза Ангел Митев.\r\n\t\r\n\tРемонтът на НДК не пречи някои от площите да продължат активно да се ползват за културни събития и изложения. В сряда например се открива най-голямото изложение за строителство и обзавеждане \"Стройко\".\r\n\tНяма как, трябва да има отнякъде приходи, защото НДК е на самоиздръжка, каза Борислав Велков. По думите му няма забавено плащане на заплати на служителите на НДК, а единствено отложени плащания за електроенергия.\r\n\tНовото ръководство на НДК е подготвило бизнес план за 2018 г. При управлението на Боршош такъв не е имало. Заложено е увеличаване на приходите и намаляване на разходите, за да може НДК да се самоиздържа, коментира Велков.\r\n\tПо думите му една от мерките предвижда вдигането на наемите за изложбена площ, които не са променяни от 2011 г. Неотдавна участници в предстоящото изложение \"Книгомания\" се оплакаха от планирано повишение на наемите от 7 на 10 лв./кв.м. Това е само оферта и все още не е окончателно решение, уточни Ангел Митев.\r\n\tУспоредно с обновяването на вътрешното пространство на НДК, върви ремонт и около сградата, извършван от Столична община. За това се наливат други 5 млн. лв.\r\n\tПлощад \"България\" пред централния вход на НДК е затворен, тъй като е в ремонт.\r\n\tОсвен него се оформя и освободеното пространство на демонтирания паметник \"13 века България\". Изгражда се постамент, на който да бъде поставен лъвът от мемориала на Първи и Шести пехотен полк.\r\n\tВ момента бронзовият лъв се реставрира от екип на Музея за история на София и трябва да бъде върнат на оригиналното си място до 1 ноември, е посочено на информационната табела на обекта.\r\n\tЛъвът и плочите, на които са изписани имената на около 3000 войници от двата пехотни полка, са демонтирани през 1977 г., за да бъдат изградени НДК и паметника \"1300 години България\". Оттогава се съхраняват в Националния военноисторически музей.", "date": "2017.10.17", "title": "Освежаване на две трети от НДК за 45 млн. лв."}
{"url": "http://www.mediapool.bg/aezh-bulgaria-politikat-ohranyava-vhoda-i-izhoda-na-mediite-u-nas-news270604.html", "text": "Политикът се завръща като главен \"телохранител\" на информацията в българските медии. Той стои на входа и на изхода на редакциите, контролира и се намесва в журналистическото съдържание. Ако през 2015 г. тази \"главна роля\" изпълняваха рекламни отдели в редакциите и икономически фактори от различни сфери, през 2017 г. цензурата на политическата и институционалната власт се завръща с богат репертоар от инструменти за влияние. Това са част от изводите на четвъртото тематично онлайн изследване за свободата на словото в България, направено от Асоциацията на европейските журналисти – България (АЕЖ-България) и представено във вторник.\r\n\tПрез 2017 г. в изследването, което има национален обхват без да е представително, взеха участие рекорден брой от 200 журналисти. Анкетата е направена в периода май-юни и дава обща картина на медийната среда в България, независимостта и условията на работа, проблемни области като вътрешен и външен за медиите натиск, автоцензура, условия на труд. Статистическата обработка на данните е на агенция \"Алфа рисърч\".\r\n\tАнкетата на АЕЖ-България показва, че през 2017 г. се завръщат пълзящата несигурност и надигащата се тревога в общото усещане за несвобода сред българските журналисти. В допитването 42.4% от журналистите оценяват свободата на словото в България като \"лоша\", 27.8% дават оценка \"много лоша\", \"задоволителна\" – 25.3%, а \"добра\" – 4.5%. Спрямо изследването на АЕЖ-България от 2015 г., тази година общата оценка за свободата на словото е с негативна промяна.\r\n\t\r\n\t\"Културата на натиска\" вече е част от ежедневието на българския журналист. Общото усещане за влияние отвън или върху работата е обезпокоително непроменена за последните две години – двама от всеки трима от участниците в анкетата заявяват, че знаят за случаи на оказван натиск върху техен колега. А 92% вярват, че намесата върху работата на журналистите е често срещано явление.\n\n\r\n\tНаблюдава се активизиране на богат инструментариум от заплахи, изнудване, разпространение на клевети, тормоз, чрез който политици, държавни и общински институции влияят доминиращо върху вземането на редакционните решения.\r\n\tНад 75% от участниците в проучването посочват политическия натиск като най-често разпространен в българските медии, следван от икономическия (61.6 %), натиска от рекламодатели (58.1 %), административния натиск на държавно и общинско ниво (43.0 %) и заплахите от криминални групировки (13.1 %).\r\n\tСред формите на натиск върху журналистическата работа на преден план излизат разпространението на клевети, посочено от над 41 % от респондентите, изнудването (35.9 %) и съдебното преследване (29.3 %). Онлайн тормозът, посочен от над 11 % от журналистите, включили се в анкетата, се нарежда до физическите заплахи, на които са били обект 13.1 % от анкетираните.\r\n\t\"Тази година за първи път питаме журналистите как им се отразява т.нар .култура на натиск, която изпъква като устойчива тенденция във всички проучвания през годините. Резултатът е, че една четвърт от респондентите казват, че отровната среда, в която работят, влияе на здравето им\", коментира Мария Черешева, зам.-председател на АЕЖ-България.\r\n\t\r\n\tДанните за 2017 г. показват натрупване на притеснения, че различните форми на натиск водят до \"психологически и здравни проблеми за 23.7% от журналистите. Мнозинството (57 %) от анкетираните журналисти са на мнение, че всичко това води до загуба на интерес към журналистическата професия, като същевременно 49 % смятат, че натискът прави журналистите по-предпазливи.\r\n\tВ рамките на вътрешно редакционната среда медийните собственици традиционно се посочват за водещи източници в намеса в редакционното съдържание и натиск върху журналистите.\r\n\t\"Собственикът\" е следван от редактора, а \"рекламният отдел\" за поредна година получава важна роля в определяне на медийното съдържание. В сравнение с 2015 г. обаче се наблюдава отдръпване от тази тенденция. Ако преди две години 35% от анкетираните журналисти посочваха по-голямата роля на \"диктата\" на рекламния отдел, през 2017 г. този отговор е отбелязан от близо 25 на сто от участниците в допитването. Това обаче не го прави по-малко влиятелен. Някои от участниците в анкетата отговарят допълнително, че и трита варианта се случват непрекъснато, други посочват като форма на натиск \"изолация от страна на колегията като белязан неудобен и последващо уволнение без предупреждение като неудобен\".\r\n\t\r\n\tОтговорите в допитването изграждат същинска \"класификация на страха\". Тя започва от заплаха или директно уволнение, преминава през \"икономически санкции\", \"използване на репресивния апарат\" (данъчни проверки), икономически глоби и спиране на реклами, до \"кражби и злоумишлени вреди на автомобила ми\".\r\n\tКонцентрацията на медийната среда в София продължава и със същата степен като предходни години намалява присъствието на регионалната журналистика. Тенденция е журналистите често да сменят работното място заради нестабилността на медийния пазар. Това засилва професионалните автоимунни рефлексии на автоцензурата.\r\n\t\r\n\t\r\n\t \r\n\t---------------\r\n\tThis publication has been produced within the partnership with Osservatorio Balcani e Caucaso for the European Centre for Press and Media Freedom (ECPMF), co-funded by the European Commission. The contents of this publication are the sole responsibility of media partner Mediapool.bg and can in no way be taken to reflect the views of the European Union.", "date": "2017.10.17", "title": "АЕЖ-България: Политикът \"охранява\" входа и изхода на медиите у нас"}
{"url": "http://www.mediapool.bg/ot-haider-do-shtrahe---avstriyskata-partiya-na-svobodata-si-izgrazhda-poryadachen-obraz-news270599.html", "text": "Крайнодясната Австрийска партия на свободата (АПС), основана от някогашни нацисти преди шест десетилетия, отдавна не е в политическата периферия, а се утвърждава като партия от основното течение, която сега може да се завърне на власт след силно представяне на изборите в неделя.\r\n\t \r\n\tАнтиимигрантската и антиислямска партия често е свързвана в чужбина със своя бивш лидер Йорг Хайдер, известен с провокативния си стил, който възхваляваше трудовите политики на Хитлер.\r\n\t \r\n\tНо под ръководството на Хайнц-Кристиан Щрахе, който е неин лидер след отстраняването на Хайдер през 2005 г., АПС има широка подкрепа в Австрия. Тя водеше в социологическите проучвания месеци наред, преди Себастиан Курц да оглави консервативната Австрийска народна партия (АНП) през май и да я изведе до победа на парламентарните избори в неделя.\r\n\t \r\n\tКурц още не е казал кой е предпочитаният от него коалиционен партньор, но АПС спокойно може да се превърне в ключов фактор за властта.\r\n\t \r\n\tАПС, участник в управлението в две провинциални и няколко местни правителства, казва, че Курц си е присвоил нейната твърдолинейна позиция за имиграцията и намаляването на социалните помощи за чужденците.\r\n\t \n\n\r\n\t\"Едно нещо е ясно: почти 60 процента от австрийското население гласува за програмата на АПС\", каза Щрахе, след като спечели повече от една четвърт от гласовете срещу 32 процента за консерваторите, както показаха прогнозните резултати.\r\n\t \r\n\tПредставянето на АПС тревожи левите и либералните австрийци, някои от партньорите на страната в Европейския съюз, включително германската канцлерка Ангела Меркел, и Световния еврейски конгрес, въпреки че партията днес отрича да е антисемитска или против ЕС.\r\n\t \r\n\t\"АПС днес е много по-радикална, отколкото когато за последно влезе в управлението с АНП през 2000 г., но тъй като обществото като цяло се измества надясно, това не е толкова очевидно\", каза анализаторът Андреас Пехам от Центъра за документиране на австрийската съпротива, който изследва крайната десница.\r\n\t \r\n\tПрез 2000 г. ЕС наложи санкции на Австрия заради включването на АПС в правителството.\r\n\tПодобна стъпка изглежда малко вероятна днес, като се имат предвид популистките движения в Европа, които тласнаха Великобритания към излизане от ЕС и доведоха до влизане на крайнодясна партия - \"Алтернатива за Германия\" - в германския парламент.\r\n\t \r\n\tВ понеделник лидерът на \"Алтернатива за Германия\" Йорг Мойтен приветства резултата на АПС, като каза: \"От европейските партии АПС определено е най-близката до нас.\"Против имигрантите\r\n\t \r\n\tПодобно на \"Алтернатива за Германия\" на изборите в Германия на 24 септември, АПС се възползва от тревогата на обществото от големия приток на предимно мюсюлмански мигранти и кандидати за убежище в Европа. Австрия прие през 2015 г. кандидати за убежище, равняващи се на около 1 процент от нейното население, което засили подкрепата за АПС дори сред отдавнашни имигранти.\r\n\t \r\n\t\"АПС се концентрира върху политиката за даване на убежище, а не върху чужденците\", смята 51-годишната медицинска сестра Маргарете Шрамек, която заяви, че много от нейните приятели от Полша и бивша Югославия също са гласували за крайната десница на изборите в неделя.\r\n\t \r\n\t\"Не можете да отхвърляте хората. Това, че някой гласува за АПС, не значи, че е нацист\", каза Шрамек.\r\n\t \r\n\tЩрахе от години работи за пренасочването на фокуса на партията от широко ксенофобски към яростно анти-ислямски. \"Не всички мюсюлмани са терористи, но почти всички терористи в Европа през изминалите години са били радикални ислямисти\", каза той.\r\n\t \r\n\tЩрахе настоява, че антисемитите нямат място в днешната АПС - рутинна практика е от партията да бъдат изключвани членове, прекрачващи границата. Той е посещавал паметника на Холокоста \"Яд Вашем\" в Ерусалим и е определял антисемитизма като престъпление.\r\n\t \r\n\tАПС се представя като единствената алтернатива на здраво установения дуопол на социалдемократите и консерваторите и ги заклеймява като привърженици на елитарността, които не искат да налагат реформи.\r\n\t \r\n\tАПС, която умело си служи със социалните медии, почти постигна избирането на своя кандидат за президент на Австрия миналата година, но загуби част от своята привлекателност, след като 31-годишният Курц оглави АНП.\r\n\t \r\n\tСпоред социологическите проучвания масата на поддръжниците на АПС, която до 1986 г. беше предимно от селските райони, значително се е променила. Подобно на други популистки партии в Европа, тя успява да мобилизира не толкова високо образовани по-млади избиратели, които се чувстват изоставени от глобализацията.\r\n\t \r\n\tПозицията на АПС към Европейския съюз често се променя. Нейните депутати гласуваха против присъединяването към ЕС на референдум през 1994 г. и предложиха да бъде произведен референдум за това дали Австрия да продължи своето членство, след като миналата година Великобритания гласува за напускане.\r\n\t \r\n\tОттогава обаче партията ограничава реториката си срещу ЕС и сега твърди, че е проевропейски настроена, но иска Брюксел да върне повече правомощия на държавите членки.\r\n\t \r\n\t\"Тя (АПС) няма интерес да води политика против ЕС в средносрочен план\", каза политическият анализатор Петер Филцмайер. \"Тя знае, че не би получила каквато и да е подкрепа за това в Австрия, и няма интерес да бъде демонизирана в международен план.\"", "date": "2017.10.17", "title": "От Хайдер до Щрахе - Австрийската партия на свободата си изгражда порядъчен образ"}
{"url": "http://www.mediapool.bg/kitaiskiyat-prezident-iska-da-vleze-v-istoriyata-na-kkp-no-badeshteto-mozhe-da-obarka-planovete-mu-news270605.html", "text": "През петте години откакто стана президент на Китай, Си Цзинпин изненадва наблюдателите, предизвиквайки както възхищение, така и презрение у чуждестранните лидери със способността си бързо да укрепва властта си.\r\n\tТой пое контрола над различни икономически отрасли, изземвайки власт от своя държавен съвет и премиер. Критици казват, че се е възползвал от широкообхватна антикорупционна кампания, за да извърши чистка сред политическите си опоненти.\r\n\tТой също така разби старите фракции в Комунистическата партия и изгради своя, като запълни институциите със стари колеги и приятели. Той преструктурира армията и втвърди контрола над медиите и съда.\r\n\tМиналата есен партията се обедини около него и го определи като \"основен лидер\", престижна титла, отредена преди това само на Мао Цзедун, Дън Сяопин и Цзян Цзъмин.\r\n\tСи \"опроверга широко разпространеното схващане, че епохата на лидера със силна ръка в Китай е приключила\", пише Ричард Макгрегър от австралийския мозъчен тръст \"Институт Лоуи\".\n\n\r\n\tОчаква се на 19-ия Конгрес на Китайската комунистическа партия, който започва на 18 октомври в Пекин, той да издигна и укрепи статута си, първо като вгради политическите си теории в партийния устав, а след това като вкара още свои приятели в ръководния орган на партията - Постоянния комитет на Политбюро.\r\n\tТакива конгреси се провеждат само веднъж на пет години и на тях се определя бъдещото ръководство на втората по големина световна икономика.\r\n\tКонгресът ще отбележи началото на втория мандат на Си и промените в състава на ръководния елит на страната. Той може да даде и някои сигнали за бъдещата социална, икономическа и външна политика.\r\n\tКонгресът привлича международно внимание, защото \"е много загадъчен!\", казва политическият анализатор Дън Юйвън. \"Никой не различава ясно какво се случва в този тесен кръг\", добавя той.\r\n\tЗадкулисните сделки на ККП обаче сега са по-важни от всякога за света, казват анализаторите, защото при управлението на Си партията, а не държавата, армията или пазарите, държи твърдо под контрол курса, по който е поел Китай.\r\n\tАко политическите теории на Си бъдат добавени - с неговото име - в партийния устав, това ще го постави редом с двамата велики водачи на страната: Мао, който основа съвременния Китай, и Дън, който отвори пазарите й. Политическата мисъл на Си обаче трудно се поддава на описание.\r\n\t\"Си Цзинпин не е интелектуалец, той не е идеолог или политически стратег като Дън Сяопин или Мао Цзедун\", казва Уили Лам, преподавател в Китайския университет на Хонконг.\r\n\t\"Китайската мечта\" на Си се корени в едно клише, а неговите \"Четири основополагащи принципа\" - за обхватно изграждане на благоденстващо общество, насърчаване на икономически реформи, налагане на върховенството на закона и строго управление на партията - са издигнати от други лидери, казва Лам.\r\n\tИдеологията на Си е съставена от три елемента, казва Чжао Суйшън, който преподава китайска политика в университета в Денвър: първо, изкореняването на бедността; второ, изграждането на Китай като световна свръхсила; и трето, получаване на вярност към партията и самия него. Концепциите може да се обобщят като комунизъм, национализъм и дисциплина.\r\n\tЗа тази цел Си прилага антикорупционна кампания, в която до момента са наказани над 1,3 милион официални лица, както сред \"тигрите\" по високите етажи на партията, така и сред \"мухите\" в административните й низини.\r\n\tКритици казват, че Си е използвал тази кампания, за да отстрани потенциални съперници като Сун Чжънцай, бивш партиен секретар от Чунцин, който преди време бе смятан за потенциалния приемник на Си. Миналия месец срещу Сун започна разследване за \"тежки нарушения на дисциплината\" и той бе заменен от протежето на Си Чън Минър, който може да влезе и в Политбюрото.\r\n\tПонеже Си бързо разби конкурентните фракции в партията и подсили своята, предизвикателствата към управлението му са редки, но амбициите му все пак може да се сблъскат със спънки от бюрократи на по-ниски нива, които се боят за безопасността си и поради това не са склонни да прилагат мащабни реформи, казва Чжао. Много интелектуалци също недоволстват от крутите му мерки.\r\n\tОчаква се също Си да наруши традицията и да не избере бъдещ лидер по време на конгреса. Някои смятат, че той възнамерява да управлява по-дълго от обичайните два мандата.\r\n\tГолемият въпрос обаче е какво ще прави Си през втория си мандат, след като натрупа толкова много власт.\r\n\t\"Дали планира да стане диктатор или иска да използва властта си, за да осъществи идеите и политиката си?\", пита Чжао.\r\n\tКитайската икономика е застрашена от увеличаващия се дълг и забавянето на растежа и Си е критикуван, че занемарява амбициозните си планове за реформи, като подкрепя нископроизводителни държавни фирми и ограничава частния сектор.\r\n\tКритиките срещу китайското правителство са по-специално за това, че то не допуска пазарите да играят по-силна роля, въпреки обещанието си да го направи.\r\n\tЛам казва, че Си няма да отпусне хватката си над икономиката или армията, защото смята, че именно тези грешки са довели до разпада на Съветския съюз.\r\n\t\"Водещият приоритет на Си Цзинпин ще продължи да е запазването на статута на ККП, която нарича вечната управляваща партия на Китай, както и, разбира се, на собствения му статут на вечен лидер на Китай\", казва Лам.", "date": "2017.10.17", "title": "Китайският президент иска да влезе в историята на ККП, но бъдещето може да обърка  плановете му"}
{"url": "http://www.mediapool.bg/kmetovete-na-radnevo-i-na-selo-ot-obshtinata-se-okazaha-sapruzi-news270603.html", "text": "Кмет на общински център и кметски наместник от същата община са в съпруженски отношения. Ситуацията е възникнала след избирането на кмета на последните местни избори през 2015 г. Кметският наместник е назначен преди това.\r\n\tПо този повод Антикорупционният фонд е сезирал Комисията за предотвратяване и установяване на конфликт на интереси (КПУКИ) за потенциален конфликт на интереси, .\r\n\t\"Законодателството в случая е категорично, че лице, заемащо публична длъжност, няма право да изпълнява контролни или разследващи функции или да налага санкции в частен интерес при положение, че именно кметът е работодател и ръководител на кметските наместници\", се казва в изпратения до комисията правен анализ на ситуацията.\r\n\tВ правомощията на кмета е решението дали едно лице ще продължи да осъществява функциите си на кметски наместник или ще бъде освободено от заеманата длъжност, посочват от фонда.\r\n\tСпоред закона за местното самоуправление кметските наместници продължават да изпълняват функциите си и след изтичане на срока на мандата до освобождаването им от новоизбрания кмет на общината. Те могат да бъдат освободени предсрочно без предизвестие от кмета на общината.\r\n\tАнтикорупционният фонд смята важно да се изясни дали в тази ситуация кметът на общината не действа в конфликт на интереси по отношение на свързаното с него лице.\n\n\r\n\tПроверката на юристите от правния център установи също, че според публикуваните на интернет страницата на общината декларации, единият от двамата съпрузи не е декларирал възникналата ситуация след местните избори, което е директно нарушение на закона и подлежи на санкция.\r\n\tЗаради етичните правила на фонда имената на кмета и кметския наместник, живеещи на съпружески начала, не се съобщават до приключване на проверката.\r\n\tПо-късно в парламента депутатът от БСП  даде пример как едно семейство си разпределя държавни и общински пари.\r\n\t\"Кметът на община Раднево - г-н Тенев назначава жена си за кметски наместник в село Ресиманово. Как ви звучи това кметът и кметският наместник да седят, да си пият кафето и да разпределят държавни и общински пари\", попита Стойнев.\r\n\tТеньо Тенев е избран за  като кандидат на ГЕРБ на изборите през 2015 г. По професия е ветеринарен лекар. Женен е за Светла Тенева, която е  в община Раднево от 2002 г. Кметът на Раднево също е бил кметски наместник на село Рисиманово в периода от 1999 г. до 15 май 2000 г., става ясно от сайта на общината.\r\n\tТеньо и Светла Теневи не бяха открити за коментар.", "date": "2017.10.17", "title": "Кметовете на Раднево и на село от общината се оказаха съпрузи"}
{"url": "http://www.mediapool.bg/okolo-30-ot-detsata-v-tsentrovete-za-migranti-hodyat-na-uchilishte-news270606.html", "text": "Едва около 30 на сто от децата в центровете за бежанци у нас са записани в училище. Основните пречки пред включването им в образователното система са езиковата бариера и нежеланието на децата и родителите да останат за дълго в България. Това стана ясно по време на конференция за обучението на децата мигранти, организирана от Синдиката на българските учители.\r\n\tВ центровете за мигранти у нас по последни данни има 359 деца в предучилищна и училищна възраст. От тях в училище в началото на тази учебна година са записани 112 деца, обясни зам.-министърът на образованието Деница Сачева. Тя добави, че към момента 10 от записаните вече не посещават часовете, тъй като са напуснали страната. За сметка на това има нови 16 молби за постъпване в училище.\r\n\tДанните са променливи, тъй като в центровете за мигранти постоянно постъпват нови деца, а други напускат. Най-много деца в училищна и предучилищна възраст има в центъра в Харманли - 118, като от тях занятия посещават едва 30. Нито едно дете от настанените в Пъстрогор 14 не ходи на училище.\r\n\tОсновна пречка за включването на децата в образователната система е нежеланието им да останат за дълго в България. Повечето от тях търсят възможност да напуснат страната и да се установят в Западна Европа. За това и нямат желание да учат български - условие да се интегрират по-добре в училище. Според председателя на Съюза на българските учители Янка Такева езиковата бариера е трудно преодолима и Държавната агенция за бежанците трябва да помага на учителите в комуникацията с децата, като осигурява преводачи от майчиния език на децата. Повечето от тях идват от Афганистан, Ирак и Сирия.\r\n\tДруга спънка пред интегрирането им в образователната система е липсата на съдействие от страна на родителите. Отпор обикновено има и от местната общност.\n\n\r\n\t\"Профилът на мигрантите се променя. В момента голяма част от възрастните дори нямат основно образование. Това е сериозно предизвикателство. Още повече, че в България имаме вече няколко поколения неграмотни\", коментира зам.-министър Сачев.\r\n\tСпоред нея е необходима информационна кампания за преодоляване на страховете от чужденците. Сачева добави, че вече е готов проект на програма за изучаване на български език като чужд, която ще се използва при обучението на децата мигранти. Интеграцията им може да бъде подпомогната и по няколко проекта. Единият е за обучение на образователни медиатори, които да се намесват при конфликтни ситуации в училище. Освен това със средства от норвежкото правителство ще се прави и центъра за непридружени деца мигранти. По данни на Държавната агенция за бежанците от началото на годината до края на септември са регистрирани 370 деца, които пътуват без възрастен близък.", "date": "2017.10.17", "title": "Около 30% от децата в центровете за мигранти ходят на училище"}
{"url": "http://www.mediapool.bg/zdravnata-kasa-si-glasuva-400-mln-leva-uvelichenie-na-byudzheta-dogodina-news270595.html", "text": "Бюджетът на Националната здравно-осигурителна каса (НЗОК) за догодина да се увеличи с 407 милиона лева и така фондът да разчита на 3.8 млрд. лева през 2018 година. Това реши Надзорният съвет на институцията късно в понеделник. Проектът на надзора не е окончателен и предстои той да бъде внесен от министъра на здравеопазването в Министерството на финансите за съгласуване, след което да бъде одобрен от Министерския съвет и внесен в парламента.\r\n\tЗдравният министър Николай Петров коментира във вторник, че \"има предварителни уверения, че ще има сериозно увеличение на бюджета на НЗОК догодина\", но не уточни дали касата ще получи исканото увеличение. Предишни години Министерството на финансите е ревизирало предложения от касата проект.\r\n\tПредложената сума за болнична помощ е 1.802 млрд. лева, което е с около 350 млн. лева над заложеното в тазгодишния бюджет, като трябва да се има предвид обаче, че тази година болниците ще получат и част от резерва на касата от 340 млн. лева. Бюджетът за лекарства догодина минава психологическата граница от 1 млрд. лева и касата ще разполага с 1.03 млрд. лева. За сравнение тази година заложеният бюджет бе малко под 800 млн. лева, но само до момента 100 млн. от резерва на НЗОК са извадени за покриване на дефицита в разходите за лекарства.\r\n\tПървичната извънболнична помощ догодина ще разполага с бюджет от 200.2 млн. лв, което е минимален ръст спрямо тази година. Средствата за дентална помощ се увеличават от 146 на 156 милиона, така че да се осигури финансирането на безплатните протези за възрастните хора, които тази година бяха обещани, но се оказа че няма пари за тях.\r\n\tЦелта на увеличението в бюджета на НЗОК за догодина е фондът да загърби практиката да започва всяка следваща година с предварителен дефицит, залагайки умишлено занижени разходи, като впоследствие се вадят пари от резерва за покриване на дефицитите, а част от разходите се пренасят в следващата година.\n\n\r\n\tЗатова сега Надзорният съвет на НЗОК предлага догодина резервът да е 3% от бюджета, вместо сегашните 10%. Така по-голяма сума ще бъде предварително разпределена по отделните пера.\r\n\t\r\n\tОчаква се с увеличението на парите за болниците да бъдат завишени и цените на някои клинични пътеки.\r\n\tЗдравният министър Николай Петров също коментира във вторник, че е необходима промяна в цените на клиничните пътеки, тъй като това е една от причините за хроничното недофинансиране на системата сега.\r\n\tТой припомни, че за последно цените на пътеките са актуализирани през 2006 година.\r\n\t, коментира Петров.\r\n\t, заяви здравният министър.\r\n\tПетров припомни, че са създадени работни групи за остойностяване на лекарския труд и идеята е той да бъде включен в цената на клиничните пътеки.\r\n\tТова вероятно ще стане от април, когато влиза в сила Националният рамков договор между Лекарския съюз и НЗОК, в който трябва да залегнат новите цени на пътеките и другите медицински дейности.\r\n\tЗдравният министър илюстрира пред представители на бизнеса във вторник несправедливостта на сегашния модел на финансиране, при който болниците са на загуба от лечението на тежко болни пациенти.\r\n\tразказа Петров.", "date": "2017.10.17", "title": "Здравната каса си гласува 400 млн. лева увеличение на бюджета догодина"}
{"url": "http://www.mediapool.bg/deset-godini-sled-spukvaneto-na-balona-zhilishtnata-kriza-v-irlandiya-ne-e-otminala-news270607.html", "text": "Десет години след спукването на балона на пазара за недвижими имоти, който нанесе тежки последици, Ирландия възобнови икономическата си динамика, но продължава да е в тежка жилищна криза, разкъсвана от недостиг и шеметно повишение на цените.\r\n\tОт 2013 година, когато цените на жилищата удариха пода, цените \"купува\" на жилищата в Ирландия са скочили с 47%. Също толкова напрегнато е положение и на пазара за наемите, където годишните повишения са двуцифрени.\r\n\t \r\n\t\"Преди цените бяха прекалено високи, но пък сривът им бе такъв, че днес виждаме връщането им на техните дългосрочни нива, подкрепени между другото от благоприятните икономически условия и силно търсене\", анализира Киърън Маккуин, икономист в Института за икономически и социални изследвания (ESRI).\r\n\t \r\n\tПазарът на недвижими имоти вероятно ще стане жертва на връщането на растежа и заетостта, след като междувременно строителният сектор, който понесе тежък удар по време на кризата, все още трябва да навакса изоставането си. Дефицитът е особено силно изразен в градовете, където е съсредоточена бизнес активността, и той тласка нагоре средната национална цена за наемите до 1159 евро месечно.\r\n\t \r\n\tТази тенденция към повишение вероятно ще продължи още две години, прогнозират мнозинството експерти, или с други думи докато предлагането се развие и поеме нарастващото търсене.\r\n\t \r\n\tЗа сметка на това Киърън Маккуин не очаква да се появи нов балон. \"Елементите не са налице\", казва той, подчертавайки, че балонът, оформил се през 2007 година, е бил свързан с нарастването на кредитите, а днес, макар да отчитат значително активизиране, заемите тръгват от доста ниско равнище\".\r\n\t \n\n\r\n\tПри все това въпреки отварянето на кранчето на кредитирането, покупките на жилища са в застой заради цените, които могат да се повишават с до 500 евро седмично за ирландска класическа къща с три стаи.Пренаселени апартаменти\r\n\tДомакинствата със средни доходи, които печелят между 30 000 и 70 000 евро годишно, са притиснати в ъгъла: те не могат да купят жилище, нито пък да претендират за социално жилище\", коментира Донал Макманъс, президент на Ирландския съвет за социално жилищно настаняване (ICSH), което предлага социални жилища.\r\n\t \r\n\tПоради много оскъден фонд от социални жилища, които представляват едва 7 до 8 % от пазара, Ирландия според него не спазва правила на играта, защото липсват трайни решения, а това пък я прави силно зависима от частния сектор, определян като \"непредсказуем\".\r\n\t \r\n\tВ опит да придаде по-голяма гъвкавост на пазара ирландското правителство от година и половина обявява нови мерки в тази посока, от които последната бе съобщена миналата седмица: увеличение с 46% на бюджета за министерството на жилищното строителство, планирането и местното самоуправление през 2018 година с обещанието за нови строежи най-вече на социални жилища.\r\n\t \r\n\t\"Само че повечето проекти за социални строежи трябва да бъдат изпълнени от частници, а всичко това щеше да бъде по-евтино, ако мине през местните власти, които притежават терени и самите те могат да строят при по-добра цена\", със съжаление посочва Френсис Дохърти, говорител на неправителствената организация \"Питър Маквери тръст\", която се бори срещу лошите жилищни условия.\r\n\t \r\n\t\"Правителството избира най-скъпия вариант и най-неефикасния\", докато в същото време броят на хората без жилище нараства с 23% на годишна основа, а това е рекорд, отбелязва с горчивина Дохърти.\r\n\t \r\n\tПоложението е толкова нестабилно, че се стига до \"апартаменти, претъпкани с хора, които продължават да живеят със семейството си\", твърди Финтан Макнамара, говорител на Ирландската асоциация на собствениците на площи за жилищно застрояване (RLAI), синдикат на собственици.\r\n\t \r\n\tВ тази обстановка според него правителството е сгрешило, \"забранявайки напълно строителството на евтини жилища\", на стаи без душкабини или без кухня, \"в името на по-високите стандарти\".\r\n\t \r\n\tЗа да се облекчи натискът върху пазара за наеми, Дъблин все пак загатна това лято за хипотезата да върне практиката на наемане на такива стаи и обмисля и други пътища за действия като промяна в законодателството, за да се даде възможността да се строят по-високи сгради при сегашния лимит в столицата от 19 метра, което се равнява на 6 етажа.\r\n\t \r\n\tМежду другото правителството неотдавна реши да удвои данъка върху свободните терени до 7 %, за да стимулира собствениците на терени, придобити след краха на пазара за недвижими имоти, да развиват строителството. Мярка, която бе приветствана от някои сдружения, които настояват за \"по-малко морков и за повече тояга\" спрямо частния сектор.", "date": "2017.10.17", "title": "Десет години след спукването на балона жилищната криза в Ирландия не е отминала"}
{"url": "http://www.mediapool.bg/spryana-e-dostavkata-na-pratki-za-kaliforniya-i-dominikanskata-republika-news270608.html", "text": "Преустановено е обработката и доставката на пратки за Калифорния и Доминиканската република, съобщиха от \"Български пощи\".\r\n\tПричините са бушуващите пожари в американския щат и нанесените поражения от урагана \"Мария\" в Доминиканската република.\r\n\tПощенският оператор в САЩ е уведомил, че пожарите в Калифорния са нанесли поражения на част от сортировъчните центрове, а други се намират в зоните на огнената стихия и са затворени.\r\n\tДоставките на пратки в някои райони около Сан Франциско и Оукланд са преустановени.\r\n\tЛипсата на електрическо захранване в някои райони се отразява на доставката на пратките.\r\n\tИнформацията за затворените офиси в САЩ има на сайта на \"Български пощи\".\r\n\tПощенският оператор в САЩ съобщава още, че след пораженията, нанесени от урагана \"Ирма\", всички пощенски офиси в южна Флорида вече работят нормално с малки изключения.\r\n\tЗаради нанесени щети от урагана \"Мария\", всички пощенски услуги в Доминиканската република продължават да са преустановени, информират още от \"Български пощи\".\r\n\tВ тази връзка по искане на пощенската администрация в Доминиканската република от 17 октомври се преустановява приемането на пощенски пратки за републиката в офисите на \"Български пощи\".\r\n\tИнформация за нормализиране на ситуацията ще бъде публикувана на сайта на българската компания.", "date": "2017.10.17", "title": "Спряна е доставката на пратки за Калифорния и Доминиканската република"}
{"url": "http://www.mediapool.bg/zlatna-dobrudzha-postepenno-stava-lilava-news270573.html", "text": "Новият господар на лавандулата – така френски медии нарекоха България преди години, след като страната ни стана номер едно в света по производство и износ на лавандулово масло, детронирайки Франция.\r\n\tТрендът продължава да върви стремглаво нагоре. За последните девет години площите с лавандула са се утроили и достигат 9600 ха през 2017 г., а добивите са нараснали над пет пъти. Това показват данните на Министерството на земеделието на база на заявените за подпомагане площи от земеделци към Държавен фонд \"Земеделие\" (ДФЗ).\r\n\tПрогнозата на консултантската компания \"ИнтелиАгро\" е магията на лилавото растение да продължи, а добивът на ценното за парфюмерийната индустрия лавандулово масло да се удвои от сегашните около 300 т до около 600 т през 2019 г.\r\n\tОсновната причина за възхода на лавандулата е бързата печалба – средно около 2000 евро/дка по изчисленията на Ридван Илияз, един от най-големите производители на разсад у нас. Част от фермерите пресмятат, че в отглеждането на лавандула има повече \"хляб\", отколкото в зърното и сменят културата. Така \"лилавото опиянение\", което традиционно се отглежда в Розовата долина - полетата на Казанлък и Карлово, прескача Балкана и днес превзема все повече площи в Добруджа.\r\n\t\n\n\r\n\t\r\n\tАко до преди девет години едва около дузина фермери в региона са засявали лавандула, днес броят им е 640, а областите Добрич и Варна отчитат двуцифрен среден годишен растеж след 2010 г. Само за тази година площите в Добрич са се удвоили спрямо година по-рано и достигат 3258 ха, показват данните на земеделското министерство. Все пак зърнените култури остават доминиращите в региона и водят на площите с лавандула със 78:1.\r\n\t\r\n\t\r\n\tВъзходящият тренд на лавандулата обаче се очаква да продължи и през новата стопанска година 2017/2018 г., заради \"безпрецедентните\" изкупни цени на маслото това лято. Те тръгнаха от 80 лв./кг масло, а в разгара на кампанията скочиха над два пъти – до 180 лв. и вероятно ще доведат до допълнително увеличение на новосъздадените площи, коментира Николай Вълканов, управител на \"ИтелиАгро\".\r\n\tТова обаче крие риск от свръхпроизводство и спад на цената. Интерес към културата има и в съседните до нас страни. Според Ридван Илияз средно годишно световната индустрия има нужда от около 200 – 250 тона лавандулово масло в световен мащаб, а ние вече сами произвеждаме това количество и то при условие, че производството във Франция се възстановява.\r\n\tЛавандуловото масло се използва широко в парфюмерийната, фармацевтичната и сапунената промишленост. Цветовете на лавандула се ползват още за билколечение, ароматотерапия, срещу молци в дрехите, за производство на бои и лакове и др.\r\n\t\r\n\t\r\n\t\r\n\tБумът на лавандуловите поля крие и рискове за производителите. Нарастващият интерес към отглеждането на лавандула е причина за недостиг на посадъчен материал. По данни на бранша, регистрираните разсадници са в състояние да осигурят засаждането на около нови 1000 ха годишно, но само в област Добрич през есента на 2016 г. са били засети около 1700 ха насаждения. Този внушителен ръст е бил възможен с използването на резници от други производствени площи. Използването на случаен посадъчен материал обаче често води до полета с различен сортов състав, което води до неравномерен цъфтеж и по-ниски добиви. Освен това под въпрос се поставя и качеството на произведената продукция, коментира Илияз.\r\n\tНякои търговци и производители на парфюми и козметика имат резерви относно състава на маслото, произвеждано в Добруджа и спират изкупуването му. В същото време други (\"Триглав еделвайс\", \"Есетере\" и т.н.) са удовлетворени от качеството, е посочено в анализа на \"ИнтелиАгро\".\r\n\tМаслото, произведено в Добруджа, все повече се утвърждава като отделен продукт, който се търгува с по-ниска премия в сравнение с това от Южна България. То се използва най-вече в ароматерапията и в хранително-вкусовата промишленост. Според търговците, по-ниската премия ще се трансферира към производителите в по-ниски изкупни цени.\r\n\t\"Възможно е в бъдеще маслото от Добруджа да се конкурира с френското масло от лавандин и дори постепенно да го измести от пазара. Подобно развитие би означавало повече от 40% спад във вътрешната му цена. Това все още би предоставило достатъчно добра доходност за стопаните, в сравнение с други, традиционни култури\", е посочено в анализа на \"ИтелиАгро\".\r\n\tДругият проблем пред фермерите е липсата на достатъчно работна ръка, което затруднява обработката на насажденията през първите години. Затова културата се развива повече като семеен бизнес, а средната обработваема площ на едно земеделско стопанство е паднала на 6 дка.\r\n\tЕдин от големите рискове пред земеделците е, че бързото покачване на производството в един момент може да доведе до срив на цената на лавандуловото масло, която през последните години е относително висока – между 50 и 100 евро/т.\r\n\tРиск има и при евентуално развитие на \"френски сценарий\" в България с масови щети по насажденията, причинени от различни вредители или пък от неблагоприятни климатични условия.\r\n\t\r\n\tНарастващото приложение на етеричните масла в леката промишленост (козметична, медицинска, хранително-вкусова и др.) и бързото развитие на ароматерапията ускориха търсенето на масла в световен мащаб. Очакванията са пазарът да расте със средногодишен темп на натрупване от 8-11% в периода до 2025 г., показват проучванията на различни консултантски компании (Grand View Research, Markets and Markets и др.).\r\n\tГлобалният пазар на етерични масла е доминиран от цитрусовите, евкалиптовото, кедровото, цитронелово. У нас се добиват основно маслата от роза, лавандула, маточина, лайка, равнец и др., които заемат малка част от световния пазар.\r\n\tВодени от обещания за бърза доходност и огромни печалби все повече земеделци и инвеститори се насочват към отглеждането на медицински и ароматни култури, коментира Николай Вълканов.\r\n\tПо думите му освен площите с лавандула, в пъти растат и тези с маточина, лайка и резене (маслото му се използва в производството на мастика) в рамките на сравнително кратък период от три-четири години. Насажденията от маслодайна роза също се увеличават трайно. Общата им площ през тази година е близо 4070 ха, което е ръст с една пета спрямо 2009 г. , а реколтата достига около 13 т цвят за 2017 г. Нарастващият инвеститорски интерес е продиктуван от устойчивия ръст в цените на розовото масло.\r\n\tСтихийност, липса на подбор при посадъчния материал, слабото познаване на спецификите за отглеждане на различните растения, несъобразяване с фактори като работна ръка и особености на преработката са характерни за голяма част от инвестициите в отглеждане на етерични растения и добив на масла от тях. Това са основните причини производителите да търпят разочарования, а преработената продукция да изостава значително спрямо суровинния потенциал, посочват от \"ИтелиАгро\".\r\n\tСпоред анализа преработвателният капацитет в страната към момента е по-скоро достатъчен и сравнително добре разпределен географски в основните производствени райони. Въпреки това, поради спецификата на някои култури, краткия прозорец за преработка и слабости в планирането, част от продукцията остава непреработена.\r\n\tТези причини ще продължат да играят лимитираща роля в бъдеще и вероятно ще накарат някои земеделски производители да намалят площите или да се откажат напълно от отрасъла, а други да инвестират в собствена преработка, прогнозират от \"ИнтелиАгро\". От компанията предупреждават, че при липсата на технолози и нуждата от пълноценно натоварване на мощностите това може да не се окаже добро решение.\r\n\tОсвен това трябва да се знае, че пазарът на етерични масла е консервативен, със сравнително малък брой крайни клиенти, където доверието, дългосрочните отношения, постоянното качество и предвидимостта на доставките се ценят особено много, посочва Радван Илияз. Според него появата на случайни играчи в търговията през годините на бума на производство често е съпроводено от неизпълнени ангажименти и разочарования за производителите. Освен това, дългосрочните фиксирани ангажименти, които имат повечето търговци, също създават предпоставка за реализиране на увеличаващите се обеми продукция на цени, които са под очакванията на стопаните.\r\n\t\r\n\tВъзможност за ръст на производството има при добива на розов лист и масло, но той ще си остане предимно бутиков бизнес, заради ареала, където може да се отглежда и недостига на работна ръка, смятат от \"ИтелиАгро\".\r\n\tКонсултантската компания прогнозира още, че растеж със сигурност ще има при производството на лавандулово масло, но производителите трябва да знаят, че цената му едва ли ще върви нагоре, като се има предвид растящия интерес към културата от съседни държави като Турция, Румъния, Гърция, Молдова.\r\n\tПоради възможностите за мащабно индустриално производство, България има потенциал за развитие в отглеждането и преработката на масла от лайка, кориандър и сладко резене.\r\n\tДруги по-специфични култури, като маточина, бял риган, бял равнец, мащерка, хвойна и пр., също отварят определени възможности пред стопаните, но ръстът преминава през по-добра организация на пазара между търговци, преработватели и малки производители, смятат от \"ИнтелиАгро\".", "date": "2017.10.17", "title": "Златна Добруджа постепенно става \"лилава\""}
{"url": "http://www.mediapool.bg/nad-60-protsenta-ot-momichetata-v-afganistan-ne-hodyat-na-uchilishte-news270600.html", "text": "Около две трети от момичетата в Афганистан не ходят на училище, гласи доклад на правозащитната организация \"Хюман райтс уоч\" и цитиран от ДПА.\r\n\t \r\n\tСлед свалянето от власт на талибаните през 2001 г. и началото на международните усилия за възстановяване на Афганистан, образованието на момичетата е един от приоритетите на афганистанското правителство и на неговите дарители. Напоследък обаче достъпът на жените до образование става все по-труден, посочва ДПА.\r\n\t \r\n\tПри режима на талибаните твърде малко момичета можеха да учат. Много от тях се образоваха тайно в нелегални училища.\r\n\t \r\n\tСпоред доклада на \"Хюман райтс уоч\" афганистанското правителство и неговите дарители са постигнали впечатляващ напредък в усилията за образоване на момичетата, но задачата не е изпълнена докрай.\r\n\t \r\n\t\"Несигурността, бедността и преселването са причина много момичета да не ходят на училище\", посочва Лизл Гернхолц, директор по въпросите на правата на жените в правозащитната организация.\r\n\t \n\n\r\n\tСпоред данни на военни източници талибаните сега контролират или имат влияние в около 11 на сто от територията на Афганистан и водят боеве в още около 30 на сто от нея.\r\n\t \r\n\t\"Заради продължаващия конфликт родителите не са склонни да пускат децата си да излизат от къщи. Семействата обикновено нямат особено желание да пращат момичетата на училище в несигурна среда\", се казва в доклада.\r\n\t \r\n\tБраковете на детска възраст, детският труд и липсата на училища и преподавателки в много райони са друга пречка пред образованието на момичетата в Афганистан, отбелязва ДПА.", "date": "2017.10.17", "title": "Над 60 процента от момичетата в Афганистан не ходят на училище"}
{"url": "http://www.mediapool.bg/promyana-na-imunizatsionniya-kalendar-mozhe-da-vleze-v-sila-ot-2019-g-news270577.html", "text": "Промяна на имунизационния календар, която да въведе ваксинация за варицела и намаляване на ваксинациите за туберкулоза, може да се направи през следващата година и да влезе в сила от 2019 година. Това каза пред БНТ във вторник националният здравен инспектор д-р Ангел Кунчев.\r\n\tПо думуте му е логично промяната да бъде направена, защото всяка година от дребна шарка се разболяват около 30 000 деца. В същото време, случаите на туберкулоза са намалели двойно за десет години.\r\n\tД-р Ангел Кунчев каза още, че в поовечето страни от ЕС се прави ваксинация за варицела. В същото време в повече от половината държави няма ваксини за туберкулоза. Според Ангел Кунчев е достатъчно ваксина за туберкулоза да се поставя два пъти в живота, а не пет, както сега.\r\n\tД-р Кунчев съобщи още, че грипната вълна тази година, се очаква в края на януари. Очакванията са заболеваемостта основно да е от щамовете Мичиган и Хонконг, които са част от всички ваксини.\r\n\tКунчев обаче отбеляза, че едва 2-3% от хората се ваксинират. Като най-подходящ период за поставянето на ваксина се смятат месеците октомври и ноември.\r\n\tСпециалистът подчерта, че за лечението няма значение кой е вируса, като той се третира с едни и същи лекарства. Сходни са и симптомите - ясно начало с появата на висока температура, болки в мускулите, общо чувство на отпадналост, която създава невъзможност да се изпълняват нормалните дейности.\r\n\tКато предпазна мярка Ангел Кунчев посочи избягване на среща с видимо болни хора. Зоната за заразяване се простира до 2-3 метра, уточни той.", "date": "2017.10.17", "title": "Промяна на имунизационния календар може да влезе в сила от 2019 г."}
{"url": "http://www.mediapool.bg/irakskite-sili-si-varnaha-ot-kyurdite-kirkuk-i-petrolno-nahodishte-krai-nego-news270575.html", "text": "Иракските правителствени сили установиха пълен контрол над населения предимно с кюрди северен град Киркук.\r\n\t \r\n\tВойници са завзели офиса на губернатора и кюрдското знаме е свалено.\r\n\t \r\n\tTюркменското население приветства иракските сили, а хиляди кюрди бягат от града.\n\n\r\n\t \r\n\tПревземането му от правителствената армия става три седмици след спорния референдум за независимост, на който кюрдите гласуваха за отцепване от Багдад.\r\n\t \r\n\tПентагонът изрази силно безпокойство от съобщенията за насилие в района на Киркук, като призоваха всички страни да вземат мерки за намаляване на напрежението.\r\n\t \r\n\tЦентралните власти на Ирак поеха и контрола върху петролното находище Бай Хасан в провинция Киркук, след изтеглянето оттам на кюрдските отряди пешмерга. Това е съобщила телевизия \"Ас Сумария\", като се позовала на бойци от шиитските формирования, действащи под името Народна мобилизация в подкрепа на правителствените сили.\r\n\t\r\n\tБойци от тези сили са поели контрола върху инсталациите на разработеното находище Бай Хасан, разположено на 40 км северозападно от град Киркук.\r\n\t \r\n\tПравителството в Багдад не съобщава за сражения с пешмергите.\r\n\t \r\n\tСпоред кюрдски представител, цитиран от Ройтерс, обаче, в боевете между кюрдските сили и шиитските паравоенни отряди \"Хашд аш Шааби\" в провинция Киркук са загинали 10 бойци от кюрдските пешмерги и 27 са били ранени. Данните, представени от Шерзад Хасан, заместник директор на службата по здравеопазване в град Джамджамал, се отнасят само до болниците в района.\r\n\t \r\n\tКюрдски представители съобщават, че десетки бойци от пешмергите са обявени за изчезнали. Други убити кюрдски бойци може да са били отнесени в други болници.\r\n\t \r\n\tКюрдските сили за сигурност заявиха, че Багдад ще плати тежка цена за започналото настъпление, съобщава Ройтерс. В изявлението на пешмергите се отправя и обвинение в предателство към фракция на една от двете основни кюрдски политически партии. Според тях фракцията е помогнала на Багдад за операцията.\r\n\t \r\n\tСъщевременно язидската група \"Лалеш\", свързана с въоръжената шиитска фракция Народна мобилизация, пое контрола над иракския град Синджар, предаде Ройтерс, като цитира жители на северозападния град, контрола над който си оспорват както кюрдските власти, така и централното правителство в Багдад.\r\n\t \r\n\tЯзидската група е разширила контрола си над целия Синджар след изтеглянето на разположените в града кюрдски сили - пешмергите. \"Нямаше насилие, \"Лалеш\" се разположиха след изтеглянето на пешмергите\", заяви жител на града.\r\n\t \r\n\tОтнемането от кюрдите на контрола над богатия на петрол град Киркук промени баланса на силите в страната, отбелязва Ройтерс.\r\n\t \r\n\tПремиерът Хайдер ал Абади разпореди светкавична операция за връщане на контрола над спорните райони, включително Синджар, които бяха окупирани от сили на регионалното правителство на Кюрдистан по време на войната с Ислямска държава.\r\n\t \r\n\tГоворителката на Държавния департамент на САЩ Хедър Науърт заяви, че Вашингтон е силно обезпокоен от съобщенията за насилие в района на иракския град Киркук. \"Следим отблизо ситуацията и призоваваме всички страни да координират военните дейности и да възстановят спокойствието\", каза Хедър Науърт, цитирана от Ройтерс.\r\n\t\r\n\tВлиятелният американски сенатор Джон Маккейн, председател на сенатската комисия за въоръжените сили, предупреди правителството на Ирак за \"сериозни последствия\", ако продължи да злоупотребява с доставено от САЩ оръжие срещу кюрдските милиции.\r\n\t \r\n\t\"САЩ доставиха оборудване и обучение на правителство на Ирак, за да се бори с \"Ислямска държава\" и да отразява външни заплахи, а не да атакува елементи от едно от своите регионални правителства, което е отдавнашен и ценен партньор на Съединените щати\", каза Маккейн.\r\n\t \r\n\t\"Не допускайте грешка. Ще има сериозни последствия, ако продължим да виждаме злоупотреба с американско снаряжение по този начин\", добави той.\r\n\t \r\n\tПо време на импровизирана пресконференция в Белия дом президентът Доналд Тръмп каза, че Съединените щати не взимат страна в конфликта между кюрдите и правителството на Ирак за контрол над иракската провинция Киркук. \"Не взимаме страна, но не ни харесва, че са в конфликт\" , каза Тръмп.\r\n\t \r\n\t\"От години имаме много добри отношения с кюрдите, както знаете, и наред с това сме на страната на Ирак, макар че не трябваше никога да ходим там\", добави той.", "date": "2017.10.17", "title": "Иракските сили си върнаха от кюрдите Киркук и петролно находище край него"}
{"url": "http://www.mediapool.bg/migrantite-v-sasht-sa-poveche-ot-43-miliona-news270578.html", "text": "Общият брой на легалните и нелегалните имигранти в САЩ е достигнал рекордните 43,7 млн. души през юли 2016 година, съобщават от вашингтонския Център за изследване на имиграцията, цитирани от БГНЕС. Както отбелязва в доклада си неправителствената организация, от 2000 година насам броят на постоянно пребиваващите в Съединените щати хора, родени в чужбина, се е увеличил с 12,6 милиона души. \r\n\t\"Делът на имигрантите спрямо общото население на страната е достигнал 13,5%, което представлява най-високият процент за последните 106 години\", подчертават социолозите, като допълват, че според данните всеки осми гражданин на САЩ е имигрант първо поколение. Освен това през последните 6 години (от 2010 г. насам) Индия, Китай, Доминиканската република, Салвадор и Куба са петте основни страни, чиито граждани се преместват в САЩ.\r\n\t\"Огромният брой на вече находящите в страната имигранти, допълващ се с повече от милион новодошли всяка година, оказва силно влияние върху американското общество, неговата работна ръка, училища, инфраструктура, болници и околната среда. Страната трябва да се проведе сериозна дискусия, дали е целесъобразно да се увеличи допълнително нивото на имиграцията\", заяви един от ръководителите на центъра Стивън Камарота. \r\n\tТой разкри още, че спрямо прогнозите, през 2023 г. общият дял на преселниците в американското общество ще нарасне до 14,8%, което ще бъде най-високият показател в цялата история на държавата. До края на 2026 година той ще се увеличи с още 4%. В доклада на организацията не се прави разлика между законна и незаконна имиграция. Според други проучвания обаче, 12 млн. са само нелегални имигранти", "date": "2017.10.17", "title": "Мигрантите в САЩ са повече от 43 милиона"}
{"url": "http://www.mediapool.bg/severnokoreiski-diplomat-vseki-moment-mozhe-da-izbuhne-yadrena-voina-news270580.html", "text": "Заместник-посланикът на Северна Корея в ООН Ким Ин-ньон заяви, че ситуацията на Корейския полуостров е много опасна и че всеки момент може да избухне ядрена война, предадоха световните агенции.\r\n\tКим заяви пред Комитета на Общото събрание по разоръжаването, че никоя друга страна в света освен Северна Корея не е била обект на \"толкова крайна и пряка ядрена заплаха от САЩ\" и че страната му има право на самоотбрана.\r\n\tДипломатът добави, че тази година Северна Корея е станала \"пълноценна ядрена сила, която притежава носители с различен обсег, включително атомна и водородна бомба, както и междуконтинентални балистични ракети\".\r\n\tТой предупреди, че \"цялата континентална територия на Съединените щати е в обсега на нашия огън\" и че ако САЩ предприемат инвазия, \"няма да могат да избягат от нашето строго наказание, където и да е по света\".", "date": "2017.10.17", "title": "Севернокорейски дипломат: Всеки момент може да избухне ядрена война"}
{"url": "http://www.mediapool.bg/konstitutsionniyat-sad-na-ispaniya-obyavi-za-nevaliden-zakona-za-katalunskiya-referendum-news270581.html", "text": "Испанският Конституционен съд съобщи във вторник, че е обявил за невалиден приетият от регионалните каталунски власти закон за референдума, според който бе осъществено допитването за независимост на автономната област, предаде Ройтерс.\r\n\tАгенцията припомни, че преди това магистратите в Мадрид само бяха замразили действието на закона, за да проучат неговата съобразност с конституцията на кралството.\r\n\tСъщевременно говорителят на регионалното правителство в Барселона Жорди Турул каза, че то не се отказва от намеренията си за отделяне на областта от Испания и че в четвъртък на Мадрид ще бъде даден същия отговор като вчерашния.\r\n\tВ понеделник ръководителят на каталунското правителство Карлес Пучдемон не уточни позицията си относно неофициалната декларация за независимост от 10 октомври и отново настоя да преговори с централното правителство в Мадрид.\r\n\tАсошиейтед прес допълни, че конституционните съдии са постановили, че \"законът за референдума за самоопределение\" е в разрез с конституцията на Испания, тъй като е против националния суверенитет и \"неделимото единство на испанския народ\". Магистратите съобщиха още, че парламентарното заседание, на което е бил гласуван този закон, също е незаконно.\n\n\r\n\tГоворителят на правителството в Барселона Турул заяви, че не е изненадан. \"Срещу себе си имаме изпълнителна власт в държавата, която използва съдебната власт, за да блокира законодателство\", каза той, цитиран от АП.\r\n\t\r\n\tСнощи испанският Върховен съд разпореди предварителен арест за двама лидери на каталунски сепаратистки организации, докато се води следствие срещу тях по подозрение за противодържавна дейност, предадоха Ройтерс и ДПА.\r\n\tТова са първите арести на високопоставени лица, подкрепящи отцепването на Каталуния от Испания, откакто на 1 октомври беше произведен забранения от испанските власти референдум за независимост на автономната област.\r\n\tСпоред прокуратурата Жорди Санчес и Жорди Куишарт са изиграли важна роля в планирането и подготовката на референдума.\r\n\tДвамата се явиха в понеделник за втори път пред специалния съд за дела, свързани с националната сигурност. Те са обвинени в противодържавна дейност, защото на 20 септември свикали и насърчили протестиращи, които в продължение на няколко часа попречили на служители на националната полиция да обискират офиси на каталунското правителство в Барселона, посочва Франс прес.\r\n\tКаталунският премиер Карлес Пучдемон заяви, че арестуването по нареждане на испански съд на двамата лидери на организации за независимост на Каталуния, заподозрени в противодържавна дейност, е \"много лоша новина\", предаде Асошиейтед прес.\r\n\t\"Те се опитват да хвърлят в затвора идеи, но това засилва стремежа към свобода\", написа Пучдемон в Туитър.\r\n\tПредседателката на каталунския регионален парламент Карме Форкадел настоя Санчес и Куишарт да се върнат у дома и нарече неоправдано задържането на мирни лидери.\r\n\tДвете оглавявани от тях организации - \"Национално каталунско събрание\" и \"Омниум културал\" - публикуваха в социалните мрежи видеозаписи, в които Санчес и Куишарт призовават поддръжниците си да продължат мирните демонстрации, добавя АП.\r\n\tГоворител на каталунското правителство нарече \"провокация на испанската държава\" снощния арест на двама влиятелни сепаратистки лидери.\r\n\t\"Държавата си играе на провокации, но хората не им се поддават\", каза говорителят Жорди Турул. Той добави, че разбира възмущението, предизвикано от ареста на Жорди Куишарт и Жорди Санчес, които според него не са виновни в нищо друго, освен че са призовавали към мирни демонстрации.\r\n\tСъобщението, че по нареждане на Върховния съд двамата каталунски лидери са арестувани, бе посрещнато по улиците на Барселона с удряне по тенджери и тигани, с автомобилни клаксони и оглушителен шум, предаде Асошиейтед прес.\r\n\tОрганизациите, оглавявани от двамата задържани - \"Национално каталунско събрание\" и \"Омниум културал\" - отправиха призив към хората в Каталуния да спрат работа днес по обед, за да протестират срещу арестите.\r\n\tЗа тази вечер са насрочени и протести пред представителствата на националното правителство в градовете на Каталуния, добавя АП.\r\n\tАрестуването на каталунски активисти е въпрос на правосъдие, а не политически въпрос, заяви днес испанският министър на правосъдието Рафаел Катала, цитиран от Ройтерс.\r\n\t\"Това не са политически затворници, защото вчерашното постановление за арест беше свързано с престъпление\", каза Катала.\r\n\tВ понеделник испански съд реши, че ръководителят на каталунската полиция Мосос д'Ескуадра Жозеп Луис Траперо няма да бъде арестуван, въпреки искането на прокуратурата той да бъде задържан, докато тече разследването за подстрекателство към размирици.\r\n\tГоворител на съда заяви, че паспортът на Траперо ще бъде отнет и той няма да може да напуска Испания, докато продължава разследването. Освен това ще трябва да се явява пред съдия на всеки две седмици. Каталунският полицейски шеф е заподозрян, но не са му повдигнати обвинения. Той беше разпитан в Мадрид заедно със свой заместник и с председателите на две сепаратистки организации.\r\n\tРазпитът се отнася до събития, случили се по време на улични протести в Барселона на 20 и 21 септември.\r\n\tПрокуратурата обвинява Траперо, че през септември не се е притекъл на помощ на служителите на националната Гражданска гвардия, които били обградени в сграда на каталунското правителство от протестиращи привърженици на независимостта.\r\n\tПротестите в Барселона започнаха, след като на 20 и 21 септември испанската полиция (Гражданската гвардия) обискира офиси и жилища в Каталуния, за да попречи на организирането на референдума за независимост. Задържани бяха повече от 10 души.", "date": "2017.10.17", "title": "Конституционният съд на Испания обяви за невалиден закона за каталунския референдум"}
{"url": "http://www.mediapool.bg/pri-bomben-atentat-zagina-nai-izvestnata-maltiyska-zhurnalistka-dafne-galitsiya-news270582.html", "text": "Разследващата малтийска журналистка и блогърка Дафне Каруана Галиция загина при бомбен атентат. Колата й била взривена в понеделник следобед, малко след като 53-годишната журналистка потеглила от дома си в северната част на острова.\r\n\tУбийството й, за което никой не е поел отговорност, предизвика шок и възмущение в цяла Европа.\r\n\tРазкритията на Дафне Галиция за корупция в малтийското правителство по аферата \"Панама пейпърс“ предизвикаха предсрочни избори в Малта през юни.\r\n\t“Гардиън“ припомня, че Дафне Галиция е популярен блогър, чиито публикации са привличали много повече читатели от общия тираж на вестниците в Малта. Наскоро \"Политико“ я нарече \"жената Уикилийкс“. Нейните статии са вбесявали не един и двама представители на властта и на подземния свят в Малта.\r\n\tПоследните разкрития на Галиция са били за премиера на страната Джоузеф Мускат и двама от неговите сътрудници, които били свързани с офшорни компании, замесени в продажбата на малтийски паспорти. Тези фирми са получавали плащания и от Азербайджан.\r\n\tПрезидентката на Малта Мари-Луиз Колейро Прека призова за спокойствие. След множеството нарушения на парламентарните избори през лятото, сега много хора в Малта се опасяват да не се върнат времената на насилие, в които страната живя през 80-те.\r\n\tПремиерът Джоузеф Мускат, чийто антураж беше мишена на разследванията на Дафне Галиция, нарече атентата \"варварство“ и нареди на разследването да хвърли всички сили, за да предаде убийците на правосъдието.\r\n\t\"Случилото се днес е недопустимо. Днес е черен ден за нашата демокрация и нашата свобода на изразяване. Няма да се успокоя, докато не бъде въздадено правосъдие“, заяви Мускат в специално телевизионно обръщение и призова страната да бъде единна.\r\n\tВ началото на юни Мускат спечели с голяма преднина предсрочните парламентарни избори след серията скандали с негови приближени, в чието разкриване журналистката имаше основна роля.\r\n\tСъпругата на Мускат – Мишел, бе обвинена, че е открила сметка в Панама, която между другото била предназначена и за подкупите, платени от Азербайджан срещу разрешение за откриване на азербайджанска банка в Малта.\r\n\tСемейство Мускат заведе дело за клевета срещу журналистката. “Най-голямата лъжа в политическата история на Малта“, коментира тогава премиерът и обеща да подаде оставка, ако разследването, което сам назначи, докаже твърденията й.\r\n\tМускат обаче не приложи същия принцип към своя министър на енергетиката Конрад Мици, нито към своя шеф на кабинета Кийт Шембри, които са на постовете си и в момента, въпреки тайните им сметки в Панама.\r\n\tВ последния текст, публикуван на блога й час преди атентата, Дафне Галиция повтаря обвиненията срещу Шембри и го нарича \"мошеник“, който използва влиянието си в правителството, за да се облагодетелства.\r\n\t \r\n\tЖурналистката атакува и опозиционни фигури. \"Има мошеници накъдето и да се обърнете. Положението е безнадеждно“, пише тя.\r\n\t \r\n\tПравата на журналистите да разследват и да задават неудобни въпроси е в сърцевината на ценностите на ЕС и трябва да бъдат защитавани винаги. Това заяви говорител на Европейската комисия по повод атентата срещу Дафне Галиция. Вярваме, че ще бъде въздадено правосъдие, макар че това няма да поправи непоправимото. Председателят на ЕК Жан-Клод Юнкер и комисията осъждат това нападение възможно най-решително, посочи говорителят, цитиран от БТА.\n\n\r\n\t \r\n\tТой заяви, че комисията е ужасена от атентата. Говорителят определи Галиция като водеща разследваща журналистка в Малта.", "date": "2017.10.17", "title": "При бомбен атентат загина най-известната малтийска журналистка Дафне Галиция"}
{"url": "http://www.mediapool.bg/mei-i-yunker-se-obyaviha-za-uskoryavane-na-pregovorite-za-brekzit-news270583.html", "text": "Британската премиерка Тереза Мей и председателят на Европейската комисия Жан-Клод Юнкер се обявиха за ускоряване на преговорите за излизането на Великобрирания от Европейския съюз, които буксуват през последните месеци. \r\n\t \r\n\tНа работна вечеря в Брюксел двамата направиха преглед на напредъка в досегашните преговори. На нея присъстваха и главните преговарящи от двете страни - британския министър за Брекзит Дейвид Дейвис и Мишел Барние от страна на ЕС. \r\n\t \r\n\tЖурналистите не бяха допуснати до разговорите не бе дадена никаква друга информация освен общата декларация от шест изречения, посочва Ройтерс. \n\n\r\n\t \r\n\tВ нея се посочва освен това общият интерес да бъде запазено споразумението за иранската ядрена програма, както и общата работа за засилване на сигурността на гражданите в Европа и конкретно в борбата с тероризма. \r\n\t \r\n\tМей и Юнкер вечеряха заедно снощи, три дни преди срещата на върха на ЕС в четвъртък и петък в Брюксел, когато европейските лидери трябва да решат дали преговарящите за Брекзит могат да преминат към втората фаза, на която ще се обсъждат бъдещите търговски отношения между двете страни, при условие, че на досегашните разговори за условията на раздялата е постигнат достатъчен напредък.\r\n\t \r\n\tОт гледна точка на ЕС достатъчен напредък няма и вероятно 27-те ще отложат решението за срещата на върха през декември. \r\n\t \r\n\tОсновният спорен въпрос е колко трябва да плати Великобритания за \"развода\". Според Брюксел сумата е между 60 и 100 милиарда евро, припомня Франс прес. \r\n\t \r\n\tТретият кръг от преговорите миналата седмица завърши безрезултатно, а главният преговарящ на ЕС за Брекзит Мишел Барние обяви на пресконференция, че преговорите с Великобритания са в задънена улица.\r\n\t \r\n\tБрюксел отказва да премине към втората фаза - бъдещите търговски отношения, докато не се уредят три ключови въпроса: финансовите задължения, правата на гражданите на ЕС и ирландската граница.", "date": "2017.10.17", "title": "Мей и Юнкер се обявиха, за ускоряване на преговорите за Брекзит"}
{"url": "http://www.mediapool.bg/delyan-peevski-i-yordan-tsonev-pisheli-zakonoproekt-za-vtorichnoto-razgrabvane-na-ktb-news270579.html", "text": "\"С Делян Пеевски пишем закон, чрез който да се разкрие истинският грабител на КТБ и да се освети процесът. На нас ни писна да слушаме фалшиви новини, че той е участвал във вторичното разграбване на активите на банката. Точно това е начинът да докаже, че няма нищо общо с тази история - като напише закон\".\r\n\tТова обяви във вторник пред бТВ народният представител от ДПС Йордан Цонев. Той обаче не даде повече подробности как ще стане и това и кои точно активи на банката се разграбват.\r\n\tНа реплика на водещия, че всички са наясно, че няма как да бъдат върнати голяма част от средствата, той уточни: \"Поне тези, които може да се върнат, защото те вторично се разграбват от същите хора, които участват в това разграбване\".\r\n\tСпоред него Пеевски досега е положил усилия \"да се разкрие всичко по грабежа на КТБ\".\r\n\tПопитан защо Делян Пеевски отказва участие в медиите, Йордан Цонев отговори с въпрос: \"Мислите ли, че причината да не говори не е в медиите?\"\r\n\tДепутатът се пошегува, че всяко негово телевизионно участие се превръщало в специална пресконференция за Пеевски. Според него Пеевски не бяга от въпроси.\n\n\r\n\t\r\n\tТандемът Цонев - Пеевски не за първи път се залавя със законодателна дейност заради КТБ. През 2014 г. двамата внесоха в тогавашното Народно събрание законопроект за падане на банковата тайна за хората на висши държавни длъжности. Пеевски обясни интереса си към материата с обвиненията, че е ползвал средства от банката, а чрез осветляването на клиентите-политици щяло да стане ясно, че не е бил неин клиент.\r\n\tВ последствие с падането на банковата тайна се занимава нарочна комисия, по чието предложение падна банковата тайна за хората с преференциални депозити и кредити в КТБ.\r\n\tСлед затварянето на КТБ бившият й собственик Цветан Василев на няколко пъти обяви, че активите на трезора се разграбват от Цветан Пеевски и хора от неговото обкръжение. Като пример беше посочено придобиването на централата на КТБ на площад \"Гарибалди\" от бившата дясна ръка на Цветан Василев Бисер Лазов. Той управляваше и част от фирмите, които с кредити от КТБ са придобивали различни имоти и фирми. При фалита на КТБ той се оказа основен и защитен свидетел на прокуратурата по делото срещу Василев, както и собственик на част от активите на бившата банка.\r\n\tПеевски и Цонев бяха основни автори на друг знаков закон - за офшорките.\r\n\t\r\n\tНа реплика за прословутите \"обръчи от фирми\" той отговори: \"Нали разбирате, че тази реплика на г-н Доган не се отнасяше за ДПС (б.р. - за разпределянето на порциите на властта), а за целия политически живот, за всички партии. Това е силата на нашия лидер - да каже и за нас, и за другите истината. В момента върви същият процес. Но сега върви друго роднинство, ние не правим изключение от тази лоша практика. Опитваме се да я изкореним\", отбеляза Цонев.\r\n\tПо собствените му думи той следял с огромен интерес \"воаяжите\" на финансовия министър във връзка с формирането на бюджет 2018.\r\n\tКоментирайки медийните изяви по темата на Владислав Горанов и на председателя на бюджетната комисия в парламента Менда Стоянова, Цонев заяви, че не е редно управляващите да промотират проекта медийно, а да не са запознали с него останалите депутати.\r\n\t\"Не е коректно да промотираш по студията нещо, което колегите в НС не са видели”, каза той.\r\n\tОт десетина дни представители на правителството и на ГЕРБ обявяват частична информация за параметрите на бъдещия бюджет. Изтъкват се основно допълнителните разходи за повишаване на заплатите в някои сектори.\r\n\tЦонев обяви, че партията му няма да подкрепи Закона за бюджета за 2018 г., въпреки че той още не е представен официално. Причината не е съдържанието на закона, а участието на Обединените патриоти във властта.\r\n\t\"Докато националистите са във властта няма как да гласуваме който и да е законопроект, включително и бюджета. ДПС няма да подкрепи нито един акт на това правителство, защото в него участват националисти\", заяви Цонев.", "date": "2017.10.17", "title": "Делян Пеевски и Йордан Цонев пишели законопроект за вторичното разграбване на КТБ"}
{"url": "http://www.mediapool.bg/zhitelite-na-rusiya-harchat-vse-poveche-za-hrana-news270584.html", "text": "Заради ниските си заплати и монополните цени хората в Русия харчат все повече за храна, пише \"Независимая газета\", цитиран от БТА.\r\n\t \r\n\tИзданието сравнява положението с Китай, чието население дава за храна към 30 на сто от общите си разходи, което е близо до стандарта в заможните страни. Аналитиците отбелязват подобрение в материалното положение на китайците през последните пет години. Те са започнали да харчат повече за нехранителни и по-специално луксозни стоки, за недвижими имоти, образование, туризъм и спорт. \r\n\t \r\n\tВ Русия обаче тенденцията е противоположна - за пет години делът на семейните разходи за храна в структурата на потреблението е нараснал от 28.1 на 32.3 процента.\n\n\r\n\t \r\n\tСкъпите храни при ниски доходи са признак за слабо развита икономика и разпределение, също и белег за монополно високи цени, изтъква вестникът, цитиран от Би Би Си.\r\n\t \r\n\tПри допитвания на руския фонд \"Обществено мнение\" от септември 2017 г. делът на субективно бедните хора в Русия, заявили, че парите им стигат само за храна или не стигат дори за изхранване, е възлизал на 38 процента. \r\n\t \r\n\tЕкспертът Полина Кузнецова обяснява високия дял на разходите за храна в Русия главно с ниските доходи на населението.\r\n\t \r\n\tАнализаторката Ана Вовк обаче подчертава, че тук действат много фактори. През 2014 г. Русия наложи ответни санкции на Запада, което съвпадна с рязко поевтиняване на петрола и спад на рублата - \"това естествено предизвика поскъпване на храните\", посочва Вовк.", "date": "2017.10.17", "title": "Жителите на Русия  харчат все повече за храна"}
{"url": "http://www.mediapool.bg/bivsh-antimafiot-osadi-darzhavata-za-40-000-lv-za-nezakonni-obvineniya-news270585.html", "text": "Бившият началник на сектор \"Борба с организираната престъпност\" (БОП) във Велико Търново Орлин Тодоров осъди държавата за 40 000 лева обезщетения заради три незаконни обвинения, които прокуратурата така и не успя да докаже пред съда.\r\n\tСтава въпрос за делото му от 2012 г., по което той бе обвинен за незаконно използване на информация, придобита със специални разузнавателни средства (СРС), за разгласяване на държавна тайна, за певишаване на власт и за опит да въздейства на разследващ орган.\r\n\tТодоров обаче получи 3-годишна условна присъда единствено по първия пункт – затова, че беше изнесел информация по скандалния случай с мъртвороденото бебе в болницата в Горна Оряховица, при който бившият вътрешен министър Цветан Цветанов безпрецедентно чете СРС-та от парламентарната трибуна.\r\n\tВпоследствие името на Тодоров се оказа замесено и по две от делата, образувани срещу самия Цветанов след падането от власт на първия кабинет на Бойко Борисов. По едното от тях бившият МВР шеф бе обвинен, че незаконно е отказал да приложи разрешени от съда СРС-та спрямо Тодоров. Казусът, добил популярност като делото за шестте \"Не!!!\"-та, обаче не доведе до присъда за Цветанов.\r\n\tПо другото зам.-председателят на ГЕРБ бе обвинен, че неправомерно е отклонил 50 000 лева от бюджета на МВР, давайки възможност на Тодоров да ги получи, като обезщетения, въпреки че през част от времето, за което му бяха дължими, той се намираше в следствения арест. В крайна сметка Цветанов бе оправдан и за това, а бившият антимафиот на свой ред доказа невинността си по три от обвиненията му.\r\n\tВпоследствие Орлин Тодоров заведе иск по Закона за отговорността на държавата и общините за вреди (ЗОДОВ), претендирайки рекордните 500 000 лева за нанесени му неимуществени вреди. На първа инстанция Окръжният съд във Велико Търново му присъди 65 000 лева обезшетение, а на втора Апелативният съд го намалява до 40 000 лева, става ясно от .\r\n\tВ мотивите на великотърновските съдии Поликсена Георгиева, Христина Даскалова и Емануил Еремиев се посочва, че заеманата от Тодоров ръководна длъжност в сектор \"БОП\" преди повдигането на обвиненията му предполага, че \"негативните преживявания, предизвикани от предприетото наказателно преследване, са с по-висок интензитет и обем\".\r\n\t\"Не без значение е и фактът, установен от приложените към исковата молба публикации, че чрез медиите и средствата за информация обвиненията са станали обществено достояние и това е довело до дискредитиране и до уронване на професионалната репутация на ищеца. Отделно от това, безспорно е злепоставянето на ищеца в професионалните среди, още повече предвид заеманата от него висока длъжност в служебната йерархия. Свидетелят Д., близък приятел на ищеца, заявява, че преди привличането му като обвиняем Тодоров се ползвал с авторитет и доверие в обществото. При разговори със свои приятели е установил, че дори и сега хората още мислят, че той има вина\", отбелязва съдът.\r\n\tМагистратите приемат още, че повдигнатите срещу Тодоров тежки обвинения (едното се наказва с от 3 до 10 години затвор, другото – от 1 до 6, а третото – от 5 до 15 години) \"са предизвикали у ищеца страх и безпокойство от резултата на наказателното производство и от вероятността да търпи най-тежката наказателна репресия за значителен период от време\".\r\n\tЗначителна част от неимуществените вреди на Тодоров обаче са му били нанесени в следствения арест, където той прекара 1 година. Там антимафиотът бил \"много стресиран и уплашен, пазел се от всички\". Причината е, че сред арестантите имало такива, които лично той е заключвал.\r\n\t\"Те имали негативно отношение и отправяли към него закани. На два пъти бил блъскан, когато арестантите и излежаващите присъди били извеждани. Човекът, който сипвал храната, излежавал присъда за убийство, разкрито от Тодоров. През този период той не вземал полагащата му се храна. През целия престой Тодоров бил много притеснен и уплашен от отправяните към него заплахи, пиел хапчета, отслабнал\", добавя Апелативният съд във Велико Търново.\r\n\tОсвен това, магуистратите отбелязват, че вследствие на воденото срещу него дело, той бил напуснат и от съпругата си. Свидетел на Тодоров е разказал пред съда, че присъствал на свиждане, на което жената на антимафиота го уведомила, че \"ще бъде с него от хорски срам, докато излезе от затвора\".\r\n\t\"Според свидетеля Д., когато отишъл да го види в ареста, Тодоров се разплакал, бил отслабнал, споделил, че му е кофти, че има проблем с кръвното\", посочват още магистратите, уточнявайки, че \"наказателното преследване срещу ищеца се е отразило негативно и върху семейството му и това е създало допълнителни притеснения и тревоги у него\". \"Малката му дъщеря плачела, не искала да ходи на училище. \"Съсипан\" бил годежът на голямата му дъщеря, която живеела в Англия\", се казва още в решението, постановено на 11 октомври.\r\n\tРазмерът на присъденото на Орлин Тодоров обезщетение обаче не е окончателен и подлежи на обжалване пред Върховния касационен съд в едномесечен срок.", "date": "2017.10.17", "title": "Бивш антимафиот осъди държавата за 40 000 лв. за незаконни обвинения"}
{"url": "http://www.mediapool.bg/obvineniyat-za-ubiystvoto-na-uchenik-v-borisovata-gradina-ostava-v-aresta-news270586.html", "text": "Йоан Матев, който бе обвинен за убийството на ученика Георги Игнатов в столичната Борисов градина, остава окончателно в следствения арест, реши Софийският апелативен съд (САС).\r\n\tЗащитата му поиска по-лека мярка за неотклонение, което да даде на младежа възможност да довърши висшето си образование.\r\n\tМагистратите обаче отхвълриха искането, мотивирайки се, че по делото няма никакви нови доказателства, които да разклатят обоснованото предположение, че той е извършил убийството.\r\n\tПодозренията срещу Матев се градят на доста доказателства, макар и косвени - заключенията от няколко съдебни експертизи, както и свидетелски показания, според които той рязко е променил поведението и външния си вид след убийството.\r\n\t16-годишният Георги Игнатов бе открит мъртъв с прободна рана от нож на пейка в Борисовата градина на 2 юни 2015 г. След това МВР безуспешно издирваше извършителя на престъплението, докато през февруари т.г. най-накрая задържа Матев.", "date": "2017.10.17", "title": "Обвиненият за убийството на ученик в Борисовата градина остава в ареста"}
{"url": "http://www.mediapool.bg/nad-10-dushi-sa-zadarzhani-pri-aktsiya-na-gdbop-sreshtu-narkobanda-v-burgas-news270587.html", "text": "Над десетима души са задържани във вторник при акция на ГДБОП срещу наркобанда в Бургас, съобщиха от МВР.\r\n\tПо информация на БНР разследващите са открили наркотици при обиски на няколко адреса в града.\r\n\tНа изхода на Бургас са разположени КПП-та с въоръжени полицаи, които проверяват влизащите и излизащите.", "date": "2017.10.17", "title": "Над 10 души са задържани при акция на ГДБОП срещу наркобанда в Бургас"}
{"url": "http://www.mediapool.bg/nai-malko-32-ma-ubiti-pri-napadenie-sreshtu-politseiski-uchastak-v-afganistan-news270588.html", "text": "Най-малко 32 души са убити при днешното нападение срещу комплекс на афганистанската полиция в Гардез, провинция Пактия. Повече от 200 са ранени, показват данни на болничните власти в региона, цитирани от Франс прес.\r\n\t \r\n\t\"До момента имаме 160 ранени и 26 загинали, включително една жена, в централната болница на Гардез (. . .), имаме също 52 ранени и 6 убити във военната болница\", заяви за АФП д-р Шир Мохамад Карими от ръководството на здравните власти в югоизточната провинция.\r\n\t \r\n\tПо предварителни данни край полицейския участък са експлодирали две коли бомби, управлявани от водачи самоубийци. След това сградата е била щурмувана от терористи и е започнало сражение.\r\n\t \r\n\tНа мястото са пристигнали хеликоптери от мисията на НАТО в Афганистан, съобщи телевизия \"Толо нюз\".\r\n\t \r\n\tТалибаните вече поеха отговорност за атаката с изявление в Туитър на говорителя си Забиула Муджахид, както и за други две нападения - в южната провинция Газни и западната провинция Фарах.", "date": "2017.10.17", "title": "Най-малко 32-ма убити при нападение срещу полицейски участък в Афганистан"}
{"url": "http://www.mediapool.bg/sadat-v-strasburg-osadi-rusiya-za-nespravedlivo-pravosadie-sreshtu-bratya-navalni-news270589.html", "text": "Европейският съд за правата на човека (ЕСПЧ) разпореди на правителството на Русия да изплати на опозиционния лидер Алексей Навални 55 хиляди евро, а на пребиваващия в затвора негов брат Олег над 20 хиляди евро, предаде ДПА.\r\n\t \r\n\tСъдът в Страсбург присъди изплащането на компенсация на братята заради несправедливи присъди в Русия по обвинения в измама и присвояване на средства от руския клон на френската козметична фирма \"Ив Роше\".\r\n\t \r\n\tОлег Навални излежава присъда след делото през 2014 г. и предстои да излезе на свобода догодина, а брат му бе осъден условно.\r\n\t \r\n\tСъдебният състав на ЕСПЧ единодушно подкрепи жалбата на двамата Навални и реши, че в решенията на руския съд са нарушени членове 6 и 7 от Европейската конвенция за правата на човека - за \"право на справедлив съд\" и за \"наказание въз основа на закон\".\n\n\r\n\t \r\n\tПоследното означава, че не може да бъде съден човек за деяния, които в момента на извършването не са били престъпления, посочи ТАСС.\r\n\t \r\n\tРуската агенция цитира Леонид Слуцки, председател на комисията по външни работи към Държавната дума, според когото решението на съда в Страсбург е политически мотивирано.\r\n\t \r\n\t\"Решението по делото на братя Навални, както и много други от последните присъди на ЕСПЧ във всички случаи носят политизиран характер\", каза той. На ищците е присъдено обезщетение на обща сума 75 971 евро и 460 хиляди рубли, по-малко от поисканото от вносителите на жалбата.\r\n\t \r\n\tДПА отбеляза, че руските власти вероятно няма да платят нищо на Алексей и Олег Навални, защото от края на 2015 г . в Русия действа закон, който позволява да се пренебрегват присъди на международни съдилища, вкл. и на ЕСПЧ. Въпросният закон, който намалява ангажираността на Русия към международните споразумения, е смятан за средство, чрез което се предотвратява изплащането на милиарди евро по мащабен съдебен иск относно имуществото на бившата петролна компания \"Юкос\".\r\n\t \r\n\tСъщевременно председателката на ЦИК на Руската федерация Ела Памфилова, цитирана във вторник от ТАСС, заяви, че руският опозиционер Алексей Навални ще може да се кандидатира за изборна длъжност след 2028 г.\r\n\t \r\n\tСъдебната присъда срещу Навални за финансови злоупотреби, която според него е политически мотивирана, му затваря по закон пътя към изборите напролет. Опозиционерът обаче започна кампания с предизборни митинги в страната и по-рано този месец бе осъден на 20 дни затвор заради призиви към неразрешени протести.\r\n\t \r\n\t\"Г-н Навални е млад, перспективен политик, има всички шансове . . . и щом мине тоя срок от десет години, някъде през 2028 г. плюс още пет месеца, ще може да се кандидатира\", каза Памфилова. \"Нека доказва не чрез натиск на улицата, а с идеите си, че е достоен за президентския пост\", добави тя.\r\n\t \r\n\tСамият Навални обясни по-рано, че не вижда правни пречки да се кандидатира в президентските избори през март, тъй като руската конституция изрично забранява участието на хора, излежаващи присъди, а той е осъден условно. Той заяви, че ще обжалва забранителната законова норма пред Конституционния съд.", "date": "2017.10.17", "title": "Съдът в Страсбург осъди Русия за несправедливо правосъдие срещу братя Навални"}
{"url": "http://www.mediapool.bg/egipetski-i-cheshki-arheolozi-otkriha-ostanki-ot-hram-na-ramzes-vtori-news270590.html", "text": "Археолози са открили югозападно от Кайро останки от храм на Рамзес Втори, които може да хвърлят светлина върху живота по време на 19-ата фараонска династия отпреди повече от 3200 години, предаде Асошиейтед прес.\r\n\t \r\n\tДиректорът на египетската агенция за опазване на старините Мустафа Уазири каза, че откритието е направено при разкопки на египетско-чешки екип от археолози в района на село Абусир, край стъпаловидната пирамида в Сакара.\r\n\t \r\n\tРъководителят на чешката група Мирослав Барта оповести, че храмът е единственото засега доказателство за присъствието на Рамзес Втори в района на Бадрашин в Гиза. По думите му находката потвърждава, че в района на Абусир се е поддържал култът към бога слънце Ра, започнал през Петата династия, преди повече от 4500 години.", "date": "2017.10.17", "title": "Египетски и чешки археолози откриха останки от храм на Рамзес Втори"}
{"url": "http://www.mediapool.bg/premierat-zle-sme-no-kolko-da-sme-zle-news270591.html", "text": "\"Като дойде петък, няма разминаване по \"Витошка\", кафе няма празно. Зле сме, но... колко да сме зле, като в София не можеш да се разминеш, ама не само в София, но и в Бургас и Варна.\" Така премиерът Бойко Борисов илюстрира подобряващата се ситуация в държава по време на среща с бизнеслидери във вторник. Той отчете, че контрабандата се е свила, икономическият ръст гони 4% и заключи, че бизнесът има всички условия да повиши заплатите в реалната икономика, за да не бягат българите в чужбина.\r\n\tОгромен труд стои зад позитивните неща, но когато те се случат, вече не са новина, отбеляза Борисов.\r\n\tОт думите му стана ясно, че за две години контрабандата на цигари и тютюн е намаляла почти пет пъти. Преди 2 години контрабандата на цигари беше 34% и затова всичките тези компании напускат България. Сега по техните данни, контрабандата е под 7 върви към процента. Смятайте, преди колко милиарда черни пари са отивали на година. Това е най-бързо превъртаната стока. Влиза ТИР-а, за един ден се продава, получават парите кеш и това замърсяваше цялата политическа система, митничари, граничари, всички до един\" – описа схемата Борисов.\r\n\tНе може да си представите какви усилия съм правил, за да събера всички на едно място – данъчни, полиция, прокуратура и т.н., продължи той и уточни, че това е голямо усилие, което трябва да го правиш всеки ден. Така че, в това направление - битката с контрабандата - мисля, че надделяхме, но само два месеца служебно правителство и 200 млн. по-малко в бюджета, подчерта премиерът.\r\n\tБорисов коментира, че над 100 закона променят сега, за да се облекчи административната тежест за фирмите и граждани - \"и това стана.\"\n\n\r\n\t\"Много неща се премахнаха. Бизнесът много добре го знае това...Къде обаче имаме слабост и къде е бизнесът- ние облекчаваме всичко по всякакъв начин, работим с Украйна, Беларус, Молдова, а всъщност нашите хора отиват в Италия и Франция, там да работят. Не може ли така са си направим заплатите, че да остават българите тук?\", запита министър-председателят и отговори: \"Може, защото сега сме на критичните 6% безработица, това са само хората, които не искат да работят, защото имаме безумна социална политика – плащаме за всичко и за всички.\"\r\n\t\"Около 10 000 деца чрез тази мярка към семействата, която приложихме, влязоха повече в училище, иначе те щяха да останат неграмотни- е, каква конкурентноспособност е това - и утре ще легнат на социалните системи, за които вие плащате? Вчера Томислав (вицепремиерът Томислав Дончев- бел.ред) ми каза: такова искане за пари никога не е било- колкото повече даваме, толкова повече искат\", каза Борисов и допълни, че в една държава всичко е приоритет.\r\n\t\"Трябва да създадем усещането на хората за справедливост, колкото повече работим в тази посока, толкова по-добре\", продължи той.\r\n\tБорисов, който друг път е илюстрирал благоденствието на с българите с колоните автомобили към Гърция по празници и ваканции, сега даде друг пример: \"Като дойде петък, няма разминаване по \"Витошка\", кафе няма празно. Зле сме, но... колко да сме зле, като в София не можеш да се разминеш, ама не само в София, но и в Бургас и Варна.\"\r\n\tРешихме двойно увеличение за учителските заплати, за да ги върнем добрите учители в училищата, а и да мотивираме и децата. Надявам се, че тази инвестиция и вие ще я подкрепяте и ще даде резултат, обърна се Борисов още към бизнеса.\r\n\tПо темата за председателството ни на Съвета на ЕС, Борисов каза: \"Председателството е нещо, което... не да ти дадат за 6 месеца властта и да си правиш каквото искаш. Това е ротационно председателство, в което да можем да направим така, че в един консенсусен тон да се опитаме да дадем перспектива, да обясним на колегите в съюза, че народите на тези държави, младите хора, заслужават перспектива. Иначе и те събират куфарите и тръгват нанякъде.\"\r\n\tПодобряването на инвестиционния климат е акцент в провеждащата се дискусия под мотото \"Бизнесът и правителството в един отбор\".", "date": "2017.10.17", "title": "Премиерът: Зле сме, но... колко да сме зле?"}
{"url": "http://www.mediapool.bg/tramp-dade-improvizirana-preskonferentsiya-v-rozovata-gradina-na-beliya-dom-news270592.html", "text": "Президентът на САЩ Доналд Тръмп рядко дава официални пресконференции, но снощи в последния момент реши да говори с журналисти в Розовата градина на Белия дом, предаде Асошиейтед прес.\r\n\t \r\n\tЗа около 40 минути президентът се изказа за какво ли не - от данъчната политика, през разследването за Русия до Хилари Клинтън. До него стоеше лидерът на мнозинството в Сената Мич Макконъл, чието безмълвно присъствие имаше за цел да потвърди добрите работни отношения с президента.\r\n\t \r\n\tТръмп каза, че според него Хавана е отговорна за поредицата необясними случаи, при които най-малко 22 американски дипломати са пострадали в Куба за няколко месеца. Някои са загубили частично слуха си, други са се оплаквали от световъртеж, умора и когнитивни проблеми. Имало е оплаквания и от американски туристи на острова. \"Мисля, че Куба е отговорна. Вярвам, че е така. И това е много необичайна атака, както знаете. Но аз вярвам, че Куба е отговорна\".\r\n\t \r\n\tСъединените щати не са направили официално заключение, че Куба е навредила на американските граждани. Вашингтон обаче заяви, че Хавана има задължението да гарантира сигурността на американския дипломатически персонал, но не го е сторила, отбелязва Ройтерс.\r\n\t \r\n\tПрезидентът надълго иронизира Хилари Клинтън, съперничката му в президентските избори миналата година, съобщи Франс прес. Той я помоли да си опита още веднъж късмета, за да му осигури втори мандат. \"Надявам се, че Хилари ще се кандидатира. Хилари, моля те, бъди отново кандидат. Хайде!\", настоя насмешливо Тръмп пред журналистите.\r\n\t \n\n\r\n\tС по-сериозен тон той каза, че Съединените щати не взимат страна в конфликта между кюрдите и правителството на Ирак за контрол над иракската провинция Киркук. \"Не взимаме страна, но не ни харесва, че са в конфликт\" , каза Тръмп. \"От години имаме много добри отношения с кюрдите, както знаете, и наред с това сме на страната на Ирак, макар че не трябваше никога да ходим там\", добави той.", "date": "2017.10.17", "title": "Тръмп даде импровизирана пресконференция в Розовата градина на Белия дом"}
{"url": "http://www.mediapool.bg/sotsialdemokratite-s-malko-izprevarvat-krainata-desnitsa-v-avstriya-news270593.html", "text": "Продължава броенето на гласовете на парламентарните избори в Австрия, съобщават информационните агенции. Консервативната Австрийска народна партия на Себастиан Курц води с 31,5 на сто, но на второ място с 26,9 на сто излязоха социалдемократите на канцлера Кристиан Керн, изпреварвайки с малко Австрийската партия на свободата на Ханс-Кристиан Щрахе, която получава 26 процента.\r\n\t \r\n\tМинистерството на вътрешните работи съобщи, че това са данните след преброяване на почти всички гласове, подадени по пощата, но без бюлетините, подадени с удостоверения за гласуване на друго място, не по регистрация. Става дума за около 36 000 бюлетини, които са равни на около 1 процент от гласовете.\r\n\t \r\n\tОкончателните данни ще бъдат обявени в четвъртък. Те обаче няма да променят твърдото първо място на консерваторите на Курц, на когото ще бъде възложено да състави правителство.\r\n\t\r\n\tДействащото правителство на Австрия подаде във вторник оставка съгласно конституцията. Официалната церемония се състоя в президентството във Виена. Оставката беше подадена от канцлера Кристиан Керн на президента Александър ван дер Белен. Държавният глава благодари на министрите за работата им и им заръча да изпълняват своите задължения до съставянето на ново правителство.\r\n\t \n\n\r\n\tСпоред конституцията на Австрия президентът трябва да започне консултации с партийните лидери след парламентарните избори и да възложи на победилата политическа сила да състави правителство.\r\n\t \r\n\t\"Ще възложа на лидера на Австрийската народна партия Себастиан Курц мандат за съставяне на ново правителство, ако резултатите не се променят\", каза Ван дер Белен.\r\n\t \r\n\tВан дер Белен заяви, че следващото австрийско правителство трябва да зачита европейските принципи, посочва ДПА.\r\n\t \r\n\tКрайнодясната Австрийска партия на свободата изглежда най-вероятният коалиционен партньор на Австрийската народна партия, като се има предвид силното й представяне на изборите и твърдата й позиция за миграцията, която е сходна с тази на консерваторите.\r\n\t \r\n\t\"Внимателно ще следя, за да гарантирам, че основополагащите европейски ценности, вписани в нашата конституция, остават компасът, който направлява Австрия към бъдещето\", каза президентът.\r\n\t \r\n\tАвстрийската народна партия и Австрийската партия на свободата искат да ограничат имиграцията от по-бедните източни страни в ЕС въпреки принципа на общността за свободно движение.\r\n\t \r\n\tАвстрийската партия на свободата също така иска Австрия да преосмисли членството си в Европейската конвенция за правата на човека.", "date": "2017.10.17", "title": "Социалдемократите с малко изпреварват крайната десница в Австрия"}
{"url": "http://www.mediapool.bg/galap-interneshanal-56-ot-balgarite-iskat-ostavkata-na-valeri-simeonov-news270609.html", "text": "Телефонен сондаж на \"Галъп интернешънъл\" показва, че според 56% от запитаните вицепремиерът Валери Симеонов трябва да подаде оставка заради \"конфликта му с някои медии и журналисти\". 35% са на противоположното мнение. Близо 70 на сто от анкетираните одобряват подадената и приета оставка на депутата от ГЕРБ Антон Тодоров, който в същия ден и в същото студио си позволи заплахи към водещия от Нова телевизия Виктор Николаев, както направи след него Валери Симеонов.\r\n\t\"Галъп интернешънъл\" посочва, че в дебата на Валери Симеонов с журналистите 62% са на страната на журналистите, а 18% са на страната на вицепремиера. 5% не избират нито едната от двете опции.\r\n\tСред противниците на оставката личат привържениците на управляващите. Скупчването на случаите с Делян Добрев, Антон Тодоров и Валери Симеонов очевидно подлага на риск подкрепата за управлението – на фона на напрегнатата ситуация около дебата с президента Радев, коментират социолозите от агенцията.\r\n\t\r\n\tВъв вторник, запитан за обидните изказвания и езика на омразата, използван в последните дни от колегите му \"патриоти\" по адрес на ДПС, Валери Симеонов, гост на празника на 68-ма бригада Специални сили в Пловдив, коментира: \"На тоя ден да говорим за ДПС ми се струва пошло\". Той посъветва репортерите да направят справка с ДПС какво означава език на омразата. \"Да наречеш някого ксенофоб и фашист също е език на омразата, а на това сме свидетели от влизането ни в 43-ото Народно събрание”, каза вицепремиерът и лидер на НФСБ. \"Това, обаче, странно не възмущава никого\", допълни той.\n\n\r\n\t\r\n\tТелефонният сондаж на \"Галъп интернешънъл\" показва още, че 2.2 милиона са пълнолетните българи, които казват, че знаят за случаи на шуробаджанащина в своята община.\r\n\t41% отговарят с \"да\" на въпроса дали знаят за конкретен случай на уреждане на \"свои хора\" от страна на властта в своята община, а 56% отговарят \"не\". Тези 41% се равняват на около и над 2.2 милиона души. В такива въпроси не може да се очаква съвършена искреност и това означава, че числото вероятно е по-високо, отбелязват от агенцията.\r\n\tНе личат особени разлики според типа населено място. Симпатизантите на ГЕРБ споделят за случаи на шуробаджанащина в по-малка степен – вероятно това е естественият им защитен рефлекс като привърженици на управляващата партия.\r\n\tВ хасковския казус 45% вярват на Елена Йончева, а 17% - на Делян Добрев. 8% - на нито един от двамата. Останалите не са запознати или не могат да отговорят. Явно масовото убеждение е, че подобни казуси са повсеместни в страната и това се приема дори автоматично.\r\n\tПо повод отхвърлената оставка на Делян Добрев от ГЕРБ изследването сочи, че според 66% от анкетираните \"оставката на депутат е лична негова воля и не бива изобщо да се подлага на гласуване\".\r\n\tПо този въпрос само привържениците на ГЕРБ контрастират – там дяловете дали една оставка трябва или не трябва да се гласува са 50/50.", "date": "2017.10.17", "title": "\"Галъп интернешънъл\": 56% от българите искат оставката на Валери Симеонов"}
{"url": "http://www.mediapool.bg/maikrosoft-shte-predlaga-svoya-brauzar-za-android-i-ios-news270612.html", "text": "След като официално обяви края на своята операционна система за смарт телефони от продуктовата линия на Майкрософт, компанията ще се опита да компенсира част от разочарованието на потребителите. Най-верните от тях, които по принуда преминават към Андроид мобилни устройства ще могат да ползват браузъра от Уиндоус 10 (Windows 10) - Едж (Edge), който вече е достъпен за сваляне в неофициална версия от .\r\n\tНовият софтуер на гиганта от Редмънд предлага много възможности, които засега са запазена територия на конкуренцията в лицето на Мозила Файърфокс и най вече Гугъл Хром, който е лидер на потребителски дял при Андроид телефоните – по различни данни между 60 и 80%.\r\n\tЕдна от ключовите възможности на Едж е синхронизацията между мобилния телефон или таблет с настолен компютър и други устройства. Така всички данни, съхранявани в програмата, като например пароли, история, любими сайтове, отметки и активни табове са достъпни по всяко време. Останалите функции включват гласови команди, режим на инкогнито сърфиране и др.\r\n\tБраузърът на Майкрософт ще бъде достъпен и за ползвателите на iOS, като за тази цел те трябва да използват платформата за бета версии Apple TestFlight.\r\n\tОт Майкрософт засега не посочват точно кога Едж ще пристигне във финална версия, но проектът вече е в напреднала фаза и вероятно това ще се случи до края на годината или в началото на следващата.", "date": "2017.10.17", "title": "Майкрософт ще предлага своя браузър за Андроид и iOS"}
{"url": "http://www.mediapool.bg/remontat-na-asparuhoviya-most-se-podnovyava-na-23-oktomvri-news270613.html", "text": "Ремонтът на Аспаруховия мост се подновява на 23 октомври и ще бъде завършен изцяло през 2018 г. Това съобщи във Варна министърът на регионалното развитие Николай Нанков.\r\n\tСтроителните дейности ще започнат от страната на Варна в посока Бургас. Ще бъдат ремонтирани фуги и съоръжение в началото на моста. Очакванията са, при подходящо време, ремонтът на Аспаруховия мост да бъде готов до средата на месец май 2018 г., посочи Нанков. Според него най-важно е да се съобрази времето за ремонти, така че такива да не се извършват през пиковите летни месеци.\r\n\tАспаруховият мост е крайно недостатъчен да поеме трафика, но за изграждането на нов мост може да се мисли след завършването на предстоящия ремонт, уточни Нанков.\r\n\tВ началото на август премиерът Бойко Борисов обеща през този мандат правителството да бъде щедро към Варна и да финансира . Две седмици по-късно кметът Иван Портних по случай празника на града зарадва варненци с \"добрата новина\", че се планира втори мост над Варненското езеро без да конкретизира кога и с какви пари. http://www.mediapool.bg/planira-se-vtori-most-nad-varnenskoto-ezero-news267991.html\r\n\tСега регионалният министър установи, че с \"изключителен напредък\" се изпълняват важните за Варна проекти.\n\n\r\n\tОбщината се справя успешно с тежките процедури по отчуждаване, парцеларни планове и издаване на строителни разрешения на етапи за изграждането на бул. \"Левски\", ремонта на бул.\"Сливница\", както и за бул.\"Мара Тасева\" и парковото пространство в Аспарухово, каза Нанков.\r\n\tТези проекти са сред приоритетните начертани от Борисов, за част от които той обеща пари от държавния бюджет, а за останалите идват от еврофондовете.\r\n\t\r\n\tВ момента се подготвя площадката за част от трасето и най-късно в началото на ноември трябва да започнат строителните дейности по бул. \"Васил Левски\". Крайният срок за изпълнението на проекта е 15 август, но обозрим срок за завършването му е 1 юли 2018 г., каза Нанков.\r\n\tДруг приоритетен обект през следващата година е ремонтът на 6.8 км от магистрала \"Черно море\" от страната на Варна в посока Бургас.\r\n\tЩе се работи и по обходния път на града с пътно съоръжение при Игнатиево, което да изведе транзитния трафик извън Варна, каза Нанков.\r\n\t\r\n\tЗа пътя до курорта Златни пясъци Нанков съобщи, че ще се рехабилитира до разклона за Аладжа манастир.\r\n\tОсвен това има и \"по-амбициозна идея\" двулентовият път след Т-образното кръстовище да се разшири с още една лента, каза регионалният министър.\r\n\tТой уточни, че трасето попада в защитена местност и е необходимо провеждането на специални процедури. Затова с Агенцията по геодезия, картография и кадастър се обсъжда дали може и как да се случи разширението на платното с още една лента, допълни той.\r\n\tТекущият ремонт на участъка на пътя за Златни пясъци до разклона за Аладжа манастир се предвижда да бъде изпълнен в рамките на два месеца, каза Нанков.\r\n\tПри строителните дейности ще трябва да бъде изместен и водопроводът, защото съоръжението не е включено в големия воден проект на Варна, за който в момента се изготвя прединвестиционно проучване, обясни регионалният министър.\r\n\tОколо 100 млн. лв. ще бъде европейското финансиране за подобряване на ВиК инфраструктурата на Варна, информира Нанков.\r\n\t\r\n\tЗа четири месеца свършихме това, което за съжаление две години не успяхме да постигнем по отношение на тол системата, каза в отговор на въпрос регионалният министър. Той припомни, че вече има избран изпълнител, който трябва да представи съответните документи, за да може да се пристъпи към сключване на договор.\r\n\tПоели сме ангажимент и пред обществото, и пред премиера, в края на 2018 г. да имаме работеща тол система, каза Нанков. Той допълни, че срокът за внедряването й е 7 месеца, след което ще има 12-месечен срок за изпитване, оценка на ефективност и коригиране на дефекти, в случай на проявяване на такива.", "date": "2017.10.17", "title": "Ремонтът на Аспаруховия мост се подновява на 23 октомври"}
{"url": "http://www.mediapool.bg/silno-rastyashtiyat-pazar-na-zhilishta-v-chehiya-se-prevrashta-v-problem-news270610.html", "text": "Пазарът на жилища в чешката столица расте най-бързо в Европа, а това се превръща в проблем.\r\n\tСкокът от 22 % на цените през изминалата година спира много местни жители от покупката на дом, а рискът от рязък скок и срив на пазара накара чешката централна банка да се намеси, за да поохлади търсенето.\r\n\t \r\n\tМакар много страни в Европа да отчитат напоследък сериозно повишение на стойността на жилищата, чешката столица се откроява благодарение на няколко фактора - липсата на нови апартаменти, силното търсене на фона на растящата икономика и ниските лихви по кредитите, както и бум в инвестициите за покупка на жилища, които да се отдават под наем подобно на отдаването под наем чрез платформата Airbnb.\r\n\t \r\n\tСпоред консултантската компания Deloitte средната цена на новопостроените апартаменти в Прага достига около 92 600 крони (4240 щ.д.) на квадратен метър тази година спрямо 75 600 крони миналата година - растеж, който според централната банка е най-висок в Европа.\r\n\t \r\n\t27-годишният барман Ян Блау казва, че отчасти е чист късмет, че са успели с приятелката му да си купят жилище тази година.\r\n\t \r\n\tГодина и половина търсихме подходящо жилище, тъй като цените бяха невероятно високи, каза той. В някои случаи 40 души наддават за един апартамент. Той е намерил своето жилище само защото собственикът на имота, който посетили, забелязал, че съседите му също продават, което дало възможност на Блау пръв да сключи договор и да приключи сделката.\r\n\t \n\n\r\n\tТъй като жилищата в Прага и някои други райони на страната станаха прекалено скъпи за много от местните хора, бумът на жилищния пазар се превърна във важен въпрос в кампанията преди парламентарните избори следващата седмица.\r\n\t \r\n\tПетър Хана, анализатор от Deloitte, каза, че предлаганите апартаменти за продажба рязко са намалели от около 7000 в началото на 2016 година до 4000 в момента.\r\n\t \r\n\tСтроителните предприемачи обвиняват градските власти на Прага, че не им дава достатъчно разрешителни за нови строежи, а също посочват като пречки бюрокрацията и повишаващите се такси.\r\n\t \r\n\tТомаш Пардубицки, главен изпълнителен директор на Finep Holding, казва, че макар Прага да се нуждае от 6000 нови апартамента годишно, цифра която не се оспорва от градските власти, разрешителните, дадените разрешителни са далеч под 2000 през последните две години.\r\n\t \r\n\tЩе бъде достатъчно да се променят две неща, каза Пардубицки. Да бъдат определени ясни правила за строителството и да има ясни срокове за одобрение на разрешителните, допълни той.\r\n\t \r\n\tПредприемачите се оплакват, че им отнема по 8 години в някои случай, за да получат одобрение за проектите си.\r\n\t \r\n\tГрадските власти на чешката столица отбелязват, че предприемачите се възползват от високите цени и нарочно поддържат малък брой нови проекти.\r\n\t \r\n\tОплакванията на строителните предприемачи ме разсмиват, казва заместник-кметът на Прага Петра Колинска. \"Мога да разбера разочарованието им, че не са в състояние да реагират (на високото търсене), толкова бързо, колкото им се иска. Служителите и политиците обаче не им пречат да подават искания за разрешителни,\" каза тя.\r\n\t \r\n\tЗа разлика от много европейски градове Прага разполага с ограничен брой жилища за даване под наем, което е резултат от желанието на чехите да притежават собствен дом след падането на комунизма. Колинска коментира, че градът вероятно ще промени това и работи по 12 проекта, благодарение на които на пазара ще бъдат пуснати най-малко 1000 апартамента за даване под наема до пет години.\r\n\t \r\n\tГрадът планира и да последва примера на други европейски градове като Берлин и да поведе борба срещу нерегулираното краткосрочно отдаване под наем, като отдаването чрез платформата Airbnb. Според доклад на правителството около 18 000 апартамента в Прага се използват за онлайн услугата, като над 50% от дейността е контролирана от компании, които имат стотици апартаменти.\r\n\t \r\n\tПритеснена, че новите собственици могат да не са в състояние да си покриват ипотеките, ако икономиката отслабне или изгубят работа, или пък лихвите се вдигнат, както се очаква, чешката централна банка взе мерки за охлаждане на пазара. Наред с другите стъпки банката не позволява ипотеки, които покриват цялата стойност на имота.\r\n\t \r\n\tЛибор Холуб, заместник-директор на отдела за финансова стабилност към централната банка, каза, че Чехия е лидер сред европейските страни с най-голямо увеличение на цените на жилищата. Очаква се заемите да отчетат пореден рекорд тази година.\r\n\t \r\n\tКритици посочват, че намесата на банката само ще накара купувачите да изберат по-евтина собственост извън Прага.\r\n\t \r\n\tПредприемачът Пардубицки твърди, че ситуацията не е нормална. Трябва да възобновим либералния пазар. Да се строи, купува и продава на пазарни цени, посочи той.", "date": "2017.10.17", "title": "Силно растящият пазар на жилища в Чехия се превръща в проблем"}
{"url": "http://www.mediapool.bg/ekoministarat-otnovo-lansira-ideyata-za-zabrana-na-vaglishtata-sas-syara-i-pepel-news270615.html", "text": "Министърът на околната среда и водите Нено Димов обяви лансирана и от неговите предшественици на поста идея за ограничаване на продажбите на въглища, съдържащи сяра и пепел, и въвеждането на екостандарти за отоплителните уреди на твърдо гориво. По време на годишната среща на кметовете в Албена, във вторник, той припомни, че от 2019 г. влизат в сила нови европейски екологични стандарти за битовите отоплителни уреди и трябва да се намери механизъм за прилагането им.\r\n\t\"Замърсяването на въздуха е от най-съществените проблеми и местната власт трябва да го приеме с необходимата сериозност\", заяви министърът. Според него най-трудно при решаването на проблемите с качеството на атмосферния въздух е да се намери социално-икономически баланс. Той призова местната власт да участва активно в работата на двете работни групи, които ще обсъждат мерки за намаляване на замърсяването от битовото отопление и от автомобилния транспорт.\r\n\t\"Виждането ни в момента е, че трябва да намерим начин да ограничим вноса и продажбата на горива с високо съдържание на сяра и пепел и да въведем нови стандарти за отоплителните уреди\", каза Нено Димов, цитиран от пресцентъра на ековедомството.\r\n\tРешението обаче ще бъде взето след широка експертна дискусия на кръгла маса през ноември с всички заинтересовани страни. Също идния месец ще има и кръгла маса за предложенията за намаляване на замърсяването от автомобилния транспорт и контрола при регистрация на коли с вредни емисии.\r\n\tДимов призова кметовете да кандидатстват за 111 млн. лв. по ОПОС 2014-2020 за мерки за реализация на общинските програми за чистотата на атмосферния въздух. Няколко града вече получиха еврофинансиране за актуализация на своите мерки за опазването на въздуха\n\n\r\n\tВече са закрити 96 от 113 общински депа, но остават три общини, които не са изградили навреме регионални депа за битови отпадъци, информира министър Димов. Сега други общини поемат техните отпадъци и не е справедливо всички да плащат цената, обясни той и изрази увереност, че до края на годината общините ще закрият старите депа, така че да не се стигне до ефективни санкции по наказателната процедура срещу България.\r\n\tМинистърът информира кметовете и за новия подход за управление на европейската екологична мрежа НАТУРА 2000, който въвежда териториалния принцип. Отговорността за управление на зоните от НАТУРА 2000 ще е на областните управители, но общинските власти ще имат основна роля за намирането на баланс между икономическото развитие, интересите на местните общности и опазването на околната среда, подчерта министърът.", "date": "2017.10.17", "title": "Екоминистърът отново лансира идеята за забрана на въглищата със сяра и пепел"}
{"url": "http://www.mediapool.bg/povecheto-malki-firmi-ne-zashtitavat-targovskite-si-taini-news270616.html", "text": "Повечето малки и средни предприятия не знаят, че трябва да включват клаузи за закрила на търговските си тайни при сключването на договори, заяви директорът на Изпълнителната агенция за насърчаване на малките и средните предприятия Мариета Захариева. Тя участва в дискусия за създаване на култура за интелектуална собственост сред дребния бизнес, организиран от Световната организация за интелектуална собственост, българското Патентно ведомство и Университета за национално и световно стопанство, съобщиха от агенцията.\r\n\tТакива клаузи трябва да има както в договорите със служителите, така и с търговските контракти на фирмите. В противен случай съществува риск от разкриване на търговската тайна, коментира Захариева. По думите й, предприемачите трябва да знаят, че може да претендират за нарушение на търговските тайни, само ако е налице някакво фактическо доказателство, че те самите са били предприели действия за защита на уникалната бизнес информация.\r\n\tЗа да бъде защитена уникалната бизнес информация, се налага използването на други видове права върху интелектуална собственост (авторско право, индустриални права). Тези права върху интелектуална собственост са много по-сериозни и осигуряват по-солидна закрила, посочва тя.\r\n\tКато цяло компаниите, които използват в пълна степен своите права върху интелектуалната собственост, постигат по-добри икономически резултати и по-висока пазарна стойност от тези, които не го правят, отбелязва Захариева. В някои случаи малки и средни предприятия, които разчитат на интелектуална собственост, отчитат по-висок растеж до 20 на сто в сравнение с подобни предприятия, които не отдават особено значение на нея, допълва тя.\r\n\tАгенцията за малки и средни предприятия предвижда да прави съвместни обучения на дребните предприемачи с Патентното ведомство с цел защитата на бизнеса.", "date": "2017.10.17", "title": "Повечето малки фирми не защитават търговските си тайни"}
{"url": "http://www.mediapool.bg/bsp-smyata-che-deputatat-y-georgi-stoilov-ne-nosi-otgovornost-za-brat-si-news270611.html", "text": "БСП смята, че депутатът Георги Стоилов, чийто брат бе арестуван с още 8 души през уикенда в Русе заради участие в организирана престъпна групировка и рекет, не носи отговорност за постъпките на своите роднини. Това стана ясно във вторник от изказване на членът на партийното ръководство Драгомир Стойнев.\r\n\t\"Днес Георги Стоилов бе изслушан в Изпълнителното бюро на партията. Надяваме се утре да бъде изслушан от парламентарната група, защото в тази партия си има правила и трябва да се спазват\", каза Стойнев пред журналисти.\r\n\tПо думите му, в Изпълнителното бюро Георги Стоилов заявил, че няма никакво отношение към действията на своя брат. \"Той бе категоричен, че никога не са имали и бизнес взаимоотношения и че техният живот се е развивал по различни пътища. Следователно ние не можем и да упрекваме някого за връзките на неговия брат и какво точно е правил брат му”, добави той.\r\n\tДрагомир Стойнев подчерта, че ако се появи и най-малкото \"отношение към Георги Стоилов, че има конкретни връзки или пък предположения, разбира се, че той трябва да понесе своята политическа отговорност”. \"Но на този етап нямаме и нямаме и причина да се съмняваме в неговите думи. И силно се надявам, че зад тази акция не стои и политическият елемент”, посочи той.\r\n\tНа напомнянето, че в последните дни говорят за шуробаджанащина, Стойнев посочи, че се смесват темите. \"Тук не става въпрос за държавни постове, тук не става въпрос за разпределяне на държавни пари, тук не става въпрос и за шуробаджанащина”, обясни той.\n\n\r\n\tДепутатът даде пример какво означава в едно семейство да се разпределят държавни и общински пари. \"Кметът на община Раднево - г-н Тенев назначава жена си за кметски наместник в село Ресиманово. Как ви звучи това кметът и кметският наместник да седят, да си пият кафето и да разпределят държавни и общински пари, т.е. едното няма нищо общо с другото и мисля, че отмина времето когато някой трябваше да носи отговорност за постъпките на свои роднина и силно се надявам и така трябва да бъде всички да бъдат равни пред закона”, каза той.", "date": "2017.10.17", "title": "БСП смята, че депутатът й Георги Стоилов не носи отговорност за брат си"}
{"url": "http://www.mediapool.bg/sofiya-pishe-na-potentsialni-kupuvachi-che-prodava-obshtinska-banka-news270617.html", "text": "Столичната община търси купувач на дела си в Общинска банка с писма до потенциалните инвеститори на българския пазар и обява във финансовия всекидневник \"Файненшъл Таймс\". Процедурата за продажбата на 67.646% от капитала на банката беше задвижена от Столичната агенция за приватизация и инвестиции след публикуване на решението за това в Държавен вестник. Обявената цена за дела на София е 45.65 млн. лв.\r\n\t\r\n\tТърси се стратегически или финансов инвеститор, а оферти ще се приемат от банкови или кредитни институции с рейтинг поне ВВ- по скалата на \"Стандарт енд Пуърс\" (S&P).\r\n\tАко кандидатът е финансов инвеститор, трябва да е регистриран в страна от Европейското икономическо пространство. Изисква се предметът му на дейност да е създаване и учредяване на фондове и/или привличане и/или набиране и управление на финансови активи, придобиване и управление на акционерни и/или дялови участия. Трябва да има опит и репутация в управлението на фондове, финансови активи, акционерни или дялови участия. Освен това към датата на подаване на оферта за Общинска банка трябва да докаже, че има капитал от поне 20 млн. евро.\r\n\tДокументи за участие в конкурса могат да се купуват 30 дни след стартиране на процедурата. Още 30 дни са дадени за подаване на оферти. Документите за кандидатстване струват 20 000 лв., а депозитът за участие е 3 млн. евро.\n\n\r\n\tТака в началото на ноември ще стане ясно има ли интерес към общинския дял в банката, а на 2 декември – колко оферти ще се получат.\r\n\t\r\n\tТова е четвъртият опит на Столичната община да продаде дела си в Общинска банка. Мотивите за приватизацията са, че местната власт няма нужда от собствена банка и не може да инвестира в нея, за да я направи конкурентоспособна на пазара. В същото време общината не печели от банката, тъй като от години не взима дивидент. Причината е, че печалбата на трезора се използва за увеличение на капитала му. През миналата година положителният финансов резултат на банката е близо 2.4 млн. лв.\r\n\tОт общината се надяват на фона на консолидацията на банковия пазар в страната този път да се намери купувач. Към момента няма заявен официален интерес от инвеститор.\r\n\t\r\n\tОсновният проблем при продажбата на общинския дял в банката е най-големият миноритарен акционер. Около 27 на сто от собствеността се държи от фирми около Христо Ковачки. Съвсем малки дялове имат няколко общини и дружества на Столична община.\r\n\tДълги години фирмите около Ковачки имаха блокираща квота при вземането на решения от общото събрание на банката и на практика София беше загубила контрол върху трезора. Освен това банката отпускаше кредити на свързани с миноритарния акционер компании, които бавеха вноските си и създаваха риск за стабилността на банката.\r\n\tСофия си върна контрола през 2011 г., когато със заповед на Българската народна банка (БНБ) беше временно отнето правото на глас на миноритарните акционери. На следващия ден на общо събрание на банката беше променен уставът ѝ и така стана възможно решенията за управлението да се вземат от обикновено мнозинство т. е. само с волята на общината.\r\n\tДействията за овладяване на банката от страна на мажоритарния акционер обаче са обжалвани в съда. Фирмите около Ковачки са завели две дела - срещу заповедта на БНБ и срещу промяната на устава. Второто е замразено, докато не се реши това за акта на централната банка. То се точи от 2011 г. и по него все още няма окончателно решение.\r\n\tНе е ясно и дали миноритарните акционери смятат да продадат акциите си в банката. Преговори с тях ще трябва да води евентуалният нов собственик. Всичко това може да отблъсне стратегически инвеститор.\r\n\tКъм края на юни Общинска банка има 1.5 млрд. лв. активи и е на 15-о място в страната. Печалбата ѝ за първите шест месеца на годината е 1.3 млн. лв. Банката има доста скромен дял на пазара на кредити и депозити на домакинствата и фирмите. Основното ѝ предимство е финансирането и обслужването на общините. Не е ясно дали след продажбата ѝ обаче най-големият ѝ клиент - Столична община, ще продължи да ползва услугите ѝ.", "date": "2017.10.17", "title": "София пише на потенциални купувачи, че продава Общинска банка"}
{"url": "http://www.mediapool.bg/balgarski-minni-inzheneri-i-ucheni-stanaha-chlenove-na-balkanskata-minna-akademiya-news270614.html", "text": "Учени и практици от минния бранш в България станаха членове на Балканската минна академия по време на Седмия минен конгрес, който се проведе в Прийедор, Босна и Херцеговина.\r\n\tПрестижната организация обединява университети и научно-приложни организации по минно дело от десет страни. Неин зам.-председател е проф. д-р Цоло Вутов, управител на \"Геотехмин\" ООД и председател на Научно-техническия съюз по минно дело, геология и металургия.\r\n\tС решение на координационния съвет на академията като редовни членове в Балканската минна академия бяха приети д-р инж. Илия Гърков, изпълнителен директор на \"Дънди Прешъс Металс Челопеч\" ЕАД и \"Дънди Прешъс Металс Крумовград\" ЕАД, проф. д-р Венцислав Иванов, Минно-геоложки университет, и проф.д-р Любен Тотев, ректор на Минно-геоложки университет \"Св. Иван Рилски\".\r\n\tЗа редовни членове координационният съвет приема специалисти с гражданство в балканска страна, член на ООН, със степен \"доктор\" и забележителни заслуги за развитието на минната наука и инженерството.\r\n\tИнж. Драгомир Драганов, изпълнителен директор на \"Елаците Мед\" АД, получи статут на асоцииран член на академията като инженер по минно дело с ценен принос към развитието на минното дело.\r\n\tОсвен чрез оценка за приноса на приетите за членове минни специалисти, Балканската минна академия чрез конференциите, които организира, дава възможност за споделяне на практически опит между минни инженери и научни колективи от балканските страни и обмен на добри практики и постижения в областта на добива на полезни изкопаеми.\r\n\tВ трите дни на конференцията свои доклади представиха докторанти от Минно-геоложки университет и специалисти, ангажирани с различни минни проекти в България.", "date": "2017.10.17", "title": "Български минни инженери и учени станаха членове на Балканската минна академия"}
{"url": "http://www.mediapool.bg/erdogan-e-vav-varshava-na-parvo-poseshtenie-v-strana-ot-es-sled-opita-za-prevrat-news270618.html", "text": "Турският президент Реджеп Тайип Ердоган бе посрещнат сърдечно от полския си колега Анджей Дуда днес във Варшава по време на първото си официално посещение в страна от ЕС след осуетения опит за преврат от юли 2016 г., предаде АФП.\r\n\tЕрдоган посети Белгия през май за среща на НАТО и Хамбург за среща на Г20 през юли, но Полша е първата страна от ЕС, която го покани на посещение в рамките на двустранните отношения, след преследванията, предприети в Турция срещу заподозрени за участие в опита за преврат.\r\n\tПолша подкрепя стремежа на Турция за присъединяване към ЕС, заяви Дуда пред журналисти след среща на четири очи с турския президент.\r\n\tПреговорите за присъединяване на Анкара към ЕС, започнали през 2005 г., са в мъртва точка. Германският канцлер Ангела Меркел поиска наскоро спиране на преговорите, но повечето от останалите страни от ЕС предпочитат за момента запазване на тази крехка връзка, въпреки опасенията им по отношение на някои прояви на турския режим.\r\n\tАко ЕС смята, че \"присъединяване на Турция не е възможно, да ни го каже най-накрая\", отбеляза Ердоган.\n\n\r\n\tСпоред него Турция е изразходвала \"30 милиарда долара\", за да приеме на своя територия над три милиона мигранти, докато ЕС, който обеща шест милиарда евро, \"е предоставил за момента едва 885 милиона\".\r\n\tДвамата президенти, които се очаква да участват в турско-полски икономически форум, изразиха съжаление за слабия търговски обмен, който е бил в размер на шест милиарда евро през 2016 г. Те изразиха пожелание до пет години търговският обмен да бъде увеличен до 10 милиарда евро.\r\n\tЕрдоган призова \"приятелските страни в ЕС да окажат натиск за премахване на шенгенските визи за турските граждани. \"Документи по този въпрос бяха подписани\", подчерта турският президент, който изтъкна, че подобна мярка ще позволи да се увеличи броят на турските туристи в Полша.", "date": "2017.10.17", "title": "Ердоган е във Варшава на първо посещение в страна от ЕС след опита за преврат"}
{"url": "http://www.mediapool.bg/buryata-ofeliya-premina-prez-shotlandiya-i-severna-angliya-news270620.html", "text": "Бурята Офелия премина във вторник през Шотландия и Северна Англия, където събори дървета, електропроводи и предизвика смущения в транспорта, ден след като отне живота на трима души и остави стотици без електричество в Ирландия, съобщи Асошиейтед прес.\r\n\tБританската метеорологична служба прогнозира обилни валежи и пориви на вятъра до 113 км/ч в Шотландия, като се очаква вятърът постепенно да отслабне до края на деня.\r\n\tВлаковете от Глазгоу, Единбург и Лондон за Абърдийн, Дънди и Пърт се движат със закъснение заради паднали на релсите дървета. В някои от засегнатите от бурята райони има недостиг на питейна вода.\r\n\tНякои южни части на Норвегия алармираха тази сутрин за миризма на пушек, която според местния метеорологичен институт Офелия е донесла чак от Португалия и Испания, където горски пожари отнеха през уикенда живота на най-малко 41 души.\r\n\tВластите в Швеция съобщиха, че в Стокхолм и други шведски градове местни жители са звънели да сигнализират, че небето тази сутрин е било много по-мрачно от обикновено. Това вероятно също се дължи на силните ветрове на Офелия, които носят смесица от червен пясък от Сахара и фини прахови частици от пожарите на Иберийския полуостров.\n\n\r\n\tБурята Офелия е съпроводена от необичайно високи за октомври температури в редица европейски държави, съобщи днес Световната метеорологична организация.\r\n\tГоворителката на организацията Клер Нюлис заяви на брифинг в Женева, че тазгодишният сезон на атлантическите урагани е крайно необичаен, защото Ирландия не е страна, която обикновено се асоциира с тропически циклони. По думите й Офелия е най-източният и най-северен голям ураган в историята, образувал се по това време на годината.\r\n\tНюлис каза, че необичайно високите температури в много райони на Европа също се дължат на Офелия, а силните ветрове, пожарите в Португалия и Испания и пясъкът от Сахара са довели до явлението оранжево небе, наблюдавано в части от континента, предимно във Великобритания.\r\n\tТози сезон имаше десет атлантически урагана, при положение, че обикновено на сезон има средно 6-7. Шест от ураганите бяха много силни, над трета категория, допълни Нюлис и поясни, че по принцип на сезон има по около два мощни урагана.", "date": "2017.10.17", "title": "Бурята Офелия премина през Шотландия и Северна Англия"}
{"url": "http://www.mediapool.bg/evropeiskiyat-savet-nyama-da-prieme-reshenie-za-badeshteto-na-pregovorite-s-turtsiya-news270621.html", "text": "До края на годината Европейският съвет няма да приеме решение за бъдещето на преговорите с Турция за членство в ЕС. Това съобщи източник от ЕС, пожелал анонимност и цитиран от БТА.\r\n\tТой уточни, че държавните и правителствените ръководители от ЕС ще обсъдят в края на тази седмица въпроса с Турция, без да се произнасят по темата с преговорите. Очаква се те да изразят \"голямо разочарование от състоянието на върховенството на закона\" в Турция.\r\n\tЕвропейският съвет не се предвижда да обсъди върховенството на закона в някои държави от ЕС, на фона на събитията в Испания, Малта, Полша и Унгария.\r\n\tЕвропейският съвет не предвижда обсъждане на въпроса за Каталуния, според официалната програма на срещата в четвъртък и петък. Очаква се държавните и правителствените ръководители да потвърдят, че засега напредъкът в преговорите с Лондон е недостатъчен.\r\n\tВъпреки това в заключенията вероятно ще бъде отбелязано, че ако до декември има напредък, ще може да се помисли за преминаване към договаряне на бъдещите взаимоотношения с Великобритания \"почти незабавно\".\n\n\r\n\tИмаше напредък след речта на британския премиер Тереза Мей във Флоренция, това отключи преговорите. Преди това имаше опасения за напускане на Великобритания без споразумение. Сега все още изглежда постижимо до декември да бъде отбелязан напредък, коментира източникът.\r\n\tПрограмата на заседанието предвижда също одобряване на въведените от ЕС нови санкции срещу Северна Корея, както и обсъждане на приложението на ядреното споразумение с Иран. Европейският съвет ще разговаря за нуждата от постоянно захранване на фонда за Африка като част от лостовете за противодействие на незаконната миграция.", "date": "2017.10.17", "title": "Европейският съвет няма да приеме решение за бъдещето на преговорите с Турция"}
{"url": "http://www.mediapool.bg/pochina-pevitsata-ot-sentimental-swingers-androniya-popova-roni-news270623.html", "text": "Певицата Андрония Попова-Рони е починала в понеделник след дълго боледуване.\r\n\tТя бе част от триото Sentimental Swingers и вокалистка на групите Nassekomix и Help Me Jones.\r\n\tАндрония Попова участва и в създаването на \"World Melancholy\" на \"Блуба лу\", а песните й озвучават нови български филми като \"Източни пиеси\" на Камен Калев и \"Каръци\" на Ивайло Христов.\r\n\tРони е завършила пиано и класическо пеене в столичното музикално училище \"Любомир Пипков\", а след това — арт мениджмънт в НБУ и вокална педагогика в Софийския университет. Следвала е и в музикалния колеж \"Менис\" в Ню Йорк.\r\n\tПрез 2015 г. излезе и документалният филм с нейно участие \"Животът е един безкраен танц\", посветен на суинг културата в България и петия рожден ден на Sentimental Swingers.", "date": "2017.10.17", "title": "Почина певицата от Sentimental Swingers Андрония Попова – Рони"}
{"url": "http://www.mediapool.bg/volfgang-shoible-be-nominiran-za-predsedatel-na-bundestaga-news270619.html", "text": "Консервативният политически блок около германския канцлер Ангела Меркел реши днес да номинира досегашния финансов министър Волфганг Шойбле за бъдещ председател на Бундестага, предаде ДПА.\r\n\tАгенцията припомни, че Християндемократическият съюз (ХДС) на Меркел и му съюзниците му от баварския Християнсоциален съюз (ХСС) ще опитат да направят коалиция с две по-малки партии, след като победиха на парламентарните избори през миналия месец, макар и с по-слаб резултат от предишни години.\r\n\tСъс своите 75 години Шойбле ще бъде най-възрастният член на федералния парламент. Очаква се постът му начело на финансовото министерство да бъде зает от представител на някой от потенциалните партньори на ХДС/ХСС в правителствената коалиция.\r\n\tКато най-голяма политическа сила консерваторите на Меркел имат привилегията да посочат свой кандидат за председател на Бундестага. От левоцентристката Германската социалдемократическа партия (ГСДП) и либералната Партия на свободните демократи (ПСвД) вече заявиха, че на парламентарния вот на 24 октомври ще подкрепят кандидатурата на Шойбле, съобщи ДПА.\r\n\tАгенцията отбелязва, че ГСДП се отказа от коалиране с ХДС/ХСС, а крайнодясната \"Алтернатива за Германия\" ще има за пръв път 90 депутати в Бундестага. Така четвъртото правителство на Меркел ще има сериозна опозиция от двете страни на политическия спектър.\n\n\r\n\tВ публикувано днес интервю във всекидневника \"Франкфуртер алгемайне\" лидерът на ПСвД Кристиан Линднер заявява, че консерваторите не трябва да запазят поста финансов министър, защото това ще даде прекалено много власт на Ангела Меркел.\r\n\tПо думите на Линднер \"всичко друго ще бъде по-добро от това канцлерството и финансовото министерство да останат в ръцете на ХДС\". Той каза, че тази досегашна практика \"не е издържала теста\".\r\n\tМнозина смятат, че ПСвД желае да получи креслото на финансов министър, макар че засега от партията не е била отправяна официална заявка за това. Очаква се финансовото ведомство да бъде управлявано временно от Петер Алтмайер, шеф на канцеларията на Меркел, до съставянето на ново правителство на Германия, съобщи АП.\r\n\tНачалото на проучвателните преговори за формиране на коалиция между ХДС/ХСС, ПСвД и \"Зелените\" е предвидено за утре, отбелязват агенциите.", "date": "2017.10.17", "title": "Волфганг Шойбле бе номиниран за председател на Бундестага"}
{"url": "http://www.mediapool.bg/dalgove-na-grazhdani-na-sevastopol-kam-ukrainski-banki-shte-badat-otpisani-news270622.html", "text": "Законодателното събрание на Севастопол прие закон, който определя реда за пълното или частичното отписване на дълговете на жители на града към украински банки, чиято дейност е била прекратена след присъединяването на Крим към Руската федерация през 2014 година, съобщи ТАСС във в торник.\r\n\tЗа приемането на този закон днес гласуваха повече депутати на севастополския парламент, допълва ТАСС, без да посочва точни цифри.\r\n\t\"Законът е много нужен, за да даде възможност на нашите добросъвестни кредитополучатели, които не могат да свалят бремето от заложеното имущество, най-вече жилища, в законен ред да решат тези въпроси. С други думи или да бъдат отписани дълговете, или да се покрият в опростен ред чрез Фонда за защита на вложителите\", поясни председателят на парламентарната комисия по бюджета Вячеслав Аксьонов.\r\n\tЗаконът засяга жителите на Севастопол, включително предприемачи, работещи като физически лица. Той предвижда процедури за отписване на дълга или част от него по кредитни договори, сключени с банките, действали на територията на република Крим и (или) на територията на Севастопол, на които Националната банка на Украйна разпореди да прекратят дейността си на територията на Крим и Севастопол.\r\n\tНапълно ще се отписват дългове до 5 млн. рубли. За по-големите суми частично ще се опрощават заемите на съкратени служители заради ликвидация на предприятия, които са записани в бюрата по труда, такива, които имат да издържат учащи се лица до 23 години, както и такива, които трябва да плащат за лечение. В останалите случаи ще се преструктурира задлъжнялостта за срок то две години.", "date": "2017.10.17", "title": "Дългове на граждани на Севастопол към украински банки ще бъдат отписани"}
{"url": "http://www.mediapool.bg/dlazhnitsite-na-banki-po-lesno-shte-spirat-izpalnitelni-listove-news270624.html", "text": "Длъжниците на банки ще бъдат облекчени при спирането на принудително изпълнение срещу тях. Това решиха депутатите във вторник при окончателното приемане на промените в чл. 420 от Гражданския процесуален кодекс (ГПК). Тази седмица парламентът разглежда на второ четене пакета от промени в ГПК, които целят облекчаване на кредитополучателите и усъвършенстване на изпълнителното производство. Част от текстовете бяха предложени от омбудсмана Мая Манолова и БСП, а друга част – от ГЕРБ.\r\n\tДепутатите окончателно се отказаха да променят спорния чл. 417 и така оставиха привилегията на банките, наред с държавата и общините, да вадят изпълнителни листове по бързата процедура – само по извлечение от счетоводни книги. Преди време този текст беше атакуван и пред Конституционния съд, но в него не бе открито противоречие с основния закон.\r\n\tСпоред критици на банковите практики проблемът сега е, че понякога възникват спорове около размера на дължимата сума заради начина на изчисляване на лихвите и неустойките по кредита. В този случай дори длъжникът да подаде възражение и да стартира исково производство, това не спира изпълнението на заповедта на съда и често имуществото на длъжника бива разпродадено, дори той да спечели същинското исково производство.\r\n\tНеотдавна Съдът на ЕС се произнесе, че съдилищата са длъжни служебно да проверяват договорите с клиентите на банките за неравноправни клаузи, включително за лихвите, преди да издадат изпълнителен лист. Съдии обаче признават, че има сериозни практически проблеми по прилагането на това решение на Съда на ЕС, което означава, че най-вероятно има немалко случаи, в които съдът на практика не проверява дали банката законосъобразно е изчислила дълга на клиента.\r\n\tВъпреки че депутатите запазиха привилегията на банките, те значително облекчиха процедурата по спиране на принудителното изпълнение, когато длъжникът подаде възражение.\n\n\r\n\tСпоред промените в чл. 420 обжалването на изпълнителния лист в 14-дневен срок ще спира изпълнението, дори писмените доказателства на длъжника да не са \"убедителни“ и дори той да не предостави необходимо обезпечение на задълженията си, както е сега. Така на практика принудителното изпълнение ще може да се спира по решение на съда при представени от длъжника писмени доказателства в 14-дневен срок.\r\n\t\"Промяната създава много по-голяма възможност съдът да спре изпълнението при най-малкото съмнение за числови разлики в дължимата сума, за грешка при пресмятането на наказателните лихви“, поясни председателят на правната комисия Данаил Кирилов от ГЕРБ. По думите му този текст е умерен и ще работи ефективно.\r\n\tДепутатите гласуваха и облекчения в полза на длъжника при призоваването му. Според новите текстове занапред ще се счита, че ответникът по дадено гражданско дело не може да бъде открит, ако са направени най-малко три посещения на адреса, с интервал от поне седмица между всяко от тях, като най-малко едно от тях ще трябва да е в неприсъствен ден. Съдът служебно ще проверява и местоработата на ответника, като целта е призовката да може да му бъде връчена и там.\r\n\tОблекчават се и част от таксите в изпълнителното производство по отношение на по-малките дългове.\r\n\tСборът от всички такси по изпълнението за сметка на длъжника в едно изпълнително производство не може да надвишава 30% от минималната работна заплата, когато задължението е до 10 на сто от минималната работна заплата. За дълг от 10 до 40 на сто от МРЗ таксите не може да са повече от 40 на сто от минималната работна заплата. За задължение от 20 на сто до една минималната работна заплата таксите не може да са над 50% от МРЗ, а за дълг от една до две минимални заплати - 80 процента.\r\n\tВ общия сбор на таксите по изпълнението не се включват таксите във връзка с администриране на жалби срещу действия на съдебния изпълнител, както и за уведомяване на присъединени взискатели. В случаите, когато е достигнат общият сбор на таксите, и взискателят поиска нови изпълнителни действия, таксите за тях са за негова сметка, не на длъжника.\r\n\tПроцентът на пропорционалната такса по изпълнителните дела намалява с увеличаване на интереса, като таксата не може да надвишава максималния размер, определен в ГПК, решиха депутатите. За задължение в размер над 45 минимални работни заплати този сбор не може да надвишава една петнайсета от задължението, но не по-малко от три минимални работни заплати.\r\n\tНа касационно обжалване пред ВКС подлежат въззивните решения, в които съдът се е произнесъл по материалноправен или процесуалноправен въпрос, който е в противоречие със задължителната практика, записаха още депутатите.", "date": "2017.10.17", "title": "Длъжниците на банки по-лесно ще спират изпълнителни листове"}
