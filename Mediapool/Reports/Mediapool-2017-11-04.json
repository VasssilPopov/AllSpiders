{"url": "http://www.mediapool.bg/norvezhki-spasiteli-izvadiha-padnaliya-ruski-helikopter-ot-severniya-ledovit-okean-news271415.html", "text": "Норвежки спасителни екипи извадиха от дъното на Северния ледовит океан катастрофиралия край архипелага Шпицберген (Свалбард) руски хеликоптер \"Ми-8\", но вътре не е имало останки от хора. Това съобщи Евгений Саидов, ръководител на оперативната група на архипелага на руското министерство на извънредните ситуации, предаде ТАСС.\r\n\tТой добави, че записващото устройство за разговорите на борда също е извадено и ще бъде изпратено в Москва за дешифриране. По думите на Саидов работата по изваждането на корпуса и опашната част на машината е започнала в петък вечерта и е приключила късно през нощта. Операцията е извършена от норвежки плаващ кран \"Maersk Forza\" с товароподемност 250 тона.\r\n\tХеликоптерът \"Ми-8\" на авиокомпанията \"Конверс авиа\" с пет души екипаж и трима служители от руски институт за изследване на Арктика и Антарктика изчезна на 26 октомври на път от консервираното селище Пирамиден за крайбрежното селище Баренцбург. Норвежките власти предприеха издирвателно-спасителна операция, към която после се включиха и руски спасители.\r\n\tНорвежки кораб откри корпуса на машината на 2 км североизточно от полуостров Хеер, а на 30 октомври бе открито тялото на един загинал на 130 метра от мястото на катастрофата. През последните пет дни руските спасител с помощта на норвежки полицаи и доброволци от Червения кръст обследваха над 200 км от бреговата линия, но не намериха нито хора, нито отломки от хеликоптера.\r\n\tВ събота бе решено да се разшири зоната на издирванията, която се определя въз основа на анализ на норвежки учени. Продължава търсенето на бордовото устройство, записващо полетните данни.", "date": "2017.11.04", "title": "Норвежки спасители извадиха падналия руски хеликоптер от Северния ледовит океан"}
{"url": "http://www.mediapool.bg/dokato-ne-doshli-selyandurite-news271406.html", "text": "“Будителят не е интелектуалец по европейски образец”, вика президентът.\r\n\tАко не бях със спомени от близкото минало, щях да се смея много. Но като чуя подобно нещо и свят ми се извива и лошо ми става от дежа вюта.\r\n\tЗа вас не знам, но аз помня култа към селянина. Към работническия произход. Когато бях дете, учителката в училище ни попита какво работят родителите ни. Дойде моят ред и казах: Татко ми е хладилен техник, а мама – балерина.\r\n\tНа това учителката каза: “Значи у вас само един човек работи, защото балерина не е истинска работа”.\r\n\tВ обществото бе изграден култ към плочкаджията. Това баща ти да е плочкаджия беше най-великото.\n\n\r\n\tА пък моят баща, който е ходил на училище през 50-те, ми е разказвал лъжите, които са учили по онова време – например, че руснаци са изобретили парния локомотив, електричеството и телефона.\r\n\tНо забележете, тези руснаци били неизменно крепостни селяни. Защото кой друг, извинете, би могъл да изобрети локомотива освен някой здрав селянин с кенеф на другия край на двора.\r\n\tВсъщност, ако прочетете великите, витиевати спомени на Константин Зидаров – цигулар, председател на българските лютиери и истински будител, ще разберете, че българинът в периода на “буржоазна България” в неговата културна идентичност е обожавал както националните си съкровища – народна музика, поети, художници, така и всички европейски културни влияния.\r\n\tДори простите хора без образование са се тресели от вълнение при споменаването на опера, симфония и са се тълпели да чуят училищния оркестър или читалищните прояви.\r\n\tОбразованите хора са се гордеели, ако са можели да завършат в Европа и после са разпространявали знания и опит из страната.\r\n\tДа си част от културна Европа е било гордост за българите и те са се стремели всячески това да стане след Освобождението. И граждани, и селяни.\r\n\tДокато не идват селяндурите на власт.\r\n\tТа, човеко с потник и джапанки. Мило, червено баце.\r\n\tНе ни лъжи по тоя начин, по който кръвта ми се смръзва. Европа и европейските ценности са били винаги с нас, просто сме били лишени и ограничени дълги години. И пак, въпреки трудностите и изоставането, сме тичали презглава към вратите на европейския ни дом.\r\n\tДокато… не дошли селяндурите.", "date": "2017.11.04", "title": "Докато... не дошли селяндурите"}
{"url": "http://www.mediapool.bg/vazduhat-treperi-dogan-pak-shtyal-da-smenya-vlastta-news271397.html", "text": "Въздухът трепери. След продължително заседание с участието на почетния председател на ДПС Ахмед Доган, Централният съвет на ДПС , всички структури на движението, кметове, депутати и евродепутати \"да водят политика на демонтаж на коалицията с националистическите партии\", съобщи в петък лидерът на партията Мустафа Карадайъ.\r\n\t\"Преформатирането на властта е неизбежно, дали чрез предсрочни избори или по друг начин, то е задължително\", заяви Карадайъ, без да уточнява какъв е \"другият начин\".\r\n\tПредстоят разговори със социалистите, чийто лидер  след червения конгрес миналата събота, че иска оставка на кабинета \"Борисов 3\" и предсрочни избори. Първата стъпка на БСП е да внесе вот на недоверие към правителството и за целта покани ДПС да се присъедини към искането.\r\n\tНа пръв поглед правителството няма от какво да се притеснява, тъй като ГЕРБ и \"Обединени патриоти\" имат 122-ма народни представители, а за да бъде свален кабинетът, са нужни поне 121 гласа, с които БСП и ДПС не разполагат, дори към тях да се присъединят десетимата депутати от \"Воля\".\r\n\tСитуацията обаче има и някои не толкова очевидни измерения.\n\n\r\n\tПървото е, че целите на БСП и ДПС в този мач не съвпадат напълно. Първостепенна мишена на БСП е партия ГЕРБ и социалистите твърдят, че са алтернатива на \"модела Борисов\". Тоест, втората политическа сила търси директно противоборство с първата, за да заеме нейното място, евентуално след избори. Така че Нинова може да разглежда като успех всяко клатене на настоящия кабинет, стига да не се повдига въпросът с кого би управлявала, ако случайно дойде на власт.\r\n\tЦелта на ДПС е да извадят националистите от управлението и единствените им претенции към ГЕРБ се изчерпват с това защо са в коалиция с \"Обединени патриоти\" .\r\n\tПреформатирането на властта в сегашния петпартиен парламент би означавало, че ако иска да остане на власт, ГЕРБ трябва да се коалира с ДПС и да привлече подкрепата на \"Воля\", тъй като е ясно, че Нинова няма да се завтече на коалиция с ГЕРБ, след като превърна отказа от \"колаборация\" с Борисов в най-важното си политическо кредо. Другият начин е Бойко Борисов да формира ново правителство, само на ГЕРБ, което да е правителство на малцинството и да разчита на подкрепа от ДПС и \"Воля\" или на тематични коалиции, според случая. Подобен вариант устройваше Борисов в миналия парламент, в който имаше осем партии и можеше да лавира. Сега обаче няма как да замаскира подкрепата на ДПС.\r\n\tСитуацията не е никак комфортна обаче и за БСП. Пришиването към ДПС не е помогнало на никого, а тъкмо обратното – влече само негативи. Последното правителство с мандат на БСП – това на Пламен Орешарски, което бе съвместно с ДПС, падна едва преди три години след \"депесарски шут\", от който социалистите все още не могат да се опомнят. А като се има предвид, че оттогава насам БСП усърдно се конкурира с \"Обединени патриоти\" на националистическия терен и проповядва същата патриотарска риторка, червените избиратели едва ли биха подкрепили съюз с ДПС срещу \"патриотите\".\r\n\tПредставете си само какъв вой и врява ще вдигнат самите \"Обединени патриоти\" в следващите часове и дни, след като любимият им архипротивник ДПС се е самозадължил да ги свали от власт.\r\n\tВ този смисъл не е сигурно, че социалистите няма да се зарадват повече на евентуален неуспех на преговорите с ДПС за общ вот на недоверие към кабинета.\r\n\tОсвен всичко друго, стои въпросът дали ДПС наистина иска да извади от управлението цялата коалиция \"Обединени патриоти\", като се има предвид, че две от партиите в нея – \"Атака\" и ВМРО, показват сериозно старание в обслужването на бизнес интересите на депутата от ДПС Делян Пеевски.\r\n\tИ след като стана дума за въпросния политик, решението на ДПС да сваля или преформаторира правителството се оказва поредна удобна топка за Бойко Борисов, който за сетен път ще има повод да декларира, че той няма нищо общо с Пеевски.\r\n\tТова би бил и подходящ старт за Борисов в една нова предизборна кампания, ако случайно се стигне до първия посочен от Карадайъ вариант – предсрочен вот.\r\n\tКато цяло ситуацията си остава все така перверзна, защото в настоящия парламент съществува негласен сговор и почти пълно съгласие по въпроса, че статуквото, което обслужва модела, символизиран от въпросния депутат от ДПС, не бива да се пипа. Клетвите на всяка от парламентарните сили, че иска, ама най-много от всичко иска да се пребори с корупцията по върховете на властта, вече са само за \"Лека нощ, деца\". Смелостта на \"алтернативата\" БСП стига дотам, докъдето започват интересите на \"КОЙ\" – независимо дали става дума за икономиката, съдебната власт или медиите.\r\n\tВъпреки тази стабилност на интересите обаче, трусовете около управлението са налице. Откакто е съставен новият парламент, държавата се движи от скандал към скандал и от \"гейт\" към \"гейт\", независимо дали става дума за \"суджук-гейт\", \"ЦУМ-гейт\", \"кум-гейт\" и т.н.\r\n\tПри това положение за ГЕРБ ще става все по-трудно да удържа на натиска. Като се има предвид, че ДПС разполага със сериозни лостове за влияние в службите, прокуратурата и медиите, ако намеренията са наистина за преформатиране на властта, не е изключено да се инспирира някакъв нов сериозен гейт, който да убеди Борисов да вземе \"правилното решение\" или пък ГЕРБ да се опита да атакува със същото.\r\n\tКакво следва от всичко това? На първо време – още повече шум и политически сблъсъци в парламента и по телевизионните студия, а иначе – все същото.", "date": "2017.11.04", "title": "Въздухът трепери. Доган (пак) щял да сменя властта"}
{"url": "http://www.mediapool.bg/fragmenti-ot-edna-revolyutsiya-i-razmisli-za-revolyutsiyata-news271378.html", "text": "Какво: Фотоизложба на Зафер Галибов \"Фрагменти от една революция\"\r\n\tКъде: В книжарницата на София Прес (ул. Славянска\" 29)\r\n\tКога: От 1-и до 15-и ноември 2017\r\n\t\r\n\tВ Деня на народните будители в книжарницата на София Прес (ул. Славянска\" 29) бе открита една уникална фото-изложба на Зафер Галибов, която ни показва атмосферата на румънската революция през 1989 година.\r\n\t ни връща на мястото на събитието в онези страшни декемврийски дни на 1989 година.\r\n\tМоже да я видите само до 15 ноември преди да отпътува за изложбата в румънската столица през декември. След това тя ще остане в Музея за история на Букурещ като дарение на фотографа.\r\n\tБях позабравила тези събития, когато през 2012 година в един дъждовен майски ден, Александру Патрашку, румънски блогър и приятел, ме заведе на гробището в Букурещ и ми показа безкрайните редици с еднакви бели надгробни паметници.\n\n\r\n\tГледката ме потресе до дън душа.\r\n\tИ представа нямах колко много хора са загинали. Бях смаяна от стотиците гробове на предимно 18-20 годишни младежи, на деца на 14-15 години, разстреляни по време на кървавата румънска Коледа. Минавах и гледах снимките на тези толкова млади хора, още неживели и си мислех за участта им - тяхната и на близките им.\r\n\tКолко отнети безценни живота и колко съсипани човешки съдби...\r\n\tПрез 1989 година, в края на месец декември, като част от екипа на хуманитарната мисия на Червения кръст, Зафер Галибов пристига в Букурещ. За БНТ от Букурещ предава Владимир Береану.\r\n\tПо улиците се стреля и не на шега. Продупчените от шрапнели стени на сградите ни уверяват в това.\r\n\tНа снимките виждаме живи хора, които малко по-късно вече може би вече не са били между живите. Виждаме обнадеждени хора, въодушевени и радостни, четящи новоизлезлия брой на Свободна Румъния. Но следващите кадри ни показват ужасени и уплашени хора, залегнали между колите. И ако често мяркащото се оръжие на тези фотографии изглежда абстрактно, труповете, разкъсаните тела между танковете, не са абстракции. Някой пише на витрината на една книжарница \"Liberta\"...\r\n\tДва последователни кадъра са запечатали потресваща човешка драма. Млада жена току-що получава ужасна вест. На лицето й се чете безумна тревога, смесена с недоверие. В следващия миг я виждаме рухнала на земята и чуваме безмълвния й вик. Цялата човешка трагедия от внезапната загуба на скъпо на сърцето ти същество е в тези две фотографии.\r\n\tМоите румънски приятели са ми разказвали, че през ноември 1989 след падането на Берлинската стена и започналите ден по- късно промени в България, румънците са били напълно отчаяни и са се страхували, че ще останат единствената комунистическа страна в Европа. За събитията в Източна Европа те научават единствено от българската или унгарската телевизии и от заглушаваните предавания на западни радиостанции като \"Свободна Европа\".\r\n\tРумънската революция започва на 16 декември в Тимишоара и поводът е арестът на пастор Ласло Тьокеш заради дръзко изявление в унгарските медии. Енориашите му заобикалят дома му и се опитват да го защитят. Към тях се присъединяват минувачи и студенти. Намесват се сили на страховитата румънска Секуритате и на румънската полиция. Мнозина загиват, но бунтът не стихва. Тридесет младежи отказват да се подчинят на въведения вечерен час и отиват пред православната катедрала, където развяват румънското знаме, от което са изрязали герба с комунистически символи и запяват забранения румънски химн:   ( \"Събуди се, румънецо!\").\r\n\tПеейки думите от химна: , част от тях са разстреляни, друга – ранени.\r\n\tНо събитията вече не могат да бъдат спрени.\r\n\tНеспособен да си даде сметка какво става, румънският диктатор заминава на официално посещение в Иран, което е планирано предварително. Когато се връща, държи обичайната си помпозна реч по телевизията, а на следващия ден – 21 декември, е свикан официален митинг в подкрепа на Чаушеску. Над 110 хиляди румънци са доведени на площада, но неадекватните призиви на Чаушеску, който е убеден, че народът го обича, взривяват тълпата и протестите в Букурещ се отприщват.\r\n\tАрмията е изпратена да усмири бунтовниците, но част от нея минава на страната на народа. На букурещкото летище става кървав сблъсък с много жертви. Две отделни части на румънската армия са изпратени там със заповед да овладеят превзетото от \"терористи\" летище и стрелят едни срещу други. Кървавият урожай е зловещ.\r\n\tИзложбата бе открита от , която е и неин куратор. Тя спомена, че в еуфорията на тогавашните събития много неща са останали непремислени в дълбочина и затова днес изложбата на Зафер Галибов е особено актуална, подканвайки ни към размисъл за позабравени \"старомодни\" понятия като свободата.\r\n\tОлимпия Даниел даде думата на , който припомни че \"\" и добави:\r\n\t\".\"\r\n\tНа въпрос на , който беше на откриването на изложбата, каза: \"\"\r\n\tСега, когато се навършват 28 години от страшните събития през декември 1989, мисля за тези млади хора, за техните родители. Мисля че би трябвало да се чувстваме късметлии, че у нас промените не започнаха така кърваво. Мнозина с лекота казват, че без пролята кръв няма истински промени, но не знам колцина от тях биха пожертвали своя или живота на децата си за съмнителни промени, които може да направят нещата много по-лоши, отколкото са били (тази година се навършват 100 години от т.нар. Велика октомврийска революция, когато един авторитарен царски режим бе заменен с тоталитарен болшевишки и виждаме къде е днес Русия).\r\n\tПомолена от Зафер Галибов да кажа няколко думи на откриването, заявих, че не вярвам в революцията, а в еволюцията, вероятно и защото живея в Холандия. Но че в България нямаше нито революция, нито еволюция, а шикалкавене, подмяна и непрестенен опит за измама, за запазване на властта на биографично обвързаните с комунистическия режим. И че това става включително с брутално преиначаване на историческата истина.\r\n\tВсяка революция създава хаос и от този хаос рядко се ражда нещо добро. Поради простата причина, че хората, способни на терор, насилие и убийства не са нормални хора. Независимо в името на какви \"светли идеали\" убиват (толкова по-зле за \"идеалите\" им). Не знам някога и някъде убийците да са създали законност, справедливост и да са гарантирали нечия свобода и сигурност, освен собствената си ( а и нея може да гарантира само до време).\r\n\tДа си дадеш живота, бранейки свободата и отказвайки да бъдеш роб, е едно, а да убиваш без съд и присъда - съвсем друго.\r\n\tИ в този смисъл ми писа , опровергавайки илюзията, че благодарение на пролятата кръв, промените в Румъния са станали бързо и добре:\r\n\t\".\"\r\n\tВпрочем, ето нещо забавно. Разочарованите от българския преход нашенци са убедени, че Румъния се движи далеч преди България и че там наистина са извършени сериозни демократични промени, докато недоволните от своя преход румънци често дават България за пример.\r\n\tИстината е, че и двете държави се движат на зиг-заг, но че поне руското влияние в Румъния не е така силно както в България и че това дава огромни предимства. Въпреки че за разлика от България, Румъния е била диктатура не 45, а цели 70 години (защото тя има своя дикатор и преди 1944). И че корупцията там бе с \"традиции\" и бе много по-голяма от тази в България.\r\n\tИма още нещо, което ме смая тогава в Букурещ - всички гробове бяха не само внимателно обгрижени, но и еднакви. Бяха платени от румънската държава. Това като контраст за отношението, за безхаберното отношение на нашата държава към паметниците и гробовете на жертвите на комунистическия терор и тоталитарния режим, на насилствената съветизация на страната, за нагло стърчащите и до ден днешен паметници на окупаторите и поробителите.\r\n\tИ мисля че това е основната разлика между Румъния и България и тя е съществена.\r\n\tКогато видя, че в България се знаят имената на жертвите на комунистическия терор, започнал със заповядания от Коминтерна кървав метеж през септември 1923 година, когато видя изписани на паметни плочи имената на жертвите на взривените по заповед на БКП и лично на Георги Димитров мъже, жени и деца в църквата \"Света Неделя\" - тогава ще повярвам, че промените в съзнанието на хората у нас са започнали. Защото не е нормално да почиташ убийците, а жертвите им да тънат в забвение.\r\n\tЗа разлика от нас румънците издирват гробовете на своите горяни и ги препогребватс нужната почит. За разлика от нас, румънците обикалят своите градове с подвижни паметници на антикомунистическата съпротива и не забравят историята си. Ето така – с познанието на истината се извършват истинските промени, а не с живуркане в блатото на лъжата.\r\n\tЗащото истинските промени стават не с безсмислено покосени човешки животи, а с промени в съзнанието, морала и манталитета. И само такива промени са трайни и водят до просперитет.", "date": "2017.11.04", "title": "\"Фрагменти от една революция\" и размисли за революцията"}
{"url": "http://www.mediapool.bg/darzhavniyat-arhiv-na-sasht-razsekreti-oshte-dokumenti-za-ubiystvoto-na-kenedi-news271403.html", "text": "Държавният архив на САЩ публикува още 676 документа от делото за убийството на 35-ия американски президент на страната Джон Кенеди, предаде БТА.\r\n\tГоляма част от публикуваните тази седмица материали са били изготвени от ЦРУ, а останалите от министерствата на обраната и правосъдието, Конгреса и Държавния архив. В записките е включена и стенограма от прихванатия телефонен разговор между Лий Харви Осуалд с представители на съветското посолство в Мексико след покушението срещу държавния глава.\r\n\tНа 27 октомври президентът на САЩ Доналд Тръмп нареди да бъдат разсекретени хиляди документи, свързани с убийството на Кенеди през 1963 г. по време на негово посещение в Далас, щата Тексас.\r\n\t\"Американското общество очаква и заслужава да му бъде предоставен възможно по-голям достъп до документите за убийството на президента Джон Кенеди, за да може хората да узнаят всички обстоятелства около него\", заяви Тръмп в съобщение, което беше разпространено тогава от Белия дом.\r\n\tВ същото време президентът подчерта, че част от информацията е била редактирана в интерес на националната сигурност. Благодарение на документите се счита, че престъплението е било извършено само от Лий Харви Осуалд. В тях дори се споменава, например, че два месеца преди опита за убийство на президента Осуалд се е срещал със съветски дипломати в Мексико сити.", "date": "2017.11.04", "title": "Държавният архив на САЩ разсекрети още документи за убийството на Кенеди"}
{"url": "http://www.mediapool.bg/borisov-votat-na-nedoverie-tseli-da-se-govoryat-gluposti-dokato-sme-vav-fokusa-na-evropa-news271407.html", "text": "Премиерът Бойко Борисов има номинация за следващ здравен министър на мястото на подалия оставка проф. Николай Петров, обяви той в събота по време на инспекция на строителството на новия четирилентов път Поморие – Ахелой. Името му обаче ще бъде обявено на 10 ноември.\r\n\tПо повод предстоящите консултации между БСП и ДПС за първи вот на недоверие срещу третия му кабинет, Борисов отбеляза иронично, че явно периодът, в който той евентуално ще се гласува не е подбран случайно.\r\n\t\"Вотът на недоверие е право на всяка една опозиция, но защо избират такъв момент? Ако сме национално отговорни, би трябвало да не го правят сега. Вот на недоверие се прави, за да мине, а не да правиш само парадиране, че правиш вот на недоверие. Ако допуснем, че целта им е да мине, това означава да се озовем без парламент по време на председателството на ЕС\", заяви премиерът.\r\n\tСлед което припомни две от любимите си поговорки – „Крадецът казва „Дръжте крадеца” и  „В ада на българския казан не е нужно да се слагат пазачи”.\r\n\t\"Ние можем спокойно да се дърпаме сами надолу и шест месеца, докато сме във фокуса на Европа, да се изговорят всички глупости, които на някого му дойдат на акъла\", добави Борисов.\n\n\r\n\tПо думите му управляващите обмислят да предложат отпадане на давността наприватизацията и \"и да се върнем в целия криминален преход на приватизация\".\r\n\t\"Може би давността за приватизация трябва да върви заедно с този вот на недоверие, защото над 30 милиарда са открадни по време на приватизацията в България и няма наказани\", коментира още премиерът.\r\n\tПо отношение на възстановяването от наводненията край Бургас, Борисов съобщи, че са необходими общо 4.3 млн. лв. Първоначално отпуснатите 1 млн. лв. са изразходвани само за неотложни почистващи действия. От тях 600 000 лв. са отпуснати на Камено, а останалите – на Бургас. Пострадалите семейства вече са получили еднократната държавна помощ от 325 лв. Премиерът уточни, че 1.5 лв. ще струва изграждането на нова инфраструктура около бургаския комплекс \"Меден Рудник\", за да се освободи тежкият трафик в района му.", "date": "2017.11.04", "title": "Борисов: Вотът на недоверие цели да се говорят глупости, \"докато сме във фокуса на Европа\""}
{"url": "http://www.mediapool.bg/premierski-geroizam-v-deistvie-borisov-regulira-a-ekipat-mu-spasyava-katastrofirali-news271408.html", "text": "Кортежът на премиера Бойко Борисов се е натъкнал в петък вечерта на катастрофа на магистрала \"Тракия\" край Ямбол, при която две жени са имали нужда от първа помощ, съобщиха медиите в събота.\r\n\tМинистър-председателят дори лично се е притекъл на помощ на ранените, като заедно с придружаващия го лекар от болница \"Лозенец\" Светлин Сталянов ги извадили от автомобила им, информира своевременно \"Труд\".\r\n\tПо-късно самият Борисов също не пропусна да разкаже за случая, внасяйки някои уточнения.\r\n\t\"Около 20.00 часа снощи минавахме по магистрала \"Тракия\" в района на Ямбол. Видяхме човек, който махаше. Автомобилът му беше на 20 метра в дерето, а вътре две млади жени, целите облени в кръв. Запалихме фаровете на нашите автомобили, за да не стават допълнителни инциденти. Аз бях регулировчик на движението\", заяви премиерът, цитиран от БТА.", "date": "2017.11.04", "title": "Премиерски героизъм в действие: Борисов регулира, а екипът му спасява катастрофирали"}
{"url": "http://www.mediapool.bg/polsha-legalizira-marihuanata-za-meditsinski-tseli-news271404.html", "text": "Полското правителство легализира използването на марихуана за медицински цели, като предстои да бъде прието и законодателство, което да регулира употребата ѝ.\r\n\tПреди да бъде продаван в аптеките или използван за лекарства, канабисът ще бъде внасян в Полша и регистриран в Службата за регистрация на лекарствени продукти.\r\n\tЕдин грам медицинска марихуана ще струва около 15 евро, а месечният курс на лечение близо 480 евро.", "date": "2017.11.04", "title": "Полша легализира марихуаната за медицински цели"}
{"url": "http://www.mediapool.bg/puchdemon-iska-da-se-yavi-na-izborite-v-katalunya-news271399.html", "text": "Отстраненият от власт каталунски премиер Карлес Пучдемон, който избяга в Белгия, иска да участва в изборите в Каталуня, насрочени за 21 декември, обявитой обяви това в интервю за белгийската телевизия RTF.\r\n\t\"Кампания може да се води отвсякъде. Ние живеем в глобализация и искаме тези избори да се проведат по възможно най-нормалния начин\", коментира Пучдемон. \r\n\tМеждувременно стана ясно, че испански съдия-следовател е издал европейска заповед за ареста му, акто и на четиримата членове на кабинета му, с които се намират в Белгия и отказват да се явят пред правосъдието в родината си, предаде Франс прес. Искането за задържането на петимата е по обвинения в \"бунт, метеж, злоупотреба с обществени средства и неподчинение на властта\".\r\n\tСъдът отхвърля молбата на адвокатите на Пучдемон и министрите му да дадат показания по видеовръзка, тъй като не изпълняват определените по закон условия. Допълва и, че \"те дори не посочват адрес на пребиваване в Белгия за осъществяване на видеоконферентна връзка\".\r\n\tЕвропейската заповед за задържане е изпратена до белгийската федерална прокуратура, тъй като петимата \"изглежда са в тази страна\". Копие от нея са получили и испанската национална полиция, Цивилната гвардия и Интерпол. От белгийското държавно обвинение потвърдиха, че са получили заповедта с уточнението, че ще се запознаят с нея и ще бъде предадена на съдия-следовател.\r\n\tСтраната, от която е поискано да предаде издирвано лице, трябва да се произнесе заповедта за задържане в срок до 60 дни. Според белгийския адвокат по наказателно право Максим Шоме съществуват начини тя да бъде оспорена пред белгийското правосъдие, но такива обжалвания се удовлетворяват \"изключително рядко\".\n\n\r\n\t\"Идеята при европейската заповед за задържане е, че се има доверие в спазването на основните права от страната, която я е издала. Испания не е страна, която практикува изтезания\", обясни юристът, цитиран от Франс прес.\r\n\tОфициалните процедури за европейската заповед за арест предвиждат държавите от ЕС да изпълнят подобни искания на принципа на взаимното признаване на съдебни решения. Такива заповеди се основават на обвинения за престъпления, наказуеми според законодателството на издаващата държава със затвор за поне 12 месеца, или при вече издадена присъда за над 4 месеца.\r\n\tВ решението на Съвета на ЕС от 2002 г., с което се въвежда европейската заповед за задържане, е отбелязано, че съдът може да постанови отказ за връщането на издирвания. Това се предвижда в случаите, когато има достатъчно данни, че искането е направено \"с цел преследване или наказване\" на някого \"заради неговия пол, раса, вяра, етническа принадлежност, националност, език, политически убеждения или сексуална ориентация\".\r\n\tИспанското правосъдие вече задържа останалите членове на сваленото каталунско правителство, освобождавайки под гаранция от 50 000 евро единствено бившият министър Санти Вила. Останалите му 8 колеги се намират в ареста в Мадрид във връзка с разследването за опита на регионалните власти да предизвикат отцепване на автономната област от Испания.", "date": "2017.11.04", "title": "Пучдемон иска да се яви на изборите в Каталуня"}
{"url": "http://www.mediapool.bg/netfliks-prekratyava-otnosheniyata-si-s-kevin-speisi-news271401.html", "text": "Компанията за онлайн стрийминг \"Нетфликс\" обяви, че прекратява отношенията си с Кевин Спейси по култовия политически сериал \"Къща от карти\". Причината са отправените срещу актьора обвинения за сексуални посегателства, предадоха Франс прес и Асошиейтед прес.\r\n\t\"Нетфликс\" съобщи, че повече няма да участва във финансирането на сериала \"Къща от карти\", ако Кевин Спейси продължи да играе в него. Компанията ще продължи да работи с продуцентската къща Ем Ар Си, която е съпродуцент на сериала, за да се прецени дали той може да бъде завършен и без участието на Спейси.\r\n\tОсвен това \"Нетфликс\" се отказва да разпространява филма \"Гор\", в който Кевин Спейси е съпродуцент и играе ролята на писателя Гор Видал. Филмът в момента е в постпродукция и се очакваше да излезе догодина.\r\n\tКомпанията вече обяви във вторник, че замразява работата по шестия и последен сезон на \"Къща от карти\". Междувременно няколко членове на снимачния екип на сериала обвиниха Спейси за сексуален тормоз и посегателства в САЩ и Великобритания. Някои от тези обвинения са за случаи отпреди десетилетия.\r\n\tСкандалът избухна, след като аериканският актьор Антъни Рап обвини Спейси в непристойно поведение, на което е станал обект, когато е бил тийнейджър. В отговор той се извини, признавайки, че от години е гей. Засега срещу Кевин Спейси обаче не са повдигнати официални обвинения.\r\n\tВ същото време полицията в Ню Йорк обяви, че работи активно по събирането на доказателства срещу холивудския продуцент Харви Уайнстийн, срещу когото имаше вълна от обвинения за сексуални посегателства от десетки актриси.\n\n\r\n\tСпоред разследващите една от получените жалби срещу него заслужава внимание, предадоха в събота Асошиейтед прес и Ройтерс.\r\n\tГоворителят на нюйоркската полиция Робърт Бойс заяви, че следователи са разговаряли с актрисата Пас де ла Уерта, която публично обвини Уайнстийн, че я е изнасилил в апартамента й два пъти през 2010 г.\r\n\tБойс заяви, че следователите са преценили, че разказът на актрисата от сериала \"Престъпна империя\" дава повод за започване на разследване. Тя се е свързала с полицията на 26 октомври.\r\n\tПо-рано актрисата разказа за Си Би Ес, че първото изнасилване е станало през октомври 2010 г., когато Уайнстийн я закарал до дома й след парти. Той настоял да се качи в апартамента й за едно питие и я изнасилил. Вторият случай бил през декември 2010 г., когато Уайнстийн дошъл да я посети, а тя била употребила алкохол и не била в състояние да даде съгласие за секс.\r\n\t\"Ако този човек беше все още в Ню Йорк и станалото бе неотдавна, щяхме незабавно да го арестуваме. Без никакво съмнение. Тук обаче говорим за деяния отпреди 7 години и първо трябва да съберем доказателства\", уточни Бойс.\r\n\tПо думите му, тъй като Уайнстийн се намира в друг щат, полицията в Ню Йорк ще има нужда от съдебна заповед за арест.\r\n\tДо момента над 50 жени са заявили, че Уайнстийн ги е подлагал на сексуален тормоз или посегателство през последните три десетилетия. Заради тези разкрития той бе уволнен от продуцентската си компания и изключен от организацията, която присъжда наградите \"Оскар\".", "date": "2017.11.04", "title": "\"Нетфликс\" прекратява отношенията си с Кевин Спейси"}
{"url": "http://www.mediapool.bg/pametta-na-voinitsite-ot-parvi-i-shesti-pehotni-polkove-be-pochetena-s-voenni-rituali-news271410.html", "text": "Паметта на войниците от Първи и Шести пехотни полкове на Първа Софийска дивизия, известна като Желязната дивизия, бе почетена в събота с военни ритуали. Церемонията представляваше и официално откриване на възстановената скулптурна фигура на лъва от Войнишкия мемориал, премахнат през 1979 г. заради строежа на НДК.\r\n\tВъв военните ритуали участва министърът на отбраната Красимир Каракачанов, присъстваха и столичният кмет Йорданка Фандъкова, както и заместникът ѝ Тодор Чобанов, който имаше активна роля за връщането на лъва на мястото на разрушения това лято паметник \"1300 години България\".\r\n\tСтатуята бе върната в четвъртък на мястото, където е стояла в продължение на 45 години. Тя е дело на скулптора Михаил Михайлов и заедно с част от плочите с имената на войниците се съхраняваше в Националния военно-исторически музей. Автор на паметника с възпоменателните плочи е бил арх. Александър Обретенов. Пиедесталът, върху който бе монтиран лъвът в четвъртък, е оформен по същия начин като оригинала от 1934 г.\r\n\tПредстои в началото на 2018 г. Столичната община да обяви конкурс за пълното възстановяване на Войнишкия мемориал, открит тържествено на 28 октомври 1934 г. от Цар Борис Трети. Част от плочите са разрушени при бомбардировките през Втората световна война, а впоследствие комунистическият режим окончателно го премахва.\r\n\tПрез 2014 г. Столичният общински съвет взе решение за възстановяването му и демонтиране на останалите фигури от социалистическия паметник. Обществени спорове и обжалване пред съда обаче забавиха премахването, което бе извършено на фона на протести през това лято.", "date": "2017.11.04", "title": "Паметта на войниците от Първи и Шести пехотни полкове бе почетена с военни ритуали"}
{"url": "http://www.mediapool.bg/kitai-kriminalizira-proyavite-na-neuvazhenie-kam-natsionalniya-himn-news271411.html", "text": "Китайският парламент реши да криминализира проявата на неуважение към националния химн на страната, предадоха световните агенции.\r\n\tПостоянният комитет на Общокитайското събрание на народните представители утвърди в събота поправка към Закона за държавния химн, която предвижда затвор до три години за публична проява на неуважение към националния химн.\r\n\tХимнът, наречен \"Марш на доброволците\" и създаден през 30-те години на миналия век, напоследък стана предмет на политически спорове в Хонконг. Местни футболни фенове в града започнаха да освиркват химна, когато той се изпълнява при мачове на местни отбори с отбори от континентален Китай или други страни.\r\n\tПарламентът одобри също мерки за прилагането на отделен, специално приет закон за химна, в двете автономни територии със специален статут – Хонконг и Макао, както и в полуавтономните райони, които имат отделни правни системи.", "date": "2017.11.04", "title": "Китай криминализира проявите на неуважение към националния химн"}
{"url": "http://www.mediapool.bg/aleksei-navalni-sadi-putin-zaradi-zabraneni-mitingi-news271402.html", "text": "Руският опозиционен лидер Алексей Навални заведе съдебен иск срещу президента Владимир Путин заради нееднократен отказ от страна на властите да разрешат митинги на негови привърженици, предаде Асошиейтед прес.\r\n\tМосковският Тверски съд потвърди в събота, че в деловодството му е бил внесен иск на Навални срещу Путин.\r\n\tОпозиционерът твърди, че руският президент е нареждал на местната власт да не издава разрешения за митинги, защото се страхувал да се изправи срещу него на президентските избори през март.\r\n\tЗасега няма коментар от Кремъл, макар че по-рано руското вътрешно министерство обяви, че привържениците на Навални в няколко града в цяла Русия са получили официално разрешение да проведат митинги, но не се явили на тях.", "date": "2017.11.04", "title": "Алексей Навални съди Путин заради забранени митинги"}
{"url": "http://www.mediapool.bg/spetsializiran-sad-ne-oznachava-spetsialen-news271400.html", "text": "От 2011 г. насам в българското правосъдие функционират особен вид съдилища и звена на прокуратурата, наречени „специализирани”. Целта бе те да разглеждат специфични дела,  както и да послужат за добро обещание за справяне с организираната престъпност и корупцията - хем обществото да види, че нещо се прави, хем пред Европейската комисия да се спечели време и отчете дейност.\r\n\tТака се нароиха и редица други специални антикорупционни структури – БОРКОР, Комисията за предотвратяване и установяване конфликт на интереси при вече съществуващата Комисия за отнемане на незаконно придобито имущество. Общото впечатление е за изобилие от органи и множественост на законодателството при нисък капацитет в правоприлагането и отчайваща резултатност.\r\n\tСлед създаването на „специалните” съдилища сега дойде ред и за специалното им третиране – Народното събрание гласува промени в Закона за съдебната власт, които предвиждат бонуси до шест заплати за „специализираните” съдии и прокурори. А председателят на Специализирания наказателен съд (СНС) е поискал на заседание на Висшия съдебен съвет (ВСС) от 2-ри ноември т.г. увеличаване на щата с 15 съдии , защото на съда ще са подсъдни делата срещу лица от високите етажи на властта, гледани до този момент от Софийски градски съд (СГС). \r\n\tСправка на СГС показва, че за периода 2015-2017 г. са образувани 26 дела. При съществуващ щат от 18 съдии в СНС към момента като прибавим и поисканите 15-те места ще получим общо 33 съдии – повече отколкото е съставът на Окръжен съд – Стара Загора и почти колкото щата на Окръжен съд – Бургас, които гледат широк спектър дела.\r\n\tПолучава се така, че за по-малко от 30 дела за 2 години са необходими 15 съдии. Неизвестният въпрос е на какво основание председателят на съда е преценил необходимостта от увеличение. Вторият въпрос е защо действалият до октомври месец тази година състав на ВСС не е предвидил необходимите средства в бюджета на съдебната власт. А това ще лиши съдилищата със значителна дългогодишна натовареност от откриването на нови съдийски работни места.\n\n\r\n\tПрез годините натовареността е била сериозен проблем в районните съдилища в икономическите центрове в страната и основен проблем в Софийския районен съд (СРС).\r\n\tПри заплата от 2748 лв. за съдия в Специализирания наказателен съд и при предвидено допълнително възнаграждение до 6 заплати на година това прави общо разходи за над 740 000 лв. на годишна база. С тези пари при заплата от 2214 лв. за съдия в СРС има възможност да бъдат разкрити още 27 щата в Районен съд – София.  \r\n\tПри пропорционално разпределение на средствата между натоварените съдилища в страната като Районен съд – Несебър, Софийски градски съд и др. биха се решили проблеми както на съдиите, така и по-бързият и качествен достъп до правосъдие за гражданите.\r\n\tОт действащия само от месец състав на ВСС зависи дали ще реши многогодишни проблеми или невъзникнали още и непредполагаеми такива.", "date": "2017.11.04", "title": "Специализиран съд не означава специален"}
{"url": "http://www.mediapool.bg/ninova-zhiveem-v-dve-darzhavi---tazi-na-upravlyavashtite-i-istinskata-v-koyato-horata-protestirat-news271414.html", "text": "\"Живеем в две различни държави. В тази на управляващите, в която по думите им има спокойствие. В истинската - всеки месец хората са на улицата и протестират\", заяви в събота лидерът на БСП Корнелия Нинова в Разград, цитирана от партийния пресцентър.\r\n\tПо думите ѝ от ГЕРБ твърдят, че дават път на младите, \"но в деня на будителите младите учени излязоха на протест за унизителните условия, в които работят\".\r\n\t\"В паралелната държава на Борисов има сигурност, в истинската всеки месец полицаи, пожарникари са на протест, а пилоти отказват да летят\", каза още Нинова, добавяйки, че \"в държавата на правителството пенсиите растат, а в истинската пенсионерите излязоха по площадите с мъката, че няма как да живеят с двеста лева\".\r\n\t\"За ГЕРБ здравеопазването е приоритет, а в истинския живот болници фалират и лекарите са на улицата, защото не искат да бъдат пребивани, докато спасяват човешки живот. ГЕРБ всеки ден ни убеждават, че има икономически растеж, излишъци, стабилност и просперитет. Вие в област Разград усетихте ли ги? Имате ли сигурност, по-лесно ли си плащате сметките? Ако ми кажете - \"да, живеем по-добре\", веднага си оттеглям думите, но ако кажете - \"не\", нека се хванем заедно и променим това\", заяви лидерът на БСП.", "date": "2017.11.04", "title": "Нинова: Живеем в две държави - тази на управляващите и истинската, в която хората протестират"}
{"url": "http://www.mediapool.bg/remont-sled-remonta-na-stolichniya-bul-dondukov-news271413.html", "text": "Месец и половина след като части от столичния булевард „Дондуков“ бяха пуснати за движение, се налага те отново да бъдат ремонтирани, предаде БГНЕС.\r\n\tСтава дума за отсечката на булевард „Дондуков“ между улиците „Бачо Киро“ и „Будапеща“. Движението там е преградено и майстори пренареждат отново паветата, които бяха поставени съвсем наскоро.\r\n\tРеконструкцията на бул. „Дондуков“ започна на 3 юли. На 15 септември бяха пуснати за движение две отсечки от него. Става дума за участъците от Министерския съвет до улица „Раковски“, където настилката е паваж, и от улица „Кракра“ до бул. „Васил Левски“.\r\n\tВсе още остава затворена за движение отсечката между улица „Раковски“ и бул. „Васил Левски“. Ремонтът включва подмяна на тротоарната настилка, релсовия път, паважната настилка.", "date": "2017.11.04", "title": "Ремонт след ремонта на столичния бул. \"Дондуков\""}
{"url": "http://www.mediapool.bg/islyamska-darzhava-e-zagubila-96-ot-teritoriite-si-v-siriya-i-irak-news271412.html", "text": "В резултат на последните си военни поражения терористичната групировка \"Ислямска държава\" е била прогонена от над 96% от териториите, които контролираше в Ирак и Сирия след светкавичната си офанзива през 2014 г.\r\n\tЛиквидирани са плановете й да създаде ислямски \"халифат\", прекрояващ съществуващите граници на страните в Близкия изток, пише в събота Асошиейтед прес. \r\n\tВ момента джихадистите са сражават за последното парче земя, останало им в Сирия, и за малък пустинен район в Ирак покрай границата със Сирия. Само преди 3 години те фактически заличиха тази граница, като унищожиха маркировката по нея. \r\n\tОттогава те постепенно губеха инфраструктура, ресурси, снабдителни линии и контрола си над 8 млн. души, а най-вече – административен контрол над прилежащи съседни територии. ИД обаче може още месеци наред да се окаже сериозен проблем, преминавайки към нелегална партизанска борба, отбелязва АП. \r\n\tПреди ден въоръжените сили на сирийския президент Башар Асад обявиха, че са завладели източния сирийски град Дейр аз Зур, а иракският премиер Хайдер ал Абади обяви победа в битката за град Ал Каим край границата със Сирия. Това фактически бе последната заселена територия в тази пустинна част на Ирак.", "date": "2017.11.04", "title": "\"Ислямска държава\" е загубила 96% от териториите си в Сирия и Ирак"}
{"url": "http://www.mediapool.bg/premierat-na-livan-podade-ostavka-ot-strah-za-zhivota-si-news271409.html", "text": "Премиерът на Ливан Саад Харири изненадващо подаде оставка в събота едва година, след като встъпи в длъжност.\r\n\tТой обяви решението си от Саудитска Арабия, като изявлението му бе излъчено от саудитската сателитна телевизия \"Ал Арабия\".\r\n\tХарири обвини шиитското движение Хизбула и неговия съюзник Иран, че се опитват да се налагат в Ливан. По думите му Техеран упражнява влияние върху съдбата на страните в района, а Хизбула е негова маша.\r\n\tЛиванският премиер в оставка заяви още, че ситуацията в страната му напомняла за онази от времето, когато беше убит баща му Рафик Харири, и че се бои, че той също може да бъде убит, посочва Ройтерс.\r\n\tРафик Харири бе министър-председател на Ливан от 1992 до 1998 г. и от 2000 до 2004 г. Той загина при атентат на 14 февруари 2005 г. в Бейрут, като за убийството му бяха обвинени четирима членове на Хизбула. \n\n\r\n\tПредставители на влиятелното въоръжено движение има и в сегашното правителство на Ливан. Тридесетчленният кабинет на Саад Харири до голяма степен успя да предпази страната от последиците от гражданската война в съседна Сирия, но оставка му ще засили напрежението в страната, отбелязва Асошиейтед прес.", "date": "2017.11.04", "title": "Премиерът на Ливан подаде оставка от страх за живота си"}
{"url": "http://www.mediapool.bg/radev-dopuska-che-tvardenieto-na-moskva-za-spasyavaneto-na-evreite-e-provokatsiya-news271405.html", "text": "Твърдението на говорителката на руското външно министерство Мария Захарова, че българските евреи са спасени през Втората световна война благодарение на Червената армия е \"дълбоко непознаване на историята или опит за провокация\".\r\n\tТова коментира в събота президентът Румен Радев, добавяйки, че според него България е отговорила адекватно на това изказване.\r\n\tВсъщност външното ни министерство реагира на думите на Захарова с един ден закъснение, едва след като те бяха публикувани в медиите и станаха повод за масово възмущение в социалните мрежи. От Външно обявиха в петък, че \"не съветската армия, а българският народ спаси българските евреи\".\r\n\tПо-късно в събота военният министър Красимир Каракачанов определи изявлението на Захарова като \"исторически скандал\". \"Да се правят исторически спекулации в подобна тема не е сериозно. Така че българският народ може да се гордее и с героите, които загиваха за обединението на България, и с този хуманен акт за спасяването на българските евреи, с който нищо общо няма която и да е друга държава\", коментира министърът на отбраната.\r\n\t\"Ако кажа, че ВМРО има по-големи заслуги от Съветската армия за спасението на българските евреи, ще бъда прав, защото това е историята\", добави Каракачанов с уточнението, че \"от петимата видни граждани от Инициативния комитет в Кюстендил през 1943 г., които отиват при народния представител Димитър Пешев и го ангажират с петицията за спасяването на евреите, трима са членове на ВМРО\".\r\n\tМеждувременно руското посолство в София призна в събота \"неоспоримия героичен принос на българския народ, включително представителите на интелигенцията и православната църква в борбата с нацизма, включително спасяването на живеещите в страната евреи от лагерите на смъртта\".\r\n\t\"Почитаме паметта на всички загинали за спасяването на света от фашизма. Русия, която понесе най-големите загуби в тази война, ще продължи твърдо и последователно да се противопоставя на всякакви опити за преразглеждане на историята и оскверняване на военни мемориали\", се казва още в позиция на руската дипломатическа мисия у нас.\r\n\tОт посолството не пропускат да изразят притесненията си, че \"българските власти до този момент не са приели резултатни мерки за недопускане на подигравки над памета на освободителите на България и Европа от фашизма\". Изявлението завършва с призив за приемане на мерки за наказания на виновните за вандалските актове и недопускане на подобни инциденти, \"които не се вписват в контекста на дружеските отношения между двата народа\".\r\n\tТвърдението на Захарова за спасяването на българските евреи от съветската армия бе провокирано от поредния графит върху Паметника на съветската армия в София. Този път той бе насочен не срещу Русия, а срещу ционизма и отбелязваше 100-годишнината от писмото на британския министър на външните работи Артър Балфур до британския ционистки лидер лорд Уолтър Ротшилд, с което на 2 ноември 1917 г. му съобщава, че Великобритания ще създаде еврейски национален дом в Палестина.\r\n\t\"Това действие е особено цинично, като се има предвид, че в годините на Втората световна война благодарение на нашите воини бе предотвратена депортацията на евреите от България и по този начин около 50 хиляди човека бяха спасени от неминуема гибел. Най-страшен обаче дори не е самият факт на оскърбление, а в това, че приведените от мен данни няма особен смисъл, тъй като хората, занимаващи се с оскверняване, си нямат понятие за своята история\", заяви по този повод Захарова на свой брифинг в четвъртък, което впоследствие се разбра от съобщение в сайта на руското външно министерство.\r\n\tПрезидентът Радев присъства в събота на ритуала за Архангелова задушница във Военния мавзолей-костница на Централните софийски гробища в памет на загиналите военнослужещи. На въпрос дали българските военни днес са мотивирани, той коментира, че армията се мотивира с много неща, най-вече с отношение.\r\n\tПо този повод Радев добави, че очаква \"държавническо отношение към армията, към всички проблеми, най-вече към проблемите на хората в нея и към тяхната подготовка\". Според него бюджетът за отбраната за 2018 г. не може да реши проблемите в сектора, но \"това е все пак едно усилие на правителството и внимание\".", "date": "2017.11.04", "title": "Радев допуска, че твърдението на Москва за спасяването на евреите е провокация"}
