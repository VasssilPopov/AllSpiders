{"url": "https://www.mediapool.bg/pes-zaplashva-bsp-s-izklyuchvane-ako-ne-premisli-za-istanbulskata-konventsiya-news280116.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПартията на европейските социалисти е заплашила БСП със замразяване на членството и дори с изключване, ако партията не промени позицията си за Истанбулската конвенция. Това е обявила лидерката на БСП Корнелия Нинова на проведения в неделя Националния съвет.\r\n\tЛидерът на ПЕС Сергей Станишев, който открито критикува БСП, че се противопоставя на конвенцията, не е присъствал на пленума, а Нинова не го е споменала в речта си.\r\n\tТя поискала Националният съвет да реши дали да бъде променена позицията на БСП, за да не бъде наказана от ПЕС. И предупредила, че ако Националният съвет се огъне, тя ще се съобрази с решението им, но ще подаде оставка.\r\n\tПленумът показа забележително единство зад лидера си. Така, че трябва да нямате никакви колебания, че няма никаква промяна в нашата позиция и няма да има, независимо от всички спекулации, каза по-късно на пресконференция депутатът Атанас Зафиров, цитиран от БГНЕС.\r\n\t„Надявам се да не се стигне до там”, заяви Крум Зарков в отговор на въпрос доколко сериозно звучат заплахите на ПЕС за замразяване на членството на БСП и дали е имало подобен прецедент с лява партия, чието членство би могло да бъде замразено.\n\n\r\n\t„Вярвам, че няма да се стигне до там. Имало е напрежение между ПЕС и други леви партии по много въпроси, намирали са се начини да се предотврати ескалирането на конфликта. Ние сме заявили нашата позиция по Истанбулската конвенция, аргументирано, информирали сме Партията на европейските социалисти за законодателните инициативи, които предприехме именно по темата „насилие над жени“. Така, че предполагам, че това наше различие в рамките на ПЕС би трябвало да бъде прието без особени проблеми“, каза Зарков.\r\n\tПЕС е изпратила в София работна група по повод съботния \"София Прайд\", в която е и генералният секретар на европейските социалисти Ахим Пост. Тя щяла да се срещне с организаторите на прайда, а след това и с ръководството на БСП, за да разговаря с него за промяна на партийната позиция.\r\n\tПо думите на Корнелия Нинова, цитирани от партийния  пресцентър, БСП е готова с алтернатива - \"Визия за България\", която да представи 21 юли на национално съвещание. Тя уточнила, че по проекта работят съветите към националния съвет на партията, както и експерти, които не са част от тези органи. Във визията щели да бъдат включени и предложения на учените от БАН, които вече са представили на левицата свови предложения за политики и решения.\r\n\tВ речта си лидерката на социалистите е продългила и с дежурните критики към управлението на ГЕРБ и министър-председателя.\r\n\t\"През първия си мандат Борисов бе отмъстителят, който обещаваше да вкара в затвора всички престъпници и виновници за кражбите на прехода. Нищо такова не се случи. През втория си мандат бе строителят на магистрали и пътища. От доклада на Световния икономически форум за качеството на инфраструктурата става ясно, че пътищата в България са по-лоши, отколкото в Танзания, Алжир и Мали. Днес той е в ролята на обединител  - обединява Западните Балкани, обединява Европа с Русия, а не може да си обедини министрите в собствения си кабинет - Валери Симеонов обвинява Ангелкова в корупция и сезира главния прокурор, а българският народ е по-разединен отвсякога\", заявила председателката на БСП.\r\n\tНа днешния пленум БСП е дала политическа подкрепа за двата проекта за модернизация на въоръжените сили.\r\n\t„Даваме политическа подкрепа, която е под условие - ако възникнат съмнения за корупционни практики, то ние сме готови да оттеглим тази подкрепа“, заяви Атанас Зафиров.\r\n\tНационалният съвет на БСП решил до 15 юли да бъдат внесени документите в СЕМ за лиценз на телевизия. Дотогава трябва да е ясно и името на бъдещата медия.", "date": "2018.06.10", "title": "ПЕС заплашва БСП с изключване, ако не премисли за Истанбулската конвенция"}
{"url": "https://www.mediapool.bg/putin-kaza-che-rusiya-ne-e-napuskala-g-7-shte-se-radva-da-posreshtne-kolegite-v-moskva-news280106.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\t\"Що се отнася до връщането на Русия в Г-7 – Г-8: ние не сме я напускали. Навремето колегите отказаха да дойдат в Русия по известните съображения. Заповядайте, ще се радваме да видим всички вас в Москва“.\r\n\tТака руският президент Владимир Путин коментира чуващите се гласове в подкрепа на връщането на страната му в групата на най-развитите индустриални държави. За току-що завършилата в Канада поредна среща на Г-7 Путин говори по време на пресконференцията в края на посещението си в Китай и на срещата на върха на Шанхайската организация за сътрудничество (ШОС), провела се в китайския град в Циндао.\r\n\tТой беше помолен да коментира призива на американския президент Доналд Тръмп за връщане на Русия в Г-7.\r\n\tВ петък Тръмп заяви, че Русия е трябвало да участва в срещата на върха на Г-7 в Канада - идея, която дори Москва сякаш отхвърли с изявлението си, че се е фокусирала върху други формати, отбелязва Ройтерс.\r\n\tИдеята бе отхвърлена от повечето от останалите членове на групата с изключение на Италия. При известни условия обаче възобновяване на руското членство вчера допусна и следващият домакин на срещата на върха на Г-7 – френският президент Еманюел Макрон.\n\n\r\n\tСъобщавайки, че следващата среща ще е догодина във френския град Биариц, намекна, че би искал да покани на срещата и президента Владимир Путин, за да реинтегрира Русия в групата, но само ако Москва спазва споразуменията от Минск за мир в Украйна.\r\n\t\"Русия е велика държава. Трябва да работим заедно. Но сме длъжни да бъдем последователни - ще разширим формата Г-7 на Г-8 единствено, когато се спазват минските споразумения за Украйна. Сега всичко зависи от Русия, топката е в нейното поле\". заяви във видео обръщение френският президент.\r\n\tГ-7 е неформално обединение на най-развитите индустриални страни. Тя включва САЩ, Канада, Япония, Германия, Франция, Великобритания и Италия. Русия стана през 1997 г. пълноправен член на седморката, която се превърна в Г-8. Тя обаче бе изключена от групата през 2014 г. заради анексията на Крим и конфликта в Източна Украйна.\r\n\tНа завършилата си среща в Канада лидерите на седморката призоваха Москва да спре да дестабилизира демокрациите и предупредиха, че са готови да засилят санкциите срещу нея, ако е необходимо.\r\n\t\"Призоваваме Русия да прекрати дестабилизиращото си поведение, подкопаването на демократичните системи и подкрепата си за сирийския режим\", се казва в заключителното комюнике на срещата.В него се осъжда атаката в Солзбъри и се споделя преценката на Обединеното кралство, че има висока степен на вероятност Руската федерацияда е отговорна за нападениетосрещу Скрипал и дъщеря му и че няма достоверно алтернативно обяснение.\r\n\tЛидерите призовават Русия да изпълнява международните си задължения и отговорността си като постоянен член на Съвета за сигурност на ООН за укрепването на международния мир и сигурността, като добавят, че въпреки всичко, ще продължат да работят с нея за решаването на регионални кризи и глобални предизвикателства, когато това отговаря на интересите им.\r\n\tТе потвърждават осъждането на незаконното анексиране на Крим и трайната си подкрепа за суверенитета, независимостта и териториалната цялост на Украйна в международно признатите ѝ граници.\r\n\tГоворейки на тази тема в Циндао, Путин призова да се „прекрати бърборенето и да се премине към решаване на конкретни въпроси.\r\n\t„Що се отнася до дестабилизиращите действия, както и по отношение на някои други събития, в частност, всички проявиха солидарност с Лондон по повод известните събития в Солзбъри, но нищо конкретно пак не беше казано. За всичко се говори „с голяма степен на вероятност“, солидарността в тази връзка възниква на някаква слаба почва. Струва ми се, че трябва да се прекрати цялото това творческо бърборене и да се премине към конкретни въпроси, свързани с реално сътрудничество“, заяви руският президент.\r\n\tТой призова за спокойно и без ирония отношение към разногласията в Г-7. „Разногласията в такъв тип обединения са обичайна практика, трябва да се отнасяме към това спокойно и без всякаква ирония“, каза Путин. „Какво ли не се случва. Ако погледнем как протичат дискусиите при нас в Евразийския съюз, ще видим, че също възникват спорове и също понякога не всички и веднага подписват“, добави той.\r\n\tПутин обаче добави, че общата покупателна способност на оглавяваната от Русия и Китай ШОС надхвърля тази на Г-7. Ако се смята на глава от населението страните от Г-7 са по-богати, но обемът на икономиките на страните от ШОС е по-голям. А и населението им е много по-гоолямо – половината от населението на Земята, добави той.\r\n\tОтвечая на сравнение эффективности работы форматов ШОС и G7, Путин согласился, что по паритету покупательской способности страны ШОС уже опередили страны \"семерки\". \"Если в расчете на душу населения, что называется, \"семерочные\" страны побогаче, но объем экономики в странах ШОС больше, - добавил Путин. - Ну и количество населения [в ШОС], конечно, больше намного: половина населения земного шара\".", "date": "2018.06.10", "title": "Путин каза, че Русия не е напускала Г-7, ще се радва да посрещне \"колегите“ в Москва"}
{"url": "https://www.mediapool.bg/zaradi-zaplahata-ot-rusiya-radev-i-oshte-8-prezidenti-iskat-poveche-nato-v-iztochna-evropa-news280107.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПрезидентите на девет източноевропейски страни, сред които и Румен Радев, настояват за по-силно присъствие на НАТО в източната и южната част на Европа, като се надяват на по-добра защита от тероризъм и от Русия, пише Дойче веле за провелата се в петък във Варшава среща на високо равнище на т.н. Букурещка група.\r\n\tРегионалната инициатива Б9 възникна през 2015 година в Букурещ. Затова и групата държави беше наречена Б9. Тя иска да бъде единният глас на източния фланг на НАТО, както и да се погрижи за това на срещите на върха на Алианса проблемите на източноевропейския регион да бъдат чути.\r\n\t\"Увеличаването на бойната мощ и военната мобилност на Алианса\" има голямо значение за отбраната на източния фланг на НАТО, се казва във Варшавската декларация, в която изрично се споменават все още нерешният конфликт в Украйна и произтичащите от Русия заплахи. Под документа стои и подписът на българския президент, редом с подписите на президентите на Полша, Словакия, Унгария, Румъния, Естония, Латвия и Литва. Чехияе изпратила на срещата парламентарен представител.\r\n\tЛидерите на държавите от Б9 настояват в декларацията си за \"по-стратегически насочено кохерентно присъствие на НАТО на източния фланг и за увеличаване на способността на НАТО да предвижда кризите\". Заради това те очакват \"конкретни решения\" от срещата на върха на НАТО в Брюксел, планирана за юли.\r\n\tДеветте страни са единодушни, че в региона на Черно море е нужно засилване на присъствието на НАТО с \"военноморски и военновъздушен компонент\", заяви полският президент Анджей Дуда на съвместна пресконференция с румънския президент Клаус Йоханис.\n\n\r\n\tРумънският президент Клаус Йоханис подчерта, че за него евроатлантическите връзки са много по-важни от двустранните отношения. Той очаква от НАТО подкрепа по отношение на \"хибридните заплахи\", както и в борбата срещу тероризма в източната и южната част на Европа.\r\n\tЙоханис заяви още, че Румъния е готова да поддържа отбранителните си разходи на изискваното от НАТО ниво от два процента от БВП. Полша изрази същата готовност и по този начин спада към малкото изключения сред страните-членки на НАТО.\r\n\tПървата среща на лидерите на деветте страни се проведе през ноември 2015 година, припомня Дойче веле. Тогава те излязоха с обща декларация и настояха на фона на украинската криза за допълнителни мерки за засилване присъствието на НАТО по източния фланг на Алианса. На срещата на върха на НАТО през 2016 година беше взето решение за разполагането на натовски батальони в Полша и в трите балтийски републики. Полският президент Анджей Дуда твърди, че Б9 е допринесла за вземането на това решение.\r\n\tСега източноевропейските страни искат още повече да разширят зоната за сигурност в Източна Европа. В тазгодишната Варшавска декларация се споменават Грузия, Молдова, Украйна и страните от Западните Балкани, които могат да бъдат обвързани със сътрудничество с НАТО.", "date": "2018.06.10", "title": "Заради заплахата от Русия Радев и още 8 президенти искат повече НАТО в Източна Европа"}
{"url": "https://www.mediapool.bg/svoi-i-chuzhdi-sreshtu-ministara-na-vatreshnite-raboti-news280105.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЗаместник-председателят на ВМРО Ангел Джамбазки отправи в неделя остра критика към излъчения от ГЕРБ министър на вътрешните работи. Без да споменава изрично името му, евродепутатът от влизащата в управляващото мнозинство и в правителството партия заяви, че в МВР има системни грешки, вината за които не е на професионалното, а на политическото му ръководство.\r\n\tПовод за критиките стана убийството преди дни в Ботевград на избягалия от затвора и неуспешно издирван в продължение на месеци Владимир Пелов.\r\n\t\"Не приемам смъртта на Владимир Пелов като малшанс. Струва ми се, че започва дастава една система от системно и последователно демотивиране на личния състав на министерството да си върши работата последователно, компетентно, с необходимите заградителни мероприятия.Да ни обясняват как не могат да осъдят издирван престъпник, избягал като на селска сватба от парадния вход на затвора, защото бил с брада и с качулка, е нелепо. Дори човек, който никога не се е занимавал с такава работа, би предположил, че престъпникът може би ще се опита да си промени външния вид.  В най-нискобюджетните филми, който избяга от затвора или си подстригва косата или я боядиса нещо, а тук нашите са изненадани, че бил сложил качулка“, коментира Джам базки в неделя пред БНР.\r\n\tТой отчете и факта, че в РПУ Ботевград има сериозен недостиг на оперативни кадри, което също по думите му е отговорност на политическото ръководство на министерството.\r\n\t\"Защо има недокомплект? Първо, професията не е привлекателна. Второ, мотивацията на личния състав е на нула. Трето, професионалното ръководство, политическото ръководство на МВР не се справя с подготовката и с мотивацията на личния състав. Съвсем очаквано виждаме как служителите общо взето не се справят с поставените им задачи\", каза Джамбазки.\n\n\r\n\tПо думите му, в работата на МВР „започват да се натрупват много грешки, които започват да стават система“.  Той припомни, че на няколко пъти се е наложило Специалните сили на Министерството на отбраната да влизат в операции за залавяне на престъпници.\r\n\tПроблемът в МВР не е в професионалното, а в политическото ръководство на ведомството, каза евродепутатът и допълни, че „закриването на очите е вредно“.\r\n\tВ отговор на въпрос, той каза, че не е участвал в разговори за ремонт на правителството или смяна на вътрешния министър  след 30 юни, когато свършва българското европредседателство, и не знае дали такива разговори се провеждат.\r\n\t\r\n\tМалшанс за МВР е, че Валентин Радев е министър на вътрешните работи. Надявам се, че той съвсем скоро ще бъде преживян от вътрешното ведомство, каза в неделя пред БНР председателят на АБВ Румен Петков.\r\n\tМарио Панчев – мъжът, който ликвидира избягалия затворник Владимир Пелов, но после сам почина от раните си, е бил агент на МВР., обяви бившият вътрешен министър от времето на тройната коалиция. Според него в момента ведомството е в катастрофално положение и ръководителят му Валентин Радев трябва да бъде сменен.\r\n\t„Анализът (на случилото се с Пелов-б.р.) трябва да го прави друг министър. Да кажеш „Малшанс, ние тамън да го хванем и нашият агент го гръмна – защото починалият в „Пирогов” е агент на МВР (…) Той е в основата на свидетелските показания срещу застреляния престъпник Пелов, той е човекът, информирал МВР за редица неща”, възмути се Петков.\r\n\tСпоред него мрежата на информаторите и помагачите на МВР е съсипана и затова ботевградските полицаи не са научили, че в един конкретен апартамент на свързан с избягалия затворник се купува 3 пъти повече храна и сметките скачат драстично без видим повод.\r\n\t„Деморализирана е системата и обществото не желае да работи със системата в този ѝ вид. Изводът от тази саморазправа е, че няма държава, престъпниците решават своите проблеми помежду си”, подчерта Румен Петков.", "date": "2018.06.10", "title": "Свои и чужди срещу министъра на вътрешните работи"}
{"url": "https://www.mediapool.bg/plastmasata-stana-yabalka-na-razdora-na-sreshtata-na-varha-na-g-7-news280108.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПластмасата се превърна в друга ябълка на раздора на завършилата годишна среща на върха на Г-7, предаде Франс прес.\r\n\tЯпония и Съединените щати отказаха да подпишат нов ангажимент на групата срещу замърсяването на океаните с пластмасови отпадъци. Това се оказа поредната тема, разделила Г-7, след търговията и промените в климата.\r\n\tДомакинът Канада, Франция, Германия, Великобритания, Италия, както и Европейският съюз, подписаха нова харта срещу замърсяването на океаните с пластмаса. Това бе поредният въпрос, по който Съединените щати се противопоставиха на партньорите си от Г-7, като този път Япония се присъедини към тях в опозиция.\r\n\tПрезидентът на САЩ Доналд Тръмп така или иначе оттегли подкрепата си за финалното комюнике от 28 точки на срещата в Ла Малбе, което по-рано бе одобрено от седемте страни.\r\n\tСпоред германския канцлер Ангела Меркел и френския президент Еманюел Макрон хартата, която все още не е публикувана от канадските домакини, предвижда до 2030 г. да бъде рециклирана цялата пластмаса и да бъдат развити колкото се може повече алтернативи на пластмасовите опаковки. Целта е да бъде ограничено до минимум изхвърлянето в реките на пластмасови отпадъци, които накрая се озовават в океаните, отбелязва Франс прес.\n\n\r\n\tМеркел каза, че САЩ не искат да се ангажират с конкретни числа. Тя не спомена причини за позицията на Япония.\r\n\tАнгажиментът на четирите европейски страни от Г-7 се вписва в този на ЕС. В края на миналия месец Европейската комисия предложи забрана на пластмасовите продукти за еднократна употреба и рециклиране на 90 процента от пластмасовите бутилки до 2025 г., припомня Франс прес.", "date": "2018.06.10", "title": "Пластмасата стана ябълка на раздора на срещата на върха на Г-7"}
{"url": "https://www.mediapool.bg/vodolazi-otkriha-tyaloto-na-dete-izcheznalo-vav-vodite-na-struma-news280104.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tВодолази откриха тялото на 11-годишното момче, което късно в събота изчезна във водите на река Струма, предаде БНР.\r\n\tВ неделя сутрин в акцията по издирването му  участваха общо 60 човека от БЧК, пожарната и доброволци.\r\n\tДетето беше открито на речното дъно, на метри от мястото, където вчера играело с двете си братовчедки от Кресна, на които било на гости.\r\n\tРечният бряг редовно се използвал от местните хора, включително и деца, за плажуване през лятото.\r\n\tСнощи 11-годишният Светлин влязъл във водата на нерегламентирания плаж и не излязъл, предаде бТВ.\n\n\r\n\tИздирването започнало още снощии продължило до късно. Днес спасителите започнали да обхождат двата бряга на реката от Кулата до Кресна и минути след старта на акцията открили починалото дете.\r\n\tПред телевизията инструкторът по рафтинг Борислав Пауновски посочи, че без жилетка, без екипировка е опасно да се влиза в реката.", "date": "2018.06.10", "title": "Водолази откриха тялото на дете, изчезнало във водите на Струма"}
{"url": "https://www.mediapool.bg/bpts-otgovori-na-obvineniyataohridskata-arhieskopiya-e-balgarska-news280101.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСинодът на Българската православна църква (БПЦ) напомни в неделя, че преди 1000 година Охридската архиескопия е била учредена като Българска архиескопия и заяви, че фактите от българската история не могат да бъдат променени и изопачени, независимо от конюнктурата на деня.\r\n\tКато повод за напомнянето в документа се посочват отправените  към БПЦ „незаслужени упреци, достигащи до обвинения в предателство“ заради отказа ѝ да участва в тържествата, проведени в края на май в Охрид.\r\n\tМиналия месец този отказ предизвика и  пред синодалната палата в София, по време на който прозвуча дори искането специалните служби да проверят дали БПЦ не действа като държава в държавата под влиянието на чужди държави и под чужд диктат. Протестиращите призоваха патриарх Неофит да свика извънредна сесия на синода, която да ревизира решението.\r\n\tОт фондация \"Българска памет\", която организира протеста, заявиха, че той „е израз на гражданска позиция и огорчение от откровената антидържавна дейност, водена от Светия Синод”. Фондацията съобщи, че двама български архиереи дори са получили забрана да присъстват като посетители на честванетов Охрид.\r\n\tТогава от Синода разпространиха съобщиха, че годишнината ще бъде отбелязана на 10 юни с литургия в Патриаршеската катедрала \"Св. Александър Невски\" и че във връзка с бележитата годишнина ще бъде изготвено извънредно послание.Което и беше направено днес.\n\n\r\n\tМоже да се предположи обаче, че с това БПЦ реагира и на появилите междувременно , че македонският премиер Зоран Заев и и МПЦ (чието пълно име сега е Македонска православна църква – Охридска архиескопия)с отделни писма са поискали от Вселенската патриаршия да предприеме инициатива за връщане на църквата в канонични рамки под името Охридска архиепископия.\r\n\tТака, както бе обявено предварително, тази неделя в Патриаршеската катедрала \"Св. Александър Невски\"беше отслужена тържествена архиерейска света литургия по повод 1000 годишнината от основаването на Българската Охридска Архиепископия.\r\n\tПо време на литургията беше прочетенои обещаното патриаршеско и синодално послание по повод годишнината.\r\n\tВ него се казва, че част от големия проблем за статута на Православната църква в днешна Република Македония е въпросът за историческата съдба на съществувалата в миналото Българска Охридска архиепископия, от чието учредяване през настоящата 2018 година се изпълват хиляда години.\r\n\tВ посланието се отбелязва, че във връзка с отказа на Българската Православна Църква да участва в тържествата, проведени на 27 и 28 май в историческия храм на Божията Премъдрост в град Охрид, към БПЦ са били отправени незаслужени упреци, достигащи до обвинения в предателство.\r\n\tПо повод създалата се ситуацията с посланието БПЦ заявява и припомня, че „историята на Архиепископската катедра на древния и прославен в църковното минало Охрид е органична, безусловна част от историческата приемственост на родната ни Българска Православна Църква - Българска Патриаршия, както е записано и в приетия и утвърден от Шестия църковно-народен събор (2008 г.) неин Устав“.\r\n\tСъщо така, че такива са фактите от българската история, и те не могат да бъдат променени и изопачени, независимо от конюнктурата на деня. И припомнят, че покорилият България ромейски император Василий II учредява в Охрид не друга, а тъкмо Българска архиепископия, каквато тя остава до самото си закриване през 1767 г. Както и че след това в годините на възкресяването на българския дух - началото на организираното движение за завръщане на църковната ни самостоятелност е поставено тъкмо в Охрид, а дейците на църковната ни независимост настояват за възстановяване на Православната ни църква като приемник едновременно на Търновската патриаршия и на Охридската архиепископия.\r\n\tОбръщайки се към българите БПЦ казва, че днес на Балканите съществуват съвсем различни в сравнение с далечното минало държавни и църковни реалности. Отбелязвайки, че вследствие от различни обществено-политически процеси в този регион през годините са утвърдени нови държави и нови поместни Православни църкви - приемници на една или друга, съществувала в миналото църковна юрисдикция. Онова обаче, което продължава и днес да обединява всички нас - без изключение - е нашата от Христа Иисуса поверена ни спасителна православна християнска вяра, се казва в посланието.\r\n\tИ се отбелязва, че заради това Българската църква е приела ролята на посредник за уреждането на каноническия църковен статут на Православната църква в Република Македония.\r\n\tПосланието продължава с това, че \"ние сме готови и днес да сторим всичко, което е по силите ни и което е в съгласие със свещените канони на светата Църква, за да подпомогнем нашите православни братя в днешна Македония - в съгласие с изричната и ясно изразена воля и на останалите братски Православни църкви\".\r\n\tБПЦ се обръща към миряните - в Родината и далеч от нея, с послание за мир и радост, като призовават всички към вярност на светото Православие и на светата Христова Църква, но \"вярност още и към изкованата с толкова много труд и кръв Църква и държава, които нашите предци ни завещаха и с чиято историческа памет ни повелиха да не правим никакви компромиси, но да я пазим за поколенията - за да го има народът ни и занапред, за да пребъде България\".", "date": "2018.06.10", "title": "БПЦ отговори на обвиненията:Охридската архиескопия е българска"}
{"url": "https://www.mediapool.bg/shveitsartsite-othvarliha-zabranata-targovskite-banki-da-emitirat-pari-news280109.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tШвейцарците гласуваха на референдуми против налагането на забрана на търговските банки да емитират пари и за блокиране на чуждестранните сайтове за хазартни игри.\r\n\tНа едното допитване около 74 процента от участниците отхвърлиха радикален план за разрешаване единствено на централната банка да емитира пари, предаде Ройтерс, като цитира частични прогнозни резултати на обществената телевизия.\r\n\tПаричната маса в една икономика не се създава единствено от емисиите на националната банка, а и от търговските банки, основно чрез кредитирането далеч над депозитите на граждани и фирми, с които разполагат.\r\n\tПривържениците на ограничението казват, че то ще направи финансовата система по-сигурна и парите по сметки на гражданите ще бъдат защитени от банкери, които съсипват банките си с лошо управление.\r\n\tЕвентуалното одобряване на плана щеше да ограничи кредитирането и би означавало радикална промяна на швейцарската финансова система. Безпокойствата за потенциалните рискове за националната икономика изглежда са убедили избирателите да отхвърлят предложението, отбелязва Ройтерс.\n\n\r\n\tНа другия референдум, 72 процента от швейцарците подкрепиха блокирането на достъпа в страната до чуждестранни сайтове за хазартни игри и разрешаването само на такива, регистрирани в Швейцария, предаде Франс прес, като се позова на прогнозни резултати на обществената телевизия.\r\n\tНовият закон ще е от полза за швейцарските казина и лотарии, отбелязва агенцията.", "date": "2018.06.10", "title": "Швейцарците отхвърлиха забраната търговските банки да емитират пари"}
{"url": "https://www.mediapool.bg/erdogan-viena-predizvikva-voina-mezhdu-krasta-i-polumesetsa-news280103.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tТурският президент Реджеп Тайип Ердоган остро разкритикува действията на Австрия, която затваря джамии и гони имами, предаде Франс прес, цитирана от БГНЕС.\r\n\tТурският държавен глава осъди решението на австрийското правителство за затварянето на 7 джамии и екстрадиранете на около 60 имами от страната.\r\n\tСпоред него тези мерки, предприети от австрийския канцлер Себастиан Курц, ще доведат до „война между кръста и полумесеца“.\r\n\t„Вие си мислите, че ние няма да реагираме, ако правите нещо подобно?“, закани се Ердоган. Той не уточни какви конкретни мерки ще предприеме Анкара.\r\n\tАвстрийските власти ще затворят седем джамии и ще експулсират няколко финансирани от чужбина имами като мярка за борба с \"политическия ислям\", съобщи в петък федералният канцлер Себастиан Курц. \"Паралелните общества, политическият ислям и радикализацията нямат място в нашата страна\", заяви той на пресконференция.\n\n\r\n\tРешението е мотивирано и с нарушаване на принципа на \"позитивното отношение към обществото и държавата\", каза Курц. Ще бъдат затворени две джамии в Горна Австрия, една – в Каринтия и четири във Виена.\r\n\tРешението се базира на приетия през 2015 г. закон за исляма, изискващ лоялно отношение на мюсюлманите към австрийските обществени принципи и норми.\r\n\tКакто съобщи министърът на вътрешните работи Херберт Кикл, в момента върви проверка срещу 40 имами за това дали са нарушили забраната за чуждестранно финансиране. За двама от тях е решено да бъдат депортирани, уточни Кикл. От думите му стана ясно, че 60 от общо 260 ислямски проповедници в Австрия са в полезрението на правоохранителните органи. \"Но ние все още сме в началото (на нашата работа -бел.ред.), добави Кикл.\r\n\tПо думите му общо 150 човека рискуват да бъдат лишени от правото да останат в Австрия.\r\n\tВсички 40 проверявани имаме са членове на базираната в Кьолн Асоциация на турските ислямски културни обединения в Европа (ATIB), която е свързана с турското държавно ведомство по религиозните въпроси (Diyanet).\r\n\tАвстрийският министър на културата Гернот Блюмел заяви, че ATIB е заобиколила австрийския закон, който забранява чуждестранното финансиране на имамите.\r\n\tРешението да се провери дейността на свързаните с ATIB джамии и имами е взето след проведено разследване на инсценировка на битката при Галиполи, която Турция печели през Първата световна война. В една от виенските джамии през март се е състоял спектакъл, в който са участвали деца, облечени във военни униформи. Те марширували, отдавали чест, размахвали турски флагове, а също така изобразявали загинали войници.", "date": "2018.06.10", "title": "Ердоган: Виена предизвиква \"война между кръста и полумесеца\""}
{"url": "https://www.mediapool.bg/sledvashtata-sreshta-na-varha-na-g-7-shte-bade-v-biarits-v-kraya-na-lyatoto-na-2019-ta-news280099.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСледващата среща на върха на Г-7 ще бъде в Биариц, Югозападна Франция, в края на лятото на 2019 г., съобщи френският президент Еманюел Макрон, цитиран от Франс прес.\r\n\tРед е на Франция да председателства Г-7 от 1 януари.\r\n\tТози град ми е много скъп, в регион, който ценя високо, заяви президентът, който няколко пъти е прекарвал ваканцията си в известния спа курорт.\r\n\tТрадиционно избираният за срещите на върха месец юни догодина е зает от европейските избори.\r\n\tМакрон също така намекна, че би искал да покани на срещата и президента Владимир Путин, за да реинтегрира Русия в групата, но само ако Москва спазва споразуменията от Минск за мир в Украйна.", "date": "2018.06.10", "title": "Следващата среща на върха на Г-7 ще бъде в Биариц в края на лятото на 2019-та"}
{"url": "https://www.mediapool.bg/g-7-prizova-rusiya-da-spre-da-destabilizira-demokratichnite-sistemi-news280098.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЛидерите на Г-7 призоваха Русия да спре да дестабилизира демокрациите и предупредиха, че са готови да засилят санкциите срещу Москва, ако е необходимо, предаде Ройтерс.\r\n\t\"Призоваваме Русия да прекрати дестабилизиращото си поведение, подкопаването на демократичните системи и подкрепата си за сирийския режим\", се казва в заключителното комюнике на срещата на върха в Канада.\r\n\tСедемте осъждат атаката в Солзбъри и споделят преценката на Обединеното кралство, че има висока степен на вероятност, че Руската федерация е отговорна за нападениетосрещу Скрипал и дъщеря му и че няма достоверно алтернативно обяснение.\r\n\tТе призовават Русия да изпълнява международните си задължения и отговорността си като постоянен член на Съвета за сигурност на ООН за укрепването на международния мир и сигурността, като добавят, че въпреки всичко, ще продължат да работят с нея за решаването на регионални кризи и глобални предизвикателства, когато това отговаря на интересите им.\r\n\tЛидерите от Г-7 потвърждават осъждането на незаконното анексиране на Крим и трайната си подкрепа за суверенитета, независимостта и териториалната цялост на Украйна в международно признатите ѝ граници. Те потвърждават ангажимента си да помагат на Украйна в прилагането на нейната амбициозна и необходима програма за реформи и напомнят, че санкциите ще продължат, ако Русия не демонстрира пълно спазване на задълженията си според Минските споразумения и зачитане на украинския суверенитет.\n\n\r\n\tАко действията на Русия го наложат, те са готови да предприемат допълнителни рестриктивни мерки срещу нея, като същевременно остават ангажирани с подкрепата за руското гражданско общество и обещават да съдействат и инвестират в контакти между хората.\r\n\tСедемте страни декларират готовността си за координирани действия в отговор на чуждестранни играчи, които се стремят да подкопаят техните демократични общества и институции, избориня им процес, суверенитет и сигурност, като подчертават, че тези заплахи, особено когато произтичат от държави, застрашават не само тях, но и международния мир и сигурност и международния правов ред.\r\n\tЛидерите на Г-7 отново призоваха Северна Корея да осъществи пълен, проверим и необратим демонтаж на цялото си ядрено и ракетно въоръжение и се договориха да вземат мерки да не допуснат Иран да се сдобие с ядрено оръжие.\r\n\tГ-7 с изключение на САЩ декларират отново твърдата си привързаност към прилагането на Парижкото споразумение за борба с глобалните промени в климата.\r\n\tВ комюникето позицията на САЩ по този въпрос и изнесена в отделен параграф. В него се посочва, че САЩ „смятат, че стаблиният икономически ръст и развитието зависят от всеобщия достъп до надеждни източници на енергия“. Страната изразява привързаността си към продължаващите действия за укрепване на световната колективна енергийна сигурност, застъпвайки се за поддържане на открити, разнообразни, прозрачни и безопасни глобални пазари за всички видове енергия.Заедно с това САЩ обещават да помагат на другите страни да получат по ефективен и екологично безопасен достъп до своите полезни изкопаеми.\r\n\tСтраните от Г-7 освен това изразяват решителната си позиция по отношение на нарушенията на правата на човека, търговията с хора и корупциято по света и призовават международната общност да приеме решителни мерки срещу тези злоупотреби.", "date": "2018.06.10", "title": "Г-7 призова Русия да спре да дестабилизира демократичните системи"}
{"url": "https://www.mediapool.bg/rusiya-i-kitai-gotvyat-proekt-za-golyamo-evraziysko-partnyorstvo-news280100.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tРусия и Китай работят върху проект за Евразийско икономическо партньорство, който ще бъде отворен за всички страни от Шанхайската организация за сътрудничество (ШОС). Това заяви в речта си на срещата на върха на ШОС руският президент Владимир Путин, цитиран от ТАСС.\r\n\t\"Възползвайки се от случай, каня представителите на вашите страни да участват в първата среща на ръководители на регионите от държавите членки на ШОС и във форума на малкия бизнес на ШОС и БРИКС, които ще се състоят в Русия\", заяви руският президент.\r\n\tВ организацията БРИКС влизат Бразилия, Русия, Индия, Китай и Република Южна Африка.\r\n\tВ речта си на форума в китайския град Циндао Путин каза, че развитието на икономическите връзки е важно направление в дейността на ШОС. Набират обороти търговията и инвестициите, опростяваме достъпа до стоки и услуги, усъвършенстваме митническите регулации, премахваме излишните административни бариери, предприемаме общи проекти в енергетиката, транспорта и селското стопанство, посочи той. Руският лидер говори и за необходимостта от подобряване на координацията при изпълнението на проекти по линия на Евразийския икономически съюз и китайската програма \"Един пояс, един път\".\r\n\tШанхайската организация за сътрудничество е станала още по-силна след присъединяването на Индия и Пакистан, заяви китайският президент Си Цзинпин, откривайки срещата на върха на ШОС в Циндао с участието на лидерите на всичките осем страни членки.\n\n\r\n\tС разширяването на състава на постоянните членове организацията ни стана още по-здрава и силна, каза Си Цзинпин, специално приветствайки Индия и Пакистан, които за първи път участват в среща на върха на ШОС като пълноправни членове.\r\n\tШОС бе създадена през 2001 г. Първоначално ворганизацията влизат Русия, Китай, Казахстан, Киргизстан,Таджикистан и Узбекистан. От 2017 г. пълноправни членове са Индия и Пакистан. Страни наблюдатели са Монголия, Иран, Афганистан и Беларус, а партньори за диалог - Армения, Азербайджан, Камбоджа, Непал, Турция и Шри Ланка.\r\n\tДнес Владимир Путин заяви, че борбата с тероризма е приоритет за оглавяваната от Москва и Пекин Шанхайска организация за сътрудничество, предаде Асошиейтед прес. Путин посочи, че организацията е одобрила ново споразумение, в което са заложени планове за съвместни усилия за борба с тероризма през следващите три години.\r\n\tНовото споразумение на организацията за борба с тероризма предвижда съвместни учения, обмен на сведения и извършване на съвместни действия за борба с тероризма. Путин подчерта, че е необходимо ШОС да следи внимателно обстановката в Афганистан, за да парира заплахите от екстремисти в тази страна.\r\n\tКитайският президент Си Цзинпин призова за свободна търговия и прикани да се сложи край на, както се изрази той, \"егоистичната и недалновидна\".\r\n\t\"Трябва да отхвърлим (воденето на) егоистична, недалновидна, тесногръда и затворена политика. Трябва да запазим правилата на Световната търговска организация, да подкрепяме мултилатералната система за търговия и да изградим отворена глобална икономика\", каза Си.\r\n\tМакар и в изказването му да не беше споменат президентът на САЩ Доналд Тръмп, Пекин се опита да се представи като защитник на свободната търговия като реакция на подкрепата на американския лидер за контрол върху вноса, отбелязва Асошиейтед прес и посочва, че всъщност Китай е смятан за най-затворената голяма икономики.\r\n\t\"Трябва да отхвърлим мисленето от времето на Студената война и междублоковата конфронтация\", каза Си. Той добави, че страните трябва да \"се противопоставят на практиката да се търси собствена стопроцентова сигурност за сметка на сигурността на други страни\".\r\n\tКитайският президент обяви, че страната му ще открие за държавите от ШОС кредитна линия в размер на 4,7 милиарда долара, с което насочи вниманието към икономическия аспект на организацията.\r\n\tИнфраструктурните проекти на Пекин в Централна Азия предизвикват известни притеснения у някои, в частност у Индия, която единствена от членовете на ШОС отказа да подкрепи програмата. Русия също се отнася предпазливо към разрастващото се влияние на Китай и макар че неохотно подкрепи инициативата \"Един пояс, един път\", също се стреми да засили икономическите си и политически лостове в региона чрез доминирания от нея митнически съюз, известен като Евразийски икономически съюз, отбелязва Асошиейтед прес.", "date": "2018.06.10", "title": "Русия и Китай готвят проект за голямо Евразийско партньорство"}
{"url": "https://www.mediapool.bg/donald-tram-i-kim-chen-un-sa-v-singapur-za-istoricheskata-si-sreshta-news280102.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПрезидентът на САЩ Доналд Тръмп и севернокорейският лидер Ким Чен-ун са вече в Сингапур за дългоочакваната си историческа среща. Тя ще се състои в хотел \"Капела\" във вторник сутринта местно време (в нощта на понеделник срещу вторник българско време).\r\n\tЗа първи път севернокорейски лидер ще се срещне с действащ американски президент.\r\n\tРазговорите ще са насочени към постигане на споразумение за премахване на ядрените оръжие на Северна Корея срещу облекчаване на икономическите и дипломатически санкции срещу Пхенян.\r\n\tКим Чен-ун кацна на летище \"Чанги\" в 14,38 часа местно време (6,38 по Гринуич) с полет на авиокомпания \"Еър Чайна\" и бе откаран в хотел \"Сейнт Реджис\", където се смята, че е отседнала севернокорейската делегация.\r\n\tСпоред южнокорейската агенция Йонхап Боинг 747-4J6, с който е пристигнал Ким, е частен самолет, използван от китайското правителство за висши официални лица, включително президента Си Цзинпин. Късно снощи друг китайски самолет, излетял от Пхенян, е кацнал в Сингапур, вероятно със севернокорейския подготвителен екип за срещата на върха.\n\n\r\n\tАмериканският президент кацна в 12:20 часа по Гринуичвъв военна база. Тръмп потегли за Сингапур вчера от Квебек, Канада, където участва в среща на върха на Г-7.Пътем самолетът \"Еър Форс 1\" е кацнал в американската военноморска база Суда на остров Крит тази нощ за дозареждане с гориво в 3,07 ч. (бълг. време), около осем часа след излитането от Квебек.\r\n\tНалице е \"уникална възможност\" със Северна Корея, която работи \"много добре\" със Съединените щати, заяви на тръгване от Канада американският президент. Той каза, че отива на \"мирна мисия\".\r\n\tМоже би ще разбера \"още на първата минута\" от срещата с Ким дали ще може да бъде постигнато споразумение със Северна Корея, увери Тръмп. Той потвърди, че целта остава закриване на севернокорейската ядрена програма, и изрази задоволство от свършената до момента работа.\r\n\tСлед пристигането си севернокорейският лидер се срещна с премиерана Сингапур Ли Сян Лун в държавната резиденция Истана.\r\n\t\"Целият свят ще гледа историческата среща на върха между КНДР и САЩ. Благодарение на вашите искрени усилия... успяхме да довършим подготовката на срещата на върха\", каза Ким.\r\n\tСингапурският премиер от своя страна благодари на севернокорейския лидер за визитата му в страната. Ли благодари още на Ким, че се е обърнал към Сингапур с молба да организира историческата му среща с Тръмп.\r\n\tТръмп ще се срещне с Ли Сян Лун утре.\r\n\tПремиерът на Сингапур съобщи, че срещата на върха Тръмп-Ким Чен-ун ще струва около 20 милиона сингапурски долара (15 милиона щатски долара). \"Това е цена, която сме готови да платим\", заяви той, цитиран от ДПА.\r\n\tОколо половината от тези разходи са за мерките за сигурност и те ще бъдат изцяло поети от сингапурските власти, каза Ли и подчерта, че това е приносът на страната към международното събитие, което е и в неин интерес.\r\n\tПремиерът каза това в отговор на репортерски въпроси, зададени му в Международния пресцентър, където приблизително 2000 чуждестранни журналисти ще отразяват срещата на върха.\r\n\tОсвен със сериозни мерки за сигурност Сингапур посреща двамата лидери и с цветя, поставени символично в дулата на оръдия. Днес в около 60 оръдия, останали от колониалната епоха по бреговете на на остров Сентоса, където ще се водят разговорите, бяха поставени букети от лилиуми, гербери и маслинови клонки.", "date": "2018.06.10", "title": "Доналд Тръм и Ким Чен-ун са в Сингапур за историческата си среща"}
{"url": "https://www.mediapool.bg/tramp-torpilira-sreshtata-na-g-7-v-kanada-news280097.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПрезидентът на САЩ Доналд Тръм торпилира срещата на Г-7 в Канада, като след като си замина, от борда на самолета оттегли одобрението си за и без това доста компромисното комюнике от срещата, което трябваше са демонстрира единен фронт. Тръмп се разгневи на \"фалшивите твърдения\" на канадския премиер Джъстин Трюдо на заключителната пресконференция и заплаши, че може да удвои вносните тарифи, като удари и чувствителната автомобилна индустрия, предаде Ройтерс.\r\n\tВ два туита от борда на \"Еър Форс 1\" на път за Сингапурза срещата си с Ким Чен-ун, точно когато Канада разпространи официалното комюнике на Г-7, Тръмп се нахвърли срещу домакина, катого обвини, че е непочтен и нерешителен.\r\n\t\"Въз основа на фалшивите твърдения на Джъстин на неговата пресконференция и факта, че Канада налага масивни мита на нашите американски фермери, работници и компании, аз инструктирах нашите представители да не одобряват комюникето, тъй като ние обмисляме мита върху автомобилите, които наводняват американския пазар\", написа президентът.\r\n\tПоследва нов туит, в който Тръмп обвини премиера на Канада Джъстин Трюдо, който се държал с него \"толкова кротко и меко\" по време на срещата на Г-7, само за да даде пресконференция след заминаването му и да каже, че американските мита са \"доста оскърбителни\" и че \"няма да позволи да го тъпчат\".\r\n\t\"Много нечестно и слабо. Нашите мита са в отговор на неговите 270% върху млечните ни продукти\", заяви Тръмп.\n\n\r\n\tПоследва ответен туит от кабинета на Трюдо, който заяви, че \"премиерът не е казал на пресконференцията нищо, което да не е казвал и преди - и публично, и в частни разговори с президента\", добавяйки, че остава фокусиран върху постигнатото на срещата\r\n\tПреди това лидерите на Г-7 подписаха в края на срещата си в Канада вчера компромисен текст за търговията, който обаче не урежда конфликта с митата между САЩ и шестте им партньори, предаде Франс прес.\r\n\t\"Ние подчертаваме ключовата роля на международна търговска система, основана на правила, и продължаваме борбата с протекционизма\", заявяват те в заключителното комюнике от 28 точки на осем страници, съгласувано след трудни преговори.\r\n\tСпоменаването на необходимите колективни \"правила\" беше изискване на европейците. Частта от текста, посветена на търговията, за разлика от частта за климата, е подписана от седемте страни от групата, включително САЩ.\r\n\tТекстът отговаря на някои изисквания на американския президент Доналд Тръмп - използва се думата \"реципрочна\" за търговията, която също така трябва да бъде \"свободна, равноправна и взаимно изгодна\", и се уточнява:\"Ние се ангажираме да модернизираме СТО (Световната търговска организация), за да я направим по-справедлива възможно най-скоро. Ще направим всичко по силите си, за да намалим митническите бариери, немитническите бариери и субсидиите\".\r\n\t\r\n\tПо-рано германският канцлер Ангела Меркел каза днес, че ръководителите от Г-7 са се споразумели по обща позиция по търговията, въпреки че продължава да има разногласия между тях.\r\n\t\"Ръководя се от принципа, че ние ще имаме общ текст\", каза канцлерът на пресконференция в Ла Малбе. \"Това обаче не решава проблемите в подробности. Ние имаме различни разбирания със САЩ\", допълни тя. Според Меркел ще бъде публикувано общо комюнике, но то ще отбележи факта, че САЩ не участват в обсъждането на въпросите, свързани с опазването на околната среда и климата.\r\n\tФренският президент Еманюел Макрон също потвърди, че лидерите от Г-7 са договорили обща декларация за търговията на срещата си в Ла Малбе, Канада. В същото време Макрон даде да се разбере, че комюникето \"не урежда всичко\" и е само опит за \"стабилизиране на нещата\".\r\n\tТърговският спор между Съединените щати и техните партньори от Г-7 заплаши елитния клуб с разпадане, отбелязва Ройтерс.\r\n\t\"Това споразумение... е добра новина и израз на колективно желание за стабилизиране на нещата. Не смятам обаче, че с тази декларация е постигнато всичко, и е очевидно, че ще трябва да продължим да работим през следващите седмици и месеци\", каза Макрон пред репортери. Той уточни, че комюникето ще потвърди \"нашата привързаност към Световната търговска организация\" и волята ни \"да имаме политика в областта на митата и търговските бариери, която да се свежда до тяхното намаляване и продължаване напред\".\r\n\tВ знак, че текущите спорове за търговията не са уредени, домакинът на срещата, канадският премиер Джъстин Трюдо потвърди, че неговата страна ще приложи от 1 юли митата в отговор на тези, наложени от Вашингтон върху стоманата и алуминия.\r\n\t\"Тези нелегитимни мита трябва да получат еквивалентен отговор\", каза той на заключителната пресконференция, като подчерта, че ответните мерки ще бъдат приложени \"без колебание\".\r\n\tФренският президент Еманюел Макрон също потвърди, че ответните мерки, решени от Европейския съюз, ще бъдат приложени от юли.  \"По тази тема няма промяна. Зависи от това дали САЩ ще решат да направят крачка назад\", заяви той на финалната пресконференция.\r\n\tСамият Тръмп, който пристигна последен и си тръгна пръв от срещата, не смекчи оплакванията си от търговските партньори ЕС и Канада. В серия от туитове вчера той отново ги обвини, че се възползват от САЩ (\"касичката-прасенце, в която всички бъркат\") но провъзгласи:\"След много десетилетия справедливата и реципрочна търговия ще се случи!\"\r\n\tПосле Тръмп първи от лидерите от Г-7 отпътува от курорта Ла Малбе.Налице е \"уникална възможност\" със Северна Корея, която работи \"много добре\" със Съединените щати, заяви на тръгване американският президенти добави, че отива на \"мирна мисия\".\r\n\tВече на път за Сингапур от борда на самолета президентът написа:\"Съединените щати няма да позволят на други страни да налагат масивни митнически и търговски бариери на американските фермери, работници и компании, докато изпращат своята продукция в нашата страна без мита. Ние търпяхме търговските злоупотреби много десетилетия - и това е достатъчно дълго\".\r\n\tТрюдо закри срещата с упрек към търговските заплахи на Тръмп, като ги нарече \"доста обидни\".\r\n\t\"Канадците са любезни и разумни, но не търпят да ги заплашват\", заяви той, цитиран от ДПА.\r\n\tМакрон наблегна, че на срещата Европа е застанала в единен фронт срещу Тръмп, като отбеляза позитивно, че събитието е приключило със сагласието на всички страни да се борят с протекционизма.\r\n\t\"Тръмп не искаше да бъде изолиран. Успяхме да го убедим, че \"Г-6 плюс 1\" е напълно постижимо, а той не искаше това\", каза френският президент.\r\n\tВ крайна сметка може би снимката, споделена в социалните мрежи от говорителя на Ангела Меркел, илюстрира най-добре напрежението в Г-7, превърнала се в \"Г-6 плюс 1\", заключава Франс прес. На фотографията, заляла интернет, германската канцлерка, заобиколена от съюзниците, всички застанали прави, се е навела към Доналд Тръмп, който седи, скръстил ръце, и изглежда сякаш го поучава.\r\n\t\r\n\tКанадският премиер Джъстин Трюдо носи отговорността за провала на срещата на високо равнище на Г-7, защото \"той нанесе удар в гърба\", заяви в неделя Лари Кудлоу, главният икономически съветник на Тръмп.\r\n\t\"Той даде пресконференция и каза, че САЩ се държат оскърбително\", каза Кудлоу в ефира на Си Ен Ен.\r\n\tПрезидентът на САЩ, който не подкрепи заключителното споразумение на Г-7, реагирал по този начин, \"за да не покаже слабост\" преди срещата си със севернокорейския лидер Ким Чен-ун, допълни Кудлоу.\r\n\tРешението на президента на САЩ Доналд Тръмп да оттегли подкрепата си за заключителното комюнике на Г-7 със съобщение в Туитър разруши доверието и отговорът на Европа трябва да бъде още по-силно обединяване, заяви днес германският външен министър Хайко Маас, цитиран отРойтерс.\r\n\tТова не е изненада, видяхме същото и със споразумението за климата, и с иранското ядрено споразумение, каза Маас.\r\n\t\"За няколко секунди вие можете да унищожите доверието с 280 думи в Туитър\", заяви Маас. Той предупреди, че ще отнеме много време изгубеното доверие да бъде възстановено.", "date": "2018.06.10", "title": "Тръмп торпилира срещата на Г-7 в Канада"}
{"url": "https://www.mediapool.bg/frantsiya-i-germaniya-tarsyat-kompromis-za-reformi-v-evrozonata-news280114.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tФранция и Германия са „решени“ да постигнат компромис по предложенията на президента Еманюел Макрон за решителни реформи на еврозоната, заяви френски правителствен източник след разговори между двете правителства, цитиран от БГНЕС.\r\n\tПариж и Берлин се надпреварват да преодолеят пропастта между амбициозната програма на Макрон за реформи в ЕС и по-сдържания и разумен подход на канцлера Ангела Меркел с наближаването на срещата на високо равнище на еврозоната на 29 юни.\r\n\tФренският министър на финансите Бруно Льо Мер прекара около 14 часа в събота в хотел в Париж със своя германски колега Олаф Шолц.\r\n\tМакар преговорите, които продължиха до ранните часове на неделя, да не доведоха до споразумение, министрите обсъдиха \"всички нерешени въпроси\" и постигнаха \"значителен напредък\", казал източникът.\r\n\t\"Все още имаме работа, преди да се споразумеем по пътна карта\", продължава източникът, добавяйки че Льо Мер и Шолц планират по-нататъшни преговори през следващата седмица.\n\n\r\n\tМакрон е на път да помири европейците с Европейския съюз, след като години на строги икономии и масови миграционни потоци стимулираха възхода на популистките и националистическите партии. Той се възползва от британското гласуване за напускане на блока като шанс за по-тясна интеграция, с цел да се предприемат значителни промени преди европейските избори през май 2019 г.\r\n\tНо Германия и други северноевропейски държави се сепнаха от призивите му да дадат на еврозоната свой собствен голям фонд \"за тежки дни\", опасявайки се, че фискално по-разумният север ще трябва да поеме някои негативи заради по-разточителния юг.\r\n\tВ интервю миналата седмица, дни след като евроскептичното правителство влезе в Италия, Меркел направи някои отстъпки.\r\n\tТя каза, че най-голямата икономика на еврозоната ще подкрепи призива на Макрон за инвестиционен фонд, който да помогне на по-бедните европейски страни да наваксат в областта на науката, технологиите и иновациите.\r\n\tРазмерът на фонда обаче остава основна причина за раздора, като Меркел казва, че трябва да бъде \"в долния край на двуцифрено число в милиарди евро\", докато Макрон призова за бюджет в размер на \"еквивалента на няколко процента от БВП на еврозоната \".\r\n\tМеркел също така разясни предложенията си за усъвършенстване на фонда за спасяване на еврозоната в Европейски валутен фонд - при строги условия за отпускане на заеми и при условие, че държавите-членки запазят надзора над органа.\r\n\tКабинетът на Макрон приветства отстъпките и по време на посещение в Берлин в петък Льо Мер призова Германия „да отиде и по-нататък“.\r\n\t\"Това е смел отговор, който върви в правилната посока\", каза Льо Мер пред АФП. „Достатъчен ли е? Не. Мислим, че вие трябва да продължите напред и че това е уникална историческа възможност да постигнем значителен напредък към по-добро интегриране на еврозоната\", каза той.", "date": "2018.06.10", "title": "Франция и Германия търсят компромис за реформи в еврозоната"}
{"url": "https://www.mediapool.bg/mogerini-es-shte-prodalzhi-da-pomaga-na-yordaniya-news280110.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\tВърховният представител на ЕС по въпросите на външната политика и сигурността Федерика Могерини заяви, че Йордания ще продължи да получава финансова помощ от съюза, предаде Асошиейтед прес.\r\n\tТова е инвестиция в съюзник в зоната от света, където напрежението е най-силно, отбеляза тя.\r\n\tПосещението на Могерини в Йордания става броени дни, след като премиерът Хани ал Мулки се оттегли от поста на фона на всеобщите протести срещу план за строги икономии, който бе препоръчан от международните кредитори и включва увеличаване на данъците.\r\n\tЕС иска да подкрепи Йордания с всички възможни средства, най-вече икономически и финансови, каза още шефката на европейската дипломация на пресконференция в Аман.\r\n\tМогерини обяви, че съюзът ще отпусне нова помощ от 20 милиона евро за Йордания. Средства са предназначени за програми за социална защита на най-уязвимите слоеве от населението.\n\n\r\n\tПо-късно в саудитския град Мека представители на Саудитска Арабия, Обединените арабски емирства, Кувейт и Йордания ще обсъдят пътищата за подпомагане на Йордания, която преживява икономическа криза, отбелязва АП.", "date": "2018.06.10", "title": "Могерини: ЕС ще продължи да помага на Йордания"}
{"url": "https://www.mediapool.bg/horata-izpitvat-otvrashtenie-kam-seksa-news280115.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tКолкото и изненадващо да звучи, сексът е едно от нещата, будещи отвращение у хората, съобщава сайтът Нюз.ру, цитиран от БТА. Руското издание се позовава на резултатите от британско изследване.\r\n\tВ него участвали две хиляди и петстотин души. На участниците били предложени десетки възможни ситуации, които трябвало да оценят по скала от \"не изпитвам отвращение\" до \"изключително ми е противно\".\r\n\tРезултатите показват, че има шест най-разпространени типа отвращение, сред които и към секса. Останалите са към нетипичния външен вид, уврежданията на части от тялото, хигиената, храната и животните.\r\n\tПо всички показатели чувството на отвращение е по-силно изявено при жените, отколкото при мъжете.\r\n\tПо-рано учените смятаха, че неприятната емоция е свързана с инстинкта за самосъхранение и помага на хората да се предпазят от инфекции. Резултатите от изследването обаче показват, че неприязънта към дадено нещо е свързана и със социалните норми.", "date": "2018.06.10", "title": "Хората изпитват отвращение към секса"}
{"url": "https://www.mediapool.bg/noviyat-italianski-ministar-na-ikonomikata-obeshta-ostavane-v-evrozonata-i-namalyavane-na-dalga-news280111.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНовото коалиционно правителство на Италия няма намерение да излиза от Еврозоната и планира да се фокусира върху намаляване на външния дълг, заяви в неделя министърът на икономиката на Италия Джовани Триа.\r\n\tВ първото си интервю откакто пое поста, дадено за „Кориере дела сера“, Триа заяви, че коалицията желае да засили икономическия растеж чрез инвестиции и структурни реформи.\r\n\t„Нашата цел е да повишим растежа и заетостта. Но не планираме да възстановим растежа чрез дефицитни разходи“, заяви Триа, допълвайки че ще представи новите икономически прогнози и правителствени цели през септември.\r\n\t„Те ще бъдат напълно свързани с целите за продължаване по пътя на намаляване на дела на външния дълг спрямо БВП“, заяви той.\r\n\t„Позицията на правителството е ясна и единодушна. Няма въпрос за излизане от еврото“, допълни Триа.\n\n\r\n\t„Правителството е решено да предотврати по всякакъв начин пазарни условия, които биха довели до излизане от еврото. Не само, че не желаем да излезем от него, ние ще действаме по начин, който ще осигури условията да не са дори близо до позиция, която може да предизвика съмнение за нашето присъствие в еврото“, завърши той в интервюто, цитирано от агенция Фокус.", "date": "2018.06.10", "title": "Новият италиански министър на икономиката обеща оставане в еврозоната и намаляване на дълга"}
{"url": "https://www.mediapool.bg/ivet-lalova-specheli-na-200-metra-na-turnira-ot-diamantenata-liga-v-stokholm-news280112.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tИвет Лалова спечели бягането на 200 метра на турнира от Диамантената лига по лека атлетика в Стокхолм (Швеция).\r\n\tБългарката финишира за 22.63 секунди, подобрявайки с една стотна най-силния си резултат за сезона. 34-годишната българска спринтьорка имаше до момента 22.64 секунди на Диамантената лига в Рим, където завърши на второ място.\r\n\tДнес втора се класира Бет Добин (Великобритания) с личен рекорд от 22.83 секунди, а трета е сънародничката ѝ Аника Онуора с 23.38 секунди, най-добър резултат за сезона.", "date": "2018.06.10", "title": "Ивет Лалова спечели на 200 метра на турнира от Диамантената лига в Стокхолм"}
{"url": "https://www.mediapool.bg/borisov-otiva-v-turtsiya-vav-vtornik-za-otkrivaneto-na-gazoprovoda-tanap-news280113.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tМинистър-председателят Бойко Борисов ще посети Турция на 12 юни, съобщи БТА, като се позова на правителствената пресслужба на Турция.\r\n\tПосещението на Борисов е по покана на турския му колега Бинали Йълдъръм. Програмата предвижда Борисов и придружаващите го лица да пристигнат на 12 юни в 08.15 часа на летището \"Аднан Мендерес\" в Измир. Двамата премиери ще разговарят в офиса на Йълдъръм в град Измир, след което т.гостът ще се включи в програмите, в които ще участва Йълдъръм, допълниха от преслужбата.\r\n\tМиналата седмица Йълдъръм в телефонен разговор с Борисов специално го бе поканил да присъства на официалната церемония по откриването на Трансанадолския газопровод /ТАНАП/, която ще се състои в град Ескишехир. Двамата премиери тогава се договориха и да проведат среща, на която да обсъдят въпроси от двустранен характер, припомня БТА.\r\n\tПо Трансанадолския газопровод /ТАНАП/ ще се доставя газ от Азербайджан. За церемонията по откриването, която ще се състои в присъствието на Ердоган и на азербайджанския президент Илхам Алиев, са поканени държавни глави, премиери, политици от различни страни.", "date": "2018.06.10", "title": "Борисов отива в Турция във вторник за откриването на газопровода ТАНАП"}
