{"url": "http://www.mediapool.bg/kola-otnese-patrulka-pri-ogled-na-katastrofa-news272005.html", "text": "Шофьор отнесе патрулка, докато полицаите правели оглед на катастрофа край Враца. Служителите на реда били повикани за микробус, който се обърнал по таван, защото на водача му прилошало.\r\n\tВ момент, в който патрулът бил в ниското лек автомобил връхлетял върху служебната кола и двете превозни средства полетели към падналия по таван микробус.\r\n\tПо щастлива случайност няма жертви.\r\n\tСпоред основната версия водачът на лекия автомобил забелязал станалата преди това катастрофа, ударил спирачка и завъртайки се на мократа настилка колата му помела патрулката и я запратила в дола.", "date": "2017.11.18", "title": "Кола отнесе патрулка при оглед на катастрофа"}
{"url": "http://www.mediapool.bg/ucheni-saobshtavat-za-nai-moshtniya-v-istoriyata-kosmicheski-vzriv-news271997.html", "text": "Международна група астрономи наблюдава най-мощния в историята космически взрив, съобщи университетът в Саутхамптън, цитиран от Лента.\r\n\tВзривът е бил в центъра на галактика, намираща се на 2=6 милиарда светлинни години от Земята.\r\n\tПроменящият яркостта си обект PS1-10adi е забелязан през 2010 г. с помощта на телескопа Pan-STARRS в Хавай.\r\n\tУчените описват два възможни сценария за източника на взрива. Първият е той да произхожда от звезда, чиято маса е стотици пъти по-голяма от тази на Слънцето, експлодирала като свръхнова.\r\n\tДругата версия гласи, че произходът му може да е от звезда с по-малка маса, която е била раздробена от гравитационните сили близо до свръхмасивна черна дупка.\n\n\r\n\tМеждународният изследователски екип включва специалисти от Финландия, Швеция, Ирландия, Италия, Испания, Чили и САЩ.", "date": "2017.11.18", "title": "Учени съобщават за най-мощния в историята космически взрив"}
{"url": "http://www.mediapool.bg/tsvetanov-dimitar-glavchev-ostava-deputat-news271992.html", "text": "Подалият оставка председател на Народното събрание Димитър Главчев ще остане депутат, обяви председателят на парламентарната група на ГЕРБ Цветан Цветанов.\r\n\t”Димитър Главчев остава народен представител, той е качествен човек и полезен за парламентаризма”, коментира в събота пред бТВ Цветанов.\r\n\tКогато Главчев подаде вчера оставка, съобщи, че ще се оттегли и от депутатското си място.\r\n\t”Ние сме партия, която иска да намалява политическото напрежение, а не да го засилва. Оставката на Димитър Главчев беше изцяло личен акт”, посочи той.\r\n\t”Не е нормално това, което се прави от страна на опозицията – всичко е свързано с напрежение, което не отговаря на това, което имаме като предизвикателства, и което трябва да свършим като народни представители”, каза още Цветанов.\n\n\r\n\t”В конкретното заседание надали се налагаше да има най-тежкото наказание – изгонването на Нинова от парламентарно заседание. Не е много лесно да председателстваш българския парламент, когато постоянно имаш някой, който създава дразги и се мъчи всячески да прави някаква провокации”, посочи той.\r\n\tПредседателят на парламента Димитър Главчев плати с поста си за опита си да тушира скандал с опозицията в НС, породен от реплики на Бойко Борисов, че има \"депутати, замесени с наркотрафик\". Главчев подаде исканата от БСП оставка по настояване на министър-председателя, който така подари първата символична победа на опозицията в сегашния парламент. Така беше преодоляна очертаващата се парламентарна криза след решението на БСП да напусне НС, докато Главчев не подаде оставка.\r\n\t\r\n\tЦветанов коментира, чеЦвета Караянчева е успяла през годините да натрупа опит.\r\n\t”Обществото вярва на ГЕРБ, защото правим политики с видими резултати и се доказахме в годините, че изпълняваме ангажиментите си”, каза той.\r\n\t”Корнелия Нинова са възприемаше като бъдещия министър-председател. Те (от левицата – б.ред. ) трябва да знаят, че никога няма да управляват, защото това не е партията, която е допринесла за развитието на страната, това е партията, която е участвала в разграбването на страната. В целия този преход от 28 години, какво добро се случи в управлението на БСП? Трябва да спрем с тези спекулации – че някога можем да управляваме с БСП”, каза още Цветанов.", "date": "2017.11.18", "title": "Цветанов: Димитър Главчев остава депутат"}
{"url": "http://www.mediapool.bg/tatyana-doncheva-tsetska-tsacheva-shte-ni-se-vidi-ainshtain-news271991.html", "text": "Димитър Главчев е жертва на собствения си капацитет, а Цвета Караянчева не разбира от законодателство и Цецка Цачева ще ни се види Айнщайн. Така лидерът на ”Движение 21“ Татяна Дончева коментира в събота пред бТВ рокадите на председателското място в парламента.\r\n\tПо думите й подалият оставка председател на Народното събрание Димитър Главчев е жертва на собствения си капацитет. ”Това е пример за всички ”калинки“, сложени от ГЕРБ по всички възможни ведомства и институции – хора, които нямат качества за постовете и нямат подготовка“, каза Дончева.\r\n\tСпоред нея той се е ”престарал в чинопочитание на падишаха“, когато е изгонил лидера на БСП Корнелия Нинова, това е било без никакво основание и той трябва изобщо да напусне парламента.\r\n\tЗа новия председател Цвета Караянчева Дончева каза, че тя е ”партиен секретар от Кърджали, няма какъв съвет да ѝ даваш, тя не може да се надскочи”.\r\n\t”Тя беше основната метачка на плювни от страна на ГЕРБ и сега, като председател на парламента, не може да има друг авторитет”, посочи Дончева.\n\n\r\n\t”Председателят на парламента трябва да бъде балансирана фигура, която разбира от законодателство – тя там е абсолютно боса, няма елементарна подготовка.\r\n\tДори Фидоска, със странната си диплома по право, имаше някаква представа. Цецка Цачева ще ни се види Айнщайн“, коментира Дончева.", "date": "2017.11.18", "title": "Татяна Дончева: Цецка Цачева ще ни се види Айнщайн"}
{"url": "http://www.mediapool.bg/zhertvite-na-navodneniyata-v-gartsiya-dostignaha-19-dushi-news271994.html", "text": "Жертвите на наводненията и свлачищата, причинени от бурята \"Евридика\" в Гърция, нарастнаха на 19. В събота сутринта спасителни екипи са намерили тялото на мъж в един от най-пострадалите райони от бедствието - град Мандра в областта Атика.\r\n\tВсе още не е ясно дали мъжът е сред шестимата изчезнали, които спасителните екипи издирват.\r\n\tПремиерът Алексис Ципрас обяви в сряда тридневен траур в страната в памет на жертвите и обеща пълна подкрепа от страна на правителството за всички пострадали от бедствието.", "date": "2017.11.18", "title": "Жертвите на наводненията в Гърция достигнаха 19 души"}
{"url": "http://www.mediapool.bg/pochina-olimpiyskiyat-shampion-po-vdigane-na-tezhesti-naim-syuleimanoglu-news271996.html", "text": "Олимпийският и световен шампион по вдигане на тежести Наим Сюлейманоглу е починал в събота в болница в Истанбул. Той беше хоспитализиран в края на септември заради чернодробна недостатъчност в критично състояние и оттогава лекарите водиха непрестанна борба за живота му, като беше подложен на серия операции и реанимационни дейности.\r\n\tНа 6 октомври му беше направена трансплантация на органи, а на 11 ноември беше опериран по спешност заради мозъчен кръвоизлив. Въпреки че след операцията състоянието му беше стабилизирано, през цялото време опасността за живота му оставаше, събощиха от болницата.\r\n\tМалко след съобщението за кончината на Наим турският президент Реджеп Ердоганизказа публично съболезнованията си на семейството, на близките, на обществеността.\r\n\tЕрдоган лично се бе разпоредил за лечението на Сюлейманоглу. Той бе и първият, който го посети в болницата след извършената трансплантация на черен дроб.\r\n\tНаим Сюлейманоглу е трикратен олимпийски и седемкратен световен шампион. На олимпиадата в Сеул през 1988 година поставя рекорд от 190 килограма. \n\n\r\n\tСюлейманоглу е роден в България през 1967 г. в село Птичар, Момчилградско. Първоначално се състезава за България, но когато започва Възродителният процес, по време на Световното първенство в Мелбърн през 1986 година, атлетът бяга от лагера на националния отбор по щанги и отпътува за Турция, където кандидатства за гражданство.\r\n\tСюлейманоглу е трикратен олимпийски шампион – два пъти в категория до 60 килограма (в Сеул през 1988 г. и Барселона през 1992 г.) и веднаж в категория до 65 килограма (в Атланта през 1996 г.).\r\n\tТой има седем световни, две европейски титли и 46 пъти е подобрявал световните рекорди.\r\n\tОсвен със спорт, Наим Сюлейманоглу се занимава и с политика в последните години.\r\n\tПогребението на Наим Сюлейманоглу се предвижда да се състои в неделя в гробището Едирнекаплъ, където с почетен ритуал се погребват геройски загиналите, съобщи валията на Истанбул Васип Шахин. Очаква се на траурната церемония да присъства и президентът Реджеп Тайип Ердоган.", "date": "2017.11.18", "title": "Почина олимпийският шампион по вдигане на тежести Наим Сюлейманоглу"}
{"url": "http://www.mediapool.bg/otnovo-tezhka-katastrofa-krai-loveshko-selo-sas-zaginalo-dete-i-raneni-news271993.html", "text": "Дете е загинало, а шест души са ранени при челен сблъсък между два леки автомобила на пътя София-Варна, в района на село Сопот, съобщиха от полицията. Пътният инцидент е станал близо до района, в който в петък се случи жестоката катастрофа между автобус и камион. Тя отне живота на 9 души, а 19 бяха ранени.\r\n\tСигнал за инцидента е получен в 10:20 ч. в събота, колите са със софийска и варненска регистрации.\r\n\tОт удара на място е починало 13-годишно момче, возещо се на предната седалка в колата със софийска регистрация. 40-годишната му майка, която е шофирала автомобила, е в критично състояние, с опасност за живота. 12-годишното му братче също е в тежко състояние. В Ловешката болница след инцидента са хоспитализирани общо 6 души.", "date": "2017.11.18", "title": "Отново тежка катастрофа край ловешко село със загинало дете и ранени"}
{"url": "http://www.mediapool.bg/tezhko-ostava-sastoyanieto-na-edna-ot-postradalite-pri-katastrofata-krai-mikre-news271990.html", "text": "Тежко остава състоянието на една от пострадалите при катастрофата край Микре. Късно снощи с три линейки бяха докарани в София най-тежко пострадалите от катастрофата, при която загинаха 9 души. 19 души бяха ранени след челния сблъсък между автобус и камион край ловешкото село Микре.\r\n\tВъв ВМА беше приета и най-пострадалата жена, която е с опасност за живота.\r\n\tТя остава в тежко състояние със счупване на черепа в мозъчната част, контузионен бял дроб, счупване на таза. Състоянието на пострадалите, настанени в болницата в Ловеч, е стабилно.\r\n\tВ момента там се намират осем от ранените. Те са със сравнително по-леки травми. Някои от тях са били оперирани, но опасност за живота им няма.\r\n\tПричините за тежкия инцидент от вчера се разследват от Окръжната прокуратура в Ловеч. По случая е образувано досъдебно производство.", "date": "2017.11.18", "title": "Тежко остава състоянието на една от пострадалите при катастрофата край Микре"}
{"url": "http://www.mediapool.bg/deset-oplakvaniya-za-sekstormoz-na-konferentsiyata-za-klimata-v-bon-news271998.html", "text": "Десет души, участвали в международната конференция за климата в Бон, са се оплакали от сексуален тормоз, съобщи ДПА, като се позова на говорителя на Рамковата конвенция на ООН за климатичните промени.\r\n\tНик Нътъл заяви, че предполагаемите жертви са се оплакали или в полицията, или пред служители по сигурността на ООН, които са ги информирали за юридическите стъпки, които биха могли да предприемат. Конференцията приключи тази нощ. Тя продължи две седмици.", "date": "2017.11.18", "title": "Десет оплаквания за секстормоз на конференцията за климата в Бон"}
{"url": "http://www.mediapool.bg/desnite-s-balgarski-manifest-za-evropa-sreshtu-zavladyavaneto-na-darzhavata-news271995.html", "text": "Партиите ДСБ, \"Да, България\", форматът \"Нова република\", \"Зелените\" и ДЕОС обявиха в събота общата инициатива ”Български манифест за Европа”. Целта на манифеста е да запълни липсата на ”ясно заявени приоритети и ясна визия за утвърждаването на страната ни като съвременна Европейска държава” и да зададе посока за развитието на държавата.\r\n\tЛидерът на ”Да, България” Христо Иванов съобщи, че БЗНС на Николай Ненчев напуска Реформаторския блок и също се присъединява към новата инициатива. Новината беше потвърдена по-късно и от самия Ненчев.\r\n\tПо думите на Христо Иванов новата платформа, на която днес се поставя началото, не е предизборна и не е коалиция, а инициатива, която ще работи, за да не се позволи на правителствената пропаганда да изпълни изцяло европейската тема.\r\n\t, коментира Иванов.\r\n\t, каза още той.\n\n\r\n\tВ събота беше представена група от експерти, които ще работят заедно за разработването на манифеста в следващите месеци. Това ще стане чрез серия от отворени публични дебати.\r\n\tСред експертите са основни лица в политическите формации - евродепутатът Светослав Малинов, дипломатът Стефан Тафров, бившият депутат от РБ Мартин Димитров, бившият лидер на ДСБ Радан Кънев, бившият служебен министър на отбраната Велизар Шаламанов, композиторът Стоян Михалев, политологът Христо Анастасов, преподавателят по право на ЕС д-р Христо Христев, председателят на Центъра за модернизиране на политики Юлиана Николова, експертът по информационни технологии Боян Юруков, журналистът Мария Спирова и др.\r\n\t\r\n\t, обясни лидерът на ДСБ Атанас Атанасов.\r\n\t, коментира Христо Иванов.\r\n\tПопитан каква е разликата между този проект и ”Харта 2013” и ”Манифест за републиката”, бившият лидер на ДСБ Радан Кънев коментира, че разликата е в политическата воля, която стои зад настоящата инициатива.\r\n\t, каза Кънев.\r\n\t, каза той.\r\n\tПри представянето на проекта беше посочено, че платформата е отворена и към нея може да се присъединят още хора и организации.", "date": "2017.11.18", "title": "Десните с ”Български манифест за Европа” срещу \"завладяването на държавата\""}
{"url": "http://www.mediapool.bg/pochina-edin-ot-osnovatelite-na-asdc-news272000.html", "text": "Един от основателите на AC/DC - Малкълм Йънг, е починал на 64-годишна възраст. Скръбната вест съобщиха членовете на легендарната група в социалните мрежи.\r\n\tМалкълм Йънг имаше здравословни проблеми от няколко години, а през 2014 г. се оттегли от групата и започна активно лечение.\r\n\t\"С дълбока скръб съобщаваме, че Малкълм Йънг е починал.Той, заедно с Ангъс Йънг, беше основател на AC/DC. С огромна отдаденост той беше двигателят на тази група. Като китарист, текстописец и визионер той беше перфекционист и уникален човек. Той беше добър в това, което прави и го правеше точно както искаше. Лоялността към феновете му беше несравнима\", се казва в съобщението. \r\n\t\r\n\t\"Като негов брат ми е трудно да опиша с думи какво значеше за мен той в моя живот, връзката, която имахме, беше специална и уникална.\n\n\r\n\t\r\n\tОставя зад себе си огромно наследство, което ще живее завинаги. Малкълм, добра работа\", заяви неговият брат Ангъс.\r\n\tМалкълм Йънг е роден на 6 януари 1953 в Глазгоу. През 1963- семейството му се мести от Шотландия в Австралия. Още като ученик се научава да свири на китара, като друг от братята му - Джордж Йънг му дава някои от уроците. Малкълм напуска училище още 15-годишен и сформира своите първи групи, но без особен успех.\r\n\tПрез 1973-а, заедно с Ангъс Йънг, сформират AC/DC, като я наричат на надпис върху шевната машина на сестра им.", "date": "2017.11.18", "title": "Почина един от основателите на АС/DC"}
{"url": "http://www.mediapool.bg/moskov-gerb-se-nadprevarva-s-bsp-koi-shte-vladee-kapitala-na-nostalgiyata-news271999.html", "text": "Това, което прави ГЕРБ по въпроса за давността на приватизационните сделки, не е битка за справедливост, това е борба между БСП и ГЕРБ кой ще владее капитала на носталгията”, коментира в събота пред бТВ Петър Москов.\r\n\t”Разказът за добрата комунистическа държава, която е разграбена от демокрацията сам по себе си е престъпен. ГЕРБ влиза в това говорене с цел електорални ловни полета… С носталгия вероятно се печелят избори, но не се гради бъдеще, а се деградира”, каза още той.\r\n\t”Цялата тази реторика е основана на най-голямата фалшива новина от последните десетилетия – че сме имали прекрасен комунистически режим, който ни е завещал едно голямо имане, злато, доброденствие, и след това са се случили едни лоши неща, които са унищожили държавата”, коментира Москов.\r\n\t”Истината е, че комунистическия режим е престъпен, че остави фалирала държава…Аз, вие и по-голяма част от зрителите си спомнят как сме се редили в края на тази доброденстващата държава на опашка за мляко с купони, стояли сме половин ден без ток и аз като лекар съм получавал 3 долара заплата”, припомни той.\r\n\tПо думите му трябва да има ясно разбиране какво е приватизацията –политическа философия в основата на дясното мислене – за това, че ролята на държавата в икономиката се свежда до това да създаде законодателна рамка и да контролира нейното спазване.\n\n\r\n\t”Приватизацията не е и процес по пълнене на бюджета, а процес, в който хората се освобождават от нуждата през данъците им да бъдат финансирани губещи държавни предприятия, и начин да има пазарна икономика”, обобщи Москов.", "date": "2017.11.18", "title": "Москов: ГЕРБ се надпреварва с БСП кой ще владее капитала на носталгията"}
{"url": "http://www.mediapool.bg/partiyata-na-makron-izbra-kristof-kastane-za-lider-news272003.html", "text": "Партията на френския президент Еманюел Макрон избра за свой лидер говорителя на правителството - 51-годишния Кристоф Кастане. Той беше посочен именно от държавния глава, шест месеца след като Макрон спечели президентските избори.\r\n\tКастане е бивш депутат-социалист, който се присъедини към кандидат-президентска кампания на Макрон още в началото.\r\n\tПартията на Еманюел Макрон спечели изборите за парламент през юли. Впоследствие подкрепата за нея намаля, но тя си остава водеща политическа сила.", "date": "2017.11.18", "title": "Партията на Макрон избра Кристоф Кастане за лидер"}
{"url": "http://www.mediapool.bg/ninova-shte-podkrepi-gerb-za-privatizatsiyata-bsp---ne-news272001.html", "text": "Лидерът на БСП Корнелия Нинова ще подпише предлаганите от ГЕРБ промени в конституцията, с които да отпадне давността за престъпления при приватизацията, но БСП ще гласува против тях в пленарната зала.\r\n\tТова реши Националният съвет на левицата в събота след четиричасови дискусии.\r\n\tНинова сама е поискала да подпише предложението на ГЕРБ заедно с останалите вносители от всички парламентарни групи, като решението й е било подкрепено от пленума на партията с с 58 гласа \"за\", 29 \"против\" и 12 въздържали се.\r\n\tВъпреки това Националният съвет единодушно е решил, че БСП няма да подкрепи текстовете на ГЕРБ в пленарна зала.\r\n\tПри обявяването на предложението си от , че очакват Нинова да го подкрепи, иначе би се оказала в конфликт на интереси, тъй като е ”основен приватизатор” заради притежаваните от нея акции в ”Техноимпекс”.\n\n\r\n\tС решението си да се разпише като вносител на поправката на ГЕРБ Нинова отиграва ситуацията, като коментира, че не се страхува от бъдещи действия срещу нея.\r\n\tТя е обяснила пред пленума, че е притежавала акции преди да стане член на БСП, но в последствие е продала всичко, тъй като намира бизнесът и политиката за несъвместими занимания.\r\n\tПо време на пленума твърдо против промените в конституцията са се обявили юристите на БСП начело с Янаки Стоилов и Михаил Миков, като това е и официалното становище на правния съвет на левицата.\r\n\tОт БСП дори смятат да искат становище на Конституционния съд относно предложението на ГЕРБ, тъй като смятат, че то е в разрез с правото.\r\n\t, се казва в позиция на пленума.\r\n\tНа заседанието е взето решение Изпълнителното бюро и ръководството на парламентарната група да инициират разговори с други партии за резултатите от приватизацията, реституцията, концесиите, обществените поръчки и ролята на \"силовите групировки\" през годините на прехода. На тази основа ще се направят предложения за преразглеждане на определени скандални сделки и търсене на отговорност от отговорните.\r\n\tОсвен това БСП ще иска  в парламента за стойността на приватизираните активи, за постъпилите средства и за резултатите от следприватизационния контрол, както и  за броя на наказателните производства, свързани с приватизацията, за осъдителните присъди по тях и за броя на погасените по давност дела.\r\n\tПреди заседанието за подобен развой на събитията се обяви Стефан Данаилов, който коментира, че дори БСП да реши да не подкрепя предложението на ГЕРБ, то Корнелия Нинова трябва задължително да го подкрепи, защото това е атака лично срещу нея.\r\n\t, каза Данаилов.\r\n\tГеорги Гергов от своя страна заяви, че БСП няма да подкрепи нищо на ГЕРБ. По думите му следващият полезен ход е да се предизвикат предсрочни парламентарни избори.", "date": "2017.11.18", "title": "Нинова ще подкрепи ГЕРБ за приватизацията, БСП - не"}
{"url": "http://www.mediapool.bg/tsacheva-pokani-u-nas-glavniya-prokuror-na-sasht-dzhefersan-seshans-news272002.html", "text": "Министърът на правосъдието Цецка Цачева проведе работна среща с главния прокурор на САЩ Джеферсън Сешънс, съобщи пресцентърът на министерството.\r\n\tПо време на втория ден от визитата си във Вашингтон Цачева го е запознала с един от основните приоритетите за Министерство на правосъдието по време на предстоящото българско председателство на Съвета на ЕС - институционализиране на Службата на европейския прокурор.\r\n\t\"България, като един от инициаторите за създаването на Европейска прокуратура, ще работи приоритетно за институционализирането и функционирането на службата и за изграждането на отношенията с партньорските институции и служби, като ЕВРОЮСТ, ЕВРОПОЛ, ОЛАФ, включително от държави извън Европейския съюз\", е казала Цачева.\r\n\tГлавният прокурор на САЩ Джеферсън Сешънс е приел с интерес отправената от Цачева покана да присъства на конференцията, посветена на темата за институционализирането на Европейската прокуратура, която ще се състои в София през март 2018.", "date": "2017.11.18", "title": "Цачева покани у нас главния прокурор на САЩ Джеферсън Сешънс"}
{"url": "http://www.mediapool.bg/rusiya-nalozhi-spirane-na-razsledvaneto-na-himicheskite-ataki-v-siriya-news271985.html", "text": "Русия наложи вето в Съвета за сигурност на ООН на предложена от Япония резолюция за подновяване на мандата на комисията, която разследва използването на химически оръжия в Сирия, съобщиха световните агенции.\r\n\tЗа два дни Русия наложи два пъти вето на предложената от САЩ проекторезолюция за удължаване на мандата на Съвместния механизъм за разследване, чийто мандат изтече.\r\n\tРусия е един от петте постоянни членове на Съвета за сигурност на ООН, притежаващи право на вето.\r\n\tПредложението на Токио за удължаване на мандата на комисията с 30 дни беше опит за спечелване на време, през което Съветът за сигурност на ООН да постигне консенсус, отбелязва ДПА.\r\n\tРезолюцията беше подкрепена от 12 страни. Русия и Боливия гласуваха против, а Китай се въздържа.\n\n\r\n\tТака съвместният механизъм на ООН и ОЗХО (Организацията за забрана на химическите оръжия) за разследване на химически атаки в Сирия прекрати официално работата си.\r\n\tСрокът на пълномощията на комисията, която обвини Дамаск, че неведнъж е прибягвал до бойни отровни вещества, изтече в полунощ по нюйоркското време (5 часа по Гринуич тази сутрин), без Съветът за сигурност на ООН не успя да се споразумее за удължаване на мандата й. Стефан Дюжарик, говорителят на генералния секретар на ООН Антониу\r\n\tГутериш, потвърди прекратяването на работата на Съвместния механизъм.\r\n\tНе е изключено Съветът за сигурност да се събере на заседание, за да възстанови работата на Специалния механизъм за разследване след изтичането на срока на мандата му.\r\n\tПостоянният представител на Русия в ООН Василий Небензя обаче предупреди, че Москва няма да допусне удължаването на работата на комисията в сегашния й вид.\r\n\t”Москва не уважава международните стандарти за поведени по отношение на използването на химически оръжия”, се казва в изявление на Белия дом.\r\n\t\"Налагайки вето на удължаването на мандата на Съвместния механизъм за разследване Русия изпрати ясен сигнал, че не цени живота на жертвите на нападения с използване на химическо оръжие или не уважава целесъобразните стандарти за международно поведение по отношение на използването на такова оръжие\", се казва в изявлението.", "date": "2017.11.18", "title": "Русия наложи спиране на разследването на химическите атаки в Сирия"}
{"url": "http://www.mediapool.bg/gofen-iznenadvashto-otstrani-federer-i-otvori-pat-na-dimitrov-kam-titlata-news271982.html", "text": "Белгиецът Давид Гофен изненадващо победи Роджър Федерер с 2:6, 6:3, 6:4 на полуфиналите на Мастърса в Лондон. Така ако най-добрият български тенисист Григор Димитров победи късно вечерта в събота Джак Сок, той ще се изправи на финала срещу Гофен.\r\n\t\r\n\t\t \r\n\t\r\n\t\tСамо преди няколко дни Димитров разби белгиеца в мач от груповата фаза на турнира.\r\n\t\r\n\t\t \r\n\t\r\n\t\tБългарският тенисист се намира в много силна форма и ако отстрани Сок, ще достигне третото място в  световната ранглиста.\n\n\r\n\t\r\n\t\t \r\n\t\r\n\t\tВ петък вечерта той бувкално отнесе с 6:1, 6:1 испанеца Пабло Кареньо Буста в последния си мач от груповата фаза.\r\n\t\r\n\t\t \r\n\t\r\n\t\tДимитров победи Буста само за един час, като така успя да съхрани сили за мача със Сок.Това бе и третата му последователна победа в група ”Пийт Сампрас” на турнира.\r\n\t\r\n\t\t \r\n\t\r\n\t\tМачът срещу Буста нямаше значение за класирането, тъй като Димитров си бе осигурил класирането на полуфинала, но българинът още веднъж показа, че се намира в много силна форма.\r\n\t\r\n\t\t \r\n\t\r\n\t\tДимитров буквално прегази испанеца и не му даде никакви шансове. Той спечели първите 11 точки в мача и успя да затвори първия сет само за 23 минути.\r\n\t\r\n\t\t \r\n\t\r\n\t\tПрез втората част нещата не се промениха и Димитров спечели бърза победа.  \r\n\t\r\n\t\t \r\n\t\r\n\t\t\"Прекрасно е, когато се чувстваш по този начин. Успях да набера инерция. Просто надграждам и играя все по-добре от мач на мач. Когато има такива верни фенове и български знамена по трибуните, това е една прекрасно усещане\", каза Димитров след победата.", "date": "2017.11.18", "title": "Гофен изненадващо отстрани Федерер и отвори път на Димитров към титлата"}
{"url": "http://www.mediapool.bg/sauditska-arabiya-otzova-poslanika-si-v-berlin-news271986.html", "text": "Саудитска Арабия реши да отзове посланика си в Берлин в знак на протест срещу изказването на германския външен министър Зигмар Габриел, че ливанският премиер Саад Харири е задържан в Рияд против волята си, съобщи Франс прес, като цитира Саудитската агенция по печата.\r\n\t \r\n\tСаудитска Арабия ще връчи протестна нота на посланика на Германия в кралството, в която ще изрази недоволството си от неоснователните обвинения, заявил е говорител на саудитското външно министерство.\r\n\t \r\n\tЛиванският премиер Саад Харири излетя от Рияд за Франция, съобщи по-рано телевизия \"Фючър\", собственост на семейството на премиера. Преди две седмици той подаде оставка по време на посещение в саудитската столица. Оттогава се говореше, че той е задържан в Рияд против волята си, което самият Харири отричаше, припомня АФП.\n\n\r\n\t \r\n\tФренският президент Еманюел Макрон покани ливанския премиер и семейството му в Париж \"за няколко дни\", за да се излезе от патовата ситуация. Харири прие с благословията на Рияд, отбелязва АФП.\r\n\t \r\n\tТелевизия \"Фючър\" не уточнява дали семейство Харири е придружавано от децата си. Две от тях живееха с тях в Рияд, а големият му син учи в чужбина, отбелязва АФП.\r\n\t \r\n\tПреди да отлети, Харири отново отрече в Туитър, че е бил задържан против волята си. В друг туит той заяви, че ще смята всяко посегателство срещу саудитски граждани или тяхна собственост за посегателство срещу самия себе си, припомня ДПА.", "date": "2017.11.18", "title": "Саудитска Арабия отзова посланика си в Берлин"}
{"url": "http://www.mediapool.bg/sevda-shishmanova-napuska-bnt-news271983.html", "text": "Директорът на дирекция \"Програма БНТ 1\" Севда Шишманова напуска Българската национална телевизия след 25 години работа в нея. Тя започва кариерата си като репортер в \"По света и у нас\", след което е международен кореспондент от най-горещите точки по света, се казва в официално съобщение на БНТ.\r\n\tОт 2004 до 2010 година Шишманова е член на Управителния съвет на БНТ, а в последните 7 години е директор на дирекция \"Програма БНТ1\". Тя е автор на над 15 документални филма, участвала е в създаването на сериалите на БНТ и е била член на международното жури на редица филмови фестивали.\r\n\t\"Винаги съм приемала тази позиция като мандатна и в съответствие с изпълнение на гласуваното ми професионално доверие за защитената публично концепция за развитие на БНТ1 в този период\", посочва в мотивите си за напускането Севда Шишманова.\r\n\tШишманова ще продължи да изпълнява функциите си до 1 декември 2017 г.\r\n\t\"БНТ цени високо постигнатото от Севда Шишманова и благодари за нейната всеотдайност и професионализъм\", заявява генералният директор на телевизията Константин Каменаров, става ясно още от съобщението.\n\n\r\n\tТова е втората сериозна кадрова промяна в БНТ след началото на мандата на новия генерален директор Константин Каменаров. След оттеглянето на бившия директор Вяра Анкова и преминаването й като шеф на новините в Нова телевизия, ръководителят на дирекция ”Информация” в БНТ Даниел Чипев също я последва в Нова, където зае длъжността главен изпълнителен продуцент на “Новини и актуални предавания“.", "date": "2017.11.18", "title": "Севда Шишманова напуска БНТ"}
{"url": "http://www.mediapool.bg/turtsiya-iska-nakazaniya-za-predstavyaneto-y-kato-vrag-na-nato-po-vreme-na-ucheniya-news271984.html", "text": "Републиканската прокуратура в Анкара е започнала разследване на скандалния инцидент, при който основателят на съвременната турска държава Мустафа Кемал Ататюрк и действащият президент Реджеп Тайип Ердоган са били представени като врагове на Алианса по време на ученията Trident Javelin 2017 в Норвегия. Турската страна ще иска да бъдат наказани виновните за скандалния инцидент.\r\n\tТурция незабавно отзова своите военни от ученията на Алианса.\r\n\tГенералният секретар на Алианса Йенс Столтенберг поднесе извиненията си на Турция заради причинената обида, последва извинение и от страна на Норвегия.\r\n\tВъпреки това обаче турското министерство на външните работи публикува остро изявление на интернет - страницата, в което инцидентът се квалифицира като неморална постъпка спрямо турския президент Ердоган и спрямо Ататюрк, основателят на Република Турция и пръв неин президент.\r\n\tВ изявлението се посочва още, че \"Турските институции настояват да бъде потърсена най-строга отговорност от извършителите и те да бъдат наказани. Както и че ще следят отблизо дали и какви наказателни действия ще бъдат предприети срещу извършителите на този позорен акт\".\n\n\r\n\tПо време на натовските учения в Норвегия свалена от интернет снимка на Ататюрк е била поставена сред изображенията на \"враговете\" на НАТО. А с фалшив профил на Ердоган е било публикувано недействително негово негативно изявление против НАТО, придружено със снимка като враг на Алианса.\r\n\tАнализатори, главно от консервативните медии, припомняйки предишни инциденти между Турция и НАТО и най-вече конфликтите във връзка със Сирия и кюрдите, коментират, че \"не е изключено поредната криза да се превърне в повод за окончателно откъсване на Турция от Алианса\".", "date": "2017.11.18", "title": "Турция иска наказания за представянето й като враг на НАТО по време на учения"}
{"url": "http://www.mediapool.bg/nad-250-migranti-byaha-spaseni-krai-bregovete-na-ispaniya-news271987.html", "text": "Над 250 мигранти бяха спасени вчера край бреговете на Испания, съобщи Франс прес, като цитира спасителните служби.\r\n\t \r\n\tОбщо за деня са били спасени 266 души, намиращи се на борда на 24 спасителни лодки. Петнайсетина други лодки все още се издирват.\r\n\t \r\n\tЗдравословното състояние на спасените не предизвиква притеснения. Те ще бъдат отведени в пристанищата Картахена, Малага и Торевиеха.\n\n\r\n\t \r\n\tИспания е трета в Европа по прием на мигранти, след Италия и Гърция, припомня АФП.", "date": "2017.11.18", "title": "Над 250 мигранти бяха спасени край бреговете на Испания"}
{"url": "http://www.mediapool.bg/yoko-ono-osadi-hamburgski-bar-izpolzval-imeto-y-news271988.html", "text": "Вдовицата на Джон Ленън Йоко Оно спечели делото срещу собственика на хамбургски бар, който го кръсти \"Йоко Моно\" заради сходство с нейното име, съобщи ДПА.\r\n\t \r\n\t\r\n\t\tСобственикът на заведението Нима Гару-Пур не скри своето разочарование от решението на съда. \"Надявахме се да запазим името си и малко ми е тъжно, че го изгубихме. Това някой от друг континент да може да даде на съд някакъв малък бар е просто абсурд!\" заяви изгубилият делото.\r\n\t\r\n\t\t \r\n\t\r\n\t\t\r\n\t\t\tНа 12 юли съдът в Хамбург излезе с предварително решение за забрана за използването на названието \"Йоко Моно\". Гару-Пур се подчини на магистратите и преименува заведението си, като го преобрази на \"Скоч Моно\".\n\n\r\n\t\t\r\n\t\t\t \r\n\t\t\r\n\t\t\tСобственикът ще обжалва решението в законния срок и ще се опита да възстанови изцяло предишното име на бара.", "date": "2017.11.18", "title": "Йоко Оно осъди хамбургски бар, използвал името й"}
{"url": "http://www.mediapool.bg/pregryava-li-ikonomikata-news271972.html", "text": "Тази седмица националната статистика представи най-ранната си оценка за съвкупното производство през третото тримесечие на 2017 г. Според нея, икономиката на страната е запазила относително високия си темп на експанзия с ръст на брутния вътрешен продукт (БВП) от 3,9% на годишна база в периода юли-септември[1].\r\n\t \r\n\t\r\n\t \r\n\tВ данните няма изненади – крайното потребление отново е силно (+4.6% на годишна база), а инвестициите отчитат второ поредно тримесечие на висок растеж (+4,2% годишно). Доброто потребление също е очаквано, предвид бума на заетостта и все по-бързия ръст на заплатите, който през септември вече достига 11,5% на годишна база. Тук трябва да се отбележи и поредният силен сезон в летния туризъм тази година, който също влияе положително на крайното потребление и търговията на дребно. Засилените проверки на данъчните за отчитане на обороти на търговските обекти вероятно също имат своя принос, т.е. в данните най-вероятно има и известно изсветляване на икономиката.\n\n\r\n\t \r\n\tЩо се отнася до инвестициите или т.нар. бруто капиталообразуване, растежът най-вероятно е обвързан с подема на жилищното строителство в големите градове, който се засили от пролетта насам. Данните за строителството потвърждават това обяснение – от март строителната продукция отново расте на годишна база, като това се дължи на жилищното строителство, което бележи двуцифрени темпове на растеж. Разрешителните за строеж също нарастват, макар и още да се далеч от пиковите си нива през 2007 г.\r\n\t \r\n\tВсъщност разрешителните за строеж сега са на нивото си от началото на 2005 г. Ако моделът на бума (или балона) в строителството до 2007-2008 г. се повтори сега, това означава, че имаме още поне две години, в които този балон ще продължи да се надува преди да се спука.\r\n\t \r\n\t\r\n\t\r\n\t\r\n\tПубликуването на последните данни за БВП дори даде повод за коментари, че икономиката на България отново е започнала да прегрява. Макар и да няма единна и научно приета дефиниция за икономическо \"прегряване\", като цяло има съгласие, че са необходими няколко предпоставки, за да може да се говори за такъв феномен:\r\n\t \r\n\t1/ висока и ускоряваща се инфлация\r\n\t \r\n\t2/ висок ръст на кредита към фирми и домакинства\r\n\t \r\n\t3/ висок ръст на крайното потребление\r\n\t \r\n\t4/ влошаващ се баланс по текущата сметка\r\n\t \r\n\t5/ висок ръст на цените на активи (обикновено недвижими имоти, както и акции там, където има развит капиталов пазар)\r\n\t \r\n\t6/ бърз ръст на заплатите\r\n\t \r\n\tЗа да се разчете сигнал за прегряване, обикновено се сравнява сегашният темп на нарастване на цени, кредит, потребление и т.н. с някакви дългосрочни средни или синтетични показатели за потенциалните нива на конкретни показатели. Ако в рамките на относително дълъг период от време (2-3 години) се излъчват такива сигнали за поне няколко от по-горе посочените показатели, тогава се говори за риск от прегряване. Последният обикновено се адресира със затягане на фискалната и паричната политики – по-високи лихви, по-ниски фискални дефицити или балансирани бюджети, ограничения при кредитирането и др.\r\n\t \r\n\tЩо се отнася до българската икономика, към момента тя е далеч от прегряване. За висока инфлация не може да се говори при положение, че едва от края на 2016 г. имаме общо увеличение на ценовото равнище след няколкогодишен период на дефлация. По последни данни за октомври, инфлацията е 2,5% на годишна база – най-вече заради поскъпването на природния газ и парното през април, както и заради повсеместното поскъпване на млечни продукти в ЕС заради ограниченото производство на мляко. За сравнение, когато България наистина прегряваше (поне според консенсуса от анализатори) през 2007-2008 г., инфлацията беше двуцифрена.\r\n\t \r\n\tКредитът към нефинансовите предприятия и домакинствата тепърва започна да се раздвижва от края на миналата година и ръстът му към септември 2017 г. достига едва 4% на годишна база. За сравнение, в периода на прегряването и по-конкретно при пика от 2007-2008 г. кредитът нарастваше от порядъка на 50-60% на годишна база – очевидно няма никаква база за сравнение със сегашните темпове. Освен това, кредитът тогава не започна да расте с такива темпове изведнъж, а ускорението се случваше в рамките на няколко последователни години. Така например, към края на 2006 г. кредитът бележеше ръст с 24% на годишна база.\r\n\t \r\n\tЩо се отнася до крайното потребление, там също сегашната ситуация е далеч от тази през 2007-2008 г. – тогава реалният ръст на крайното потребление беше от порядъка на 9-10% на годишна база, докато сега е около 4-5%. За влошаване на баланса по текущата сметка пък изобщо не можем да говорим, защото той всъщност се подобрява. От положителен баланс от 529 млн. лева през 9-те месеца на 2014 и 1,7 млрд. лева през същия период на 2015 г., през януари-септември 2016 г. вече излишъкът по текущата сметка достига 5,2 млрд. лева, а през същия период на 2017 г. – 5,1 млрд. лева. Причината за този огромен излишък се крие най-вече в приходите от туризъм (износ на туристически услуги, т.е. приток на чужденци) и съответно сериозния излишък при подсметката за пътуванията.\r\n\t \r\n\tПри цените на имотите наистина се наблюдава растеж последните няколко тримесечия, който е в унисон с цялостното раздвижване на жилищното строителство и масовото прехвърляне на спестявания от банкови депозити към имоти заради близките до нулеви нива на лихвите по влогове. Средният ръст на цените на жилищата за последните 3 години (второ тримесечие на 2017 към второ тримесечие на 2014 г.) е около 19%, като през 2017 г. увеличението на цените се ускори до около 9% годишно. С бързото покачване на предлагането (виж горната графика за разрешителните за строеж), обаче, както и с очаквания обрат при лихвите в световен и европейски план ръстът на цените на имотите е много възможно да се забави. Що се отнася до заплатите, там увеличението в момента е средно около 10% годишно, докато при пика през 2007 г. се отчиташе около двойно по-високо увеличение, т.е. и по този показател сме далеч от нивата при бума от 2007-2008 г.\r\n\t \r\n\tКато цяло, ако може да се направи грубо сравнение на сегашното икономическо оживление с това от периода преди кризата, то в момента по повечето показатели сме някъде на нивата от началото на 2005 г. С други думи, ако процесите се развият по аналогичен начин, то имаме още около 2-2,5 години преди да започнем да говорим за прегряване и риск от \"твърдо приземяване\". Разбира се, гаранции за сходно развитие на икономиката и следване на пътя от 2005-2008 г. няма, напротив. Ако перифразираме Л.Н. Толстой, всяка криза се развива по своему и никой до момента не измислил начин да я предвижда.", "date": "2017.11.18", "title": "Прегрява ли икономиката?"}
{"url": "http://www.mediapool.bg/ruskite-sluzhbi-poluchili-desetki-bombeni-zaplahi-sreshtu-vladimir-putin-news271989.html", "text": "Руските служби са получили десетки бомбени заплахи срещу президента Владимир Путин, съобщи говорителят на Кремъл Дмитрий Песков.\r\n\tПолучени са десетки съобщения за около 50 взривни устройства, поставени по пътя на президентския кортеж в Санкт Петербург. Нито едно не се е потвърдило, заяви Песков, цитиран от ТАСС.\r\n\tПутин е бил информиран за бомбените заплахи, но охраната му е взела всички необходимите мерки, графикът на работата на президента за същия ден не е бил нарушен, увери говорителят.\r\n\tЗасега не е ясна самоличността на обадилите се, добави Песков, като уточни, че обажданията са постъпили от друга страна.\r\n\t\"Няма съмнения, че рано или късно ще бъде установено кой заплашваше с експлозии“, увери той.\n\n\r\n\t\"Това са телефонни хулигани, телефонни терористи, можете да ги наричате както искате. Това несъмнено е престъпна дейност, затова, разбира се, рано или късно ще ги открият“, подчерта Песков.", "date": "2017.11.18", "title": "Руските служби получили десетки бомбени заплахи срещу Владимир Путин"}
{"url": "http://www.mediapool.bg/na-tsentralna-gara-sa-izgoreli-6-vagona-brakuvani-za-skrap-news272004.html", "text": "Шест вагона, които са били бракувани за скрап, са изгорели в железопътно депо в София, намиращо се в района на Централна гара.\r\n\tОт полицията съобщиха, че пожарът е възникнал в нощта срещу събота. При инцидента няма пострадали хора.\r\n\tРаботата по случая продължава. Разследващи полицаи работят по установяването на причините за възникването на пожара.", "date": "2017.11.18", "title": "На Централна гара са изгорели 6 вагона, бракувани за скрап"}
