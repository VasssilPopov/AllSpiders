{"url": "http://www.mediapool.bg/bulgaria-i-rusiya-shte-predlagat-obshti-kruizi-v-cherno-more-news271765.html", "text": "Възможността за създаване на oбщи тypиcтичecĸи ĸpyизни мapшpyти в Чepнo мope са обсъдили министърът на туризма Николина Ангелкова и Олег Сафонов, ръководител на Федералната агенция по туризъм на Русия в Москва. Това съобщи българското ресорно ведомство в понеделник.\r\n\tСафонов е благодарил за \"успешния летен сезон\". \"Отчетохме изключително добър сезон. От януари до септември страната ни бе посетена от над 530 хил. руски туристи\",  е отбелязала министър Ангелкова.\r\n\tБроят на руските граждани, посетили страната ни през първите девет месеца на годината, намалява с над 25 хиляди на годишна база, показват данните на НСИ. За периода от януари до септември страната ни е посетена от 539 709 руснаци, докато година по-рано техният брой е бил 589 844. Това е общият брой руски граждани посетили България със служебна цел, почивка и екскурзия и други цели.\r\n\tРусия е един от стратегическите туристически пазари за България. Отношенията се развиват много успешно, съвместната ни работа бележи положителни резултати, е заявила министър Ангелкова пред Сафонов. Тя е допълнила, че предстои да се подпише програма за сътрудничество за периода 2018 - 2020 година.\r\n\tНа изложението \"Интурмаркет\", което ще се проведе през март 2018 г. в Москва, ще бъде организирана кръгла маса с основен фокус върху различните видове туризъм в България. Пред руската публика ще бъдат представени възможностите за СПА и балнеотуризъм, кулинарен, винен, детски и другите възможности за отдих в България.\r\n\tМинистър Ангелкова и ръководителят на руския туризъм Сафонов са обсъдили и възможността за организиране на кръгла маса, на която да бъде представен потенциалът за обмен на опит между двете страни в сферата на образованието.\r\n\tДвамата са се обединили около идеята, че трябва се утвърди и развие практиката за обмен на студенти между Русия и България с цел да се повиши качеството на образованието им.\r\n\tНиколина Ангелкова и изпълнителният директор на Уралската асоциация по туризъм  Михаил Малцев пък са подписали меморандум за сътрудничество в сферата на туризма, гостоприемството и инвестициите в отрасъла.\r\n\tМинистерството и асоциацията ще си партнират ефективно в подготовката на събития в сектора и ще поддържат взаимен обмен на статистически, рекламни и други промоционални материали.\r\n\tУралската асоциация по туризъм е една от водещите организации в туризма на Русия. Създадена е през 1996 г. в Екатеринбург и е сред най-активните партньори на Министерството на туризма.", "date": "2017.11.13", "title": "България и Русия ще предлагат общи круизи в Черно море"}
{"url": "http://www.mediapool.bg/puchdemon-nezavisimostta-ne-e-edinstveno-reshenie-na-krizata-v-katalunya-news271742.html", "text": "Отстраненият лидер на Каталуня Карлес Пучдемон заяви, че би могло да има и други решения на испанската политическа криза, освен независимостта на автономния регион.\r\n\t \r\n\tВ изказване от Брюксел, където се намира откакто правителството му обяви независимост, той посочи, че остава отворен за сключване на \"споразумение\" с Мадрид.\r\n\t \r\n\t\"Цял живот съм подкрепял независимостта, работейки 30 години за осигуряването на различен начин за интегрирането на Каталуня в Испания. Все още подкрепям постигането на споразумение\", посочи Пучдемон в интервю за белгийския вестник \"Le Soir“. \n\n\r\n\t \r\n\tТой каза, че иска да се кандидатира на предстоящите, свикани от Мадрид, регионални избори. \r\n\t \r\n\tСпоред социологическите проучвания обаче неговата Европейска демократична партия на Каталуня остава назад след друга партия, подкрепяща независимостта - Републиканската левица на Каталуня, чийто лидер беше заместник на Пучдемон.\r\n\t \r\n\tОтстраненият лидер, който настоява, че е в Брюксел, тъй като няма да получи справедлив процес в родната Испания, не за първи път дава сигнали за смекчаване на тона по отношение на независимостта.\r\n\t \r\n\t\"Трябва да адаптираме дневния си ред, за да избегнем насилието“, каза той в края на октомври.\r\n\t \r\n\tСпоред социологическо проучване над половината от испанските гласоподаватели искат предсрочни парламентарни избори.\r\n\t \r\n\tМандатът на правителството на малцинството, ръководено от десноцентристката Народна партия на премиера Мариано Рахой, изтича през 2020 г., но 55 от анкетираните в днешното проучване казват, че искат нови избори преди тази дата. \r\n\t \r\n\tВ аналогично проучване през октомври обявилите се за предсрочни избори бяха 49 процента, припомня агенцията.\r\n\t \r\n\tАнкетата беше извършена от института Метроскопия за в- \"Паис\" между 6 и 8 октомври, когато бившият каталунски премиер Карлес Пучдемон, чието правителство беше уволнено от Рахой, продължаваше от Брюксел кампанията си за независимост на автономната област.", "date": "2017.11.13", "title": "Пучдемон: Независимостта не е единствено решение на кризата в Каталуня"}
{"url": "http://www.mediapool.bg/turisticheskite-paketi-za-novogodishnite-praznitsi-sa-poskapnali-s-11-news271737.html", "text": "Цените на туристическите пакетите за новогодишните празници са се повишили с около 11 на сто спрямо миналата година в резултат от повишеното качество на продукта и по-високите заплати в бранша. Това каза пред бТВ Румен Драганов, директор на Института за анализи и оценки в туризма.\r\n\tПрогнозата му е, че около 480 хил. души да пътуват по празниците, от които 120 хил. зад граница. За пътуванията в чужбина българите ще изхарчат около 59 млн. лв., като средната сума е малко под 500 лв. на човек, каза Драганов.\r\n\tКоледните и новогодишни предложения са от две до четири нощувки. Пакетите в пет звездни хотели са почти изчерпани, каза Драганов.\r\n\tКоледен пакет за две нощувки се предлага за около 300 лв. в Банско. В механите в стария град цената на новогодишния куверт варира от 100 до 150 лева. Куверт от 120 лв. включва телешко, свинско, пилешко, микс от салати, а пиенето е без ограничение – вино и ракия, каза Върбан Даков, собственик на механа в Банско.\r\n\tВ София средно кувертът за Нова година е около 100 лв., а за страната средната цена е 70 – 80 лв., каза Бранимир Миланов от Българската хотелиерско-ресторантьорска организация.\r\n\tПо думите му поговорката \"Ден година храни\" вече не важи, има силен контрол и няма как по празниците да се сервира застояла храна.\r\n\tДраганов добави, че най-големият риск за измами са фирмите-фантоми, които предлагат подобни пакети, но след плащането на парите, не осигуряват нищо. Ако фирмата няма адрес, телефон и данни за контакт, значи нещо не е наред, предупреди той.", "date": "2017.11.13", "title": "Туристическите пакети за новогодишните празници са поскъпнали с 11%"}
{"url": "http://www.mediapool.bg/gerb-shte-revizira-konstitutsiyata-za-da-se-razsledva-vechno-privatizatsiyata-news271740.html", "text": "Приватизацията ще се превърне в основна политическа дъвка през следващите седмици, след като ГЕРБ обяви намерението си да внесе промени в конституцията, които да премахнат давността за престъпления при приватизационни сделки в периода 1992-2017 г. Решението бе представено в понеделник от депутата от ГЕРБ и председател на правната комисия Данаил Кирилов, ден след като зам.-председателят на парламентарната група на ДПС Йордан Цонев обяви, че започват да събират подписка за същата конституционна промяна.\r\n\tСъгласно конституцията извън всякаква давност са престъпленията срещу мира и човечеството. Сега като равностойни на тях ще се добавят и приватизационните престъпления.\r\n\tПо повод очевидното обстоятелство, че до момента никой не е пречил да се разследват и наказват такива престъпления, Данаил Кирилов оправда прокуратурата – тя не спирала да работи, но много производства били прекратени по давност.\r\n\tИнициативата има шанс да се превърне в поредното упражнение по отклоняване на вниманието от актуални \"гейтове\" и скандали, а вероятно и от евентуален провал на делото за източването на КТБ.\"Златният пръст\" на \"този основен приватизатор\" Корнелия Нинова\r\n\tОбявявайки законодателното си предложение, от ГЕРБ посочиха БСП като фактора, от който зависи дали конституционната промяна да мине по \"бързата процедура\", след като \"Обединени патриоти\", ДПС и \"Воля\" вече са декларирали подкрепата си.\r\n\tПарадоксално, очакваме подписа на Нинова да развалим лошите приватизационни сделки. Тя е \"златният пръст\", заяви депутатът Десислава Атанасова, която участва в пресконференцията на Даанил Кирилов заедно с депутата Тома Биков.\r\n\tГЕРБ очакват Нинова, обявена от Атанасова като \"този основен приватизатор\", да не гласува \"против\", защото иначе ще е в конфликт на интереси.\r\n\t\"Имаме декларацията на Нинова за притежаване на над 5500 акции в \"Техноимпекс\". През 2005 г. тя притежава 7200 акции, саморъчно подписани от нея. В декларацията й пред Сметната палата, когато е освободена като зам.-министър, тя посочва, че притежава над 65 000 лв. от продажбата на акции в \"Техноимпекс\". Нинова влязла в борда и на друга държавна фирма - \"Техноимпортекспорт\", на 30 юни 1997 г.\", разкри депутатката от ГЕРБ.Интензивно обсъдихме всички правни възможности\r\n\tПървоначалното намерение на ГЕРБ за снемане давността на престъпленията, извършени при продажбата на държавни предприятия, бе чрез промени в Наказателния кодекс, които обаче бяха чиста проба правна нелепост, тъй като противоречат на основния закон.\r\n\t\"Интензивно обсъдихме всички правни възможности, повече от 5 варианта, включително и за изменения в НК и конституцията. Подробно анализирахме всички правно относими факти и обстоятелства във връзка с възможността за промяна в конституцията\", заяви в понеделник Данаил Кирилов и допълни, че конституционна поправка е най-доброто правно решение.Без давност за сделките от 1992 до 2017 г.\r\n\tПредложението е да бъде създадена в конституцията нова алинея 8, която казва, че не се погасява по давност наказателно преследване и изпълнението на наказанието за тежки престъпления, извършени при или по повод на приватизацията в периода 1992 - 2017 г., обясни Кирилов.\r\n\tКрайният срок е фиксиран до 2017 г. защото към момента има около 20 нераздържавени държавни търговски дружества и те са в забранителния списък. Няма да бъде създаван специален орган, извън тези в конституцията - съд и прокуратура, разясни Кирилов и подчерта, че не става въпрос за разваляне на приватизационни договори, а за наказания на виновните за неизгодни сделки лица.\r\n\tКирилов смята, че тези действия се налагат, защото престъпленията, свързани с приватизацията, имали специално значение за българското демократично развитие. Той очаква също така с предлаганите промени да се даде яснота за разпределението на огромното държавно и общинско имущество.\r\n\tКак точно обаче ще се разбере разпределението на приватизираните активи не стана ясно.\r\n\tТова не е първият път, в който ГЕРБ се заема с \"престъпната приватизация\". , че след президентските избори ще нареди на ДАНС и МВР да извършат ревизия на всички приватизационни сделки. Заканата му бе провокирана от атаките срещу него за продажбата на \"Булгартабак\" през 2011 г. на фирма, чийто собственик остана в тайна, но зад който прозираше политикът от ДПС Делян Пеевски, който впоследствие продаде официалния си дял в дружеството. Намерението на Борисов за такава проверка на преватизацията чрез МВР и ДАНС така и не се реализира, за да излезе сега отново на дневен ред.Дълбоката убеденост \"за скритост и неизгода от тези сделки\"\r\n\t\"При това преразпределение бяха извършени множество престъпления, което води до съответните реакции\", заяви Данаил Кирилов в понеделник и уточни, че въпросът с приватизацията е пряко свързан и с корупцията.\r\n\tПо думите му прокуратурата вече е прегледала приватизационните сделки и по много от тях имало образувани производства, които обаче били прекратени по давност. \"Това безкрайно облекчава виновните лица. Знам от колеги прокурори, казвали са, че единствено могат да класират погасените по давност преследвания. Ако се възприеме това допълнение в конституцията, това означава, че ще има правна възможност и понастоящем да бъдат довършени недовършените разследвания\", коментира по-късно Кирилов пред Радио К2.\r\n\tТой отново се спря върху това колко погрешна е била приватизацията с работническо-мениджърски дружества и касовата приватизация.\r\n\t\"В крайна сметка остана дълбоката убеденост в българското общество за скритост и неизгода от тези сделки. Нито държавата е доволна, нито общините са доволни, нито пенсионерите са доволни, че са постъпили някакви средства в Сребърния фонд. Знаете, че приходът от приватизацията се отнася в Сребърния фонд, който е за гарантиране на изплащането на пенсиите\", обясни Кирилов.Никой не бил доволен от раздържавяването\r\n\t\"Изследвахме възможно най-прецизното решение на Конституционния съд от 2016 година във връзка с преходна законодателна инициатива, насочена към изменение на НК\", посочи депутатът. \"С начина, по който предлагаме изменението в конституцията, макар да се изисква най-големият парламентарен кворум, ще постигнем най-стабилния резултат\", заяви Кирилов.\r\n\t\"Опитали сме да се съобразим с всички международни актове, по които България е страна по отношение на наказателната репресия\", каза още той.\r\n\tДанаил Кирилов се надява при подкрепа от страна на опозицията и осигуряване на 180 гласа \"за\", предложението да се приеме по бързата процедура. \"Ако опозицията не ни подкрепи, тогава конституцията изисква 2/3 от общия брой на народните представители, като гласуването се провежда 2 месеца след предходното\", уточни той.\r\n\t\"Обединени патриоти“ и ДПС, \"Воля\" са заявявали отдавна, че ще се борят със всякакви порочни практики, смятам, че ще ни подкрепят. Очакваме и \"златния пръст\" на Корнелия Нинова да се подпише, коментира Десислава Атанасова. \"Парадоксално ще е, когато БСП се опитва да се пребори с паралелната държава, дали ще се пребори със съвестта на Корнелия Нинова и ще се подпише\", добави още тя.\r\n\tПреди ден, пред Радио К2, по повод обявените от ГЕРБ намерения за промяна на давността за приватизационните престъпления с поправки в Наказателния кодекс Йордан Цонев каза, че от ДПС са направили анализ и установили, че само в конституцията се казва по кои въпроси няма давност и още от понеделник ще инициират подписка за подобна корекция.\r\n\tСега обаче и управляващите са стигнали до същото мнение.", "date": "2017.11.13", "title": "ГЕРБ ще ревизира конституцията, за да се разследва вечно приватизацията"}
{"url": "http://www.mediapool.bg/remontat-na-21-km-ot-prohoda-petrohan-tragva-vav-vtornik-news271743.html", "text": "рехабилитира участъкът от пътя Бучин проход – Берковица, който е на територията на Софийска област.\r\n\tСрокът за извършване на ремотните дейности е 15 месеца.\r\n\tИзпълнител на обекта е \"Интер Пътища – 99\" ДЗЗД, в което участват \"Интерпром\" ЕООД и \"Автомагистрали\" АД. Те спечелиха търга с цена от малко над 12 млн. лв. с ДДС.\r\n\tСтроителният надзор ще се осъществява от обединение \"ТСП Консултанти\", в което влизат \"Три Ес\", \"Строл 1000\", и \"Пи Ес Консулт\". Авторският надзор е на \"Рутекс\" ООД.\r\n\tРемонтът се финансира от оперативна програма \"Региони в растеж\" 2014-2020 г. чрез Европейския фонд за регионално развитие и националния бюджет.", "date": "2017.11.13", "title": "Ремонтът на 21 км от прохода \"Петрохан\" тръгва във вторник"}
{"url": "http://www.mediapool.bg/ikonomisti-obyaviha-reformata-v-obrazovanieto-za-nai-vazhnata-news271741.html", "text": "Най-важната реформа за България в момента е тази в образованието, твърди Институтът за пазарна икономика (ИПИ), който в понеделник за 15-а година представи т. нар. алтернативен бюджет.\r\n\t\"Предвид бурното икономическо развитие и недостига на квалифицирани кадри на пазара на труда, най-важната реформа е тази в образованието. Необходимо е в най-кратки срокове да се обвърже финансирането на образованието с постиганите резултати, да се създадат адекватни стимули за привличане на млади и амбициозни учители и реално да се въведе дуалното образование“, смятат от ИПИ.\r\n\tСпоред икономистите сега средното образование създава погрешни стимули за задържане на учениците на всяка цена, като въпреки това има голям брой отпаднали от училище деца. Има съществени диспропорции между регионите и специалностите, като големият проблем е, че финансирането няма връзка с резултатите от образователния процес.\r\n\tЕдна от мерките на кабинета – да увеличи заплатите на учителите, е добра, но закъсняла, коментира Адриан Николов от ИПИ. По думите му не е сигурно, че тя ще влее нови и по-квалифицирани кадри в системата. Въпреки ангажимента на кабинета за разкриване на повече средищни училища, има риск от прекомерно много защитени училища, които водят до по-слаби резултати, твърди Николов.\r\n\tЗатова от ИПИ предлагат възможно най-скоро субсидията за училищата частично да се обвърже с образователните резултати, а също и да се закрият училищата с най-слаби резултати. Това нямало да доведе до увеличаване на процента на отпадналите ученици, твърдят икономистите. Те настояват още за повече стимули за учителите, постигащи високи резултати, а също и за въвеждане на пълноценно дуално образование и освобождаване на учебните програми.\r\n\tВсеки българин догодина ще плати от джоба си 541 лв., за да се покрият разходите на държавата за образование, сочи т. нар. фискален бон за държавните разходи, който ИПИ изготвя всяка година, за да онагледи бюджета. За да покрие държавните разходи, всеки български гражданин трябва да плати 5537 лв. през 2018 г., от които най-голяма сума – 1841 лв., ще отиде за пенсии, социални помощи и обезщетения. Сметката за здравеопазване е в размер на 663 лв., а за отбрана и сигурност – 627 лв.\r\n\tИПИ предлага Бюджет 2018 да завърши с излишък с цел устойчивост на фискалната политика и трупане на буфери срещу бъдещи кризи. ЕК системно препоръчва излишъци при растеж на икономиката и дефицити при спад, а растежът от 4% е най-високият след кризата, припомниха икономистите.\r\n\t\"По време на икономическата криза и възстановяването от нея управляващите настояваха, че не е моментът за реформи заради трудните икономически условия. След това последваха няколко години на предсрочни парламентарни избори и политическа криза, когато обяснението беше същото – не е сега моментът за реформи. След две години на висок икономически растеж и очаквания той да се запази и през следващите три години е крайно време за реформи“, заяви директорът на ИПИ Светла Костадинова.\r\n\tИнститутът настоява още за премахването на \"неефективни“ данъци като тези върху дивидентите, лихвите, застрахователните премии и прекратяването на данъчни преференции като намалената ставка на ДДС за туризма.\r\n\tКалоян Стайков смята, че е необходимо да се замрази осигурителната вноска за фонд \"Пенсии“ и кабинетът да се откаже от увеличението с 1 процентен пункт от 1 януари. Според него е необходимо да се замразят също минималните осигурителни доходи и минималната работна заплата, доколкото те не работят и вече са изпълнили ролята си.\r\n\tИПИ повтори и старата си теза, че трябва да отпадне реформата във втория стълб на пенсионната система, която даде възможност за прехвърляне на индивидуалните партиди от частните фондове в НОИ. В здравеопазването ИПИ настоява за прехвърляне на 2 процентни пункта от здравните осигуровки към частни фондове.", "date": "2017.11.13", "title": "Икономисти обявиха реформата в образованието за най-важната"}
{"url": "http://www.mediapool.bg/investitsiite-v-butilirane-na-mineralni-vodi-mozhe-da-badat-blokirani-predupredi-krib-news271744.html", "text": "Депутатите да бъдат отговорни и разумни при разглеждането на второ четене на проекта за нов Закон за храните по отношение на раздела за минерални и изворни води, предупредиха от Конфедерацията на работодателите и индустриалците в България (КРИБ) в свое становище, изпратено до председателите на парламентарните комисии по земеделие, здравеопазване и икономика Десислава Танева, Даниела Дариткова и Петър Кънев.\r\n\tПовод е нова регламентация за изписване на находищата, от където е бутилирана изворната или натуралната минерална вода, с по-голям шрифт от търговската марка. Според КРИБ\r\n\tтова ще създаде непреодолими бариери пред бизнеса и инвестициите и ще възпрепятства развитието на българската икономика в сектора за минерални и изворни води.\r\n\t\"Предлаганият нов модел, който допуска повече от един бутилировач на едно находище и въвежда нови правила в брандирането на продуктите, са проблеми, които могат да компрометират целия сектор\", посочва се в становището на КРИБ, с което организацията подкрепя своя член Асоциацията на производителите на безалкохолни на питки в България, която е против промяна на сегашния модел.\r\n\tСпоред конфедерацията новата регламентация \"не само създава предпоставки за нелоялна конкуренция и отлив на инвестиции, но и подлага под риск ресурса, размива отговорността и срива потребителското доверие\". \"Подобна законова среда ще отложи сериозно дългосрочните инвестиционни проекти на отговорните компании. Интересът за нови инвестиции в сектора ще бъде блокиран\", пише в становището й.\r\n\t\"Обмисляното отпадане на принципа \"едно находище – един оператор – една марка“ не е антимонополна мярка. Няма монопол на българския пазар за минерални и изворни води. Има много неразработен воден ресурс, съответно възможности за инвестиции и развитие на бранша, които би следвало да се стимулират, чрез категорична законовата уредба\", посочва се в писмото.\r\n\t\"Всички предлагани на пазара български натурални води носят български имена. Отговорната индустрия стриктно спазва регламента на Европа за градените от нея марки, възползвайки се от правото да използва имената на находищата или местата на бутилиране. Опитът на закона да пренебрегне този факт и да направи водещ символ върху етикета не марката, а името на едно конкретно съоръжение, използвано за добив на водата, противоречи на всяка здрава логика и на европейските норми. Потребителите категорично ще бъдат подведени и отговорността за качеството на водата, която пият ще се размие, тъй като заложеният модел позволява водата от едно находище да се бутилира от различни фирми и всички те да имат едно и също име върху продукта си\", смятат още в КРИБ.\r\n\tОрганизацията посочва, че решенията на депутатите няма да засегнат просто една фирма или една община, а ще са послания към бизнеса, опериращ в страната и към потенциалните нови инвеститори – български и чуждестранни.\r\n\tМеждувременно от Асоциацията на производителите на безалкохолни напитка обявиха резултатите от проведено по нейна поръчка проучване на \"Алфа рисърч\", според което 65% от потребителите на бутилирани води правят избора си според търговската марка. Далеч по-маловажни за тях са находището, от което е добита водата (12%), дори цената й в магазина (10%). Именно с марката се свързват и най-важните характеристики на водата, които се вземат предвид при покупка: вкус (51%) и качество (31%).\r\n\tРезултатите от изследването, проведено между 800 души на възраст от 18 до 50 години показват, че за 53% от участниците в проучването е по-важно да знаят коя е марката на водата, която купуват, отколкото кое е находището, от което е бутилирана.\r\n\tБлизо 80% от потребителите на минерална вода държат да знаят кой е бутилирал водата. За тях името на конкретната компания е гарант за качеството на продукта, който купуват. В тази връзка, хипотезата за експлоатация на едно и също находище от множество компании очаквано поражда скептицизъм сред потребителите, коментират от \"Алфа рисърч\".\r\n\t57% от хората се опасяват, че ако различни компании бутилират вода от един и същи източник, ще се размие отговорността за качеството й. Почти толкова смятат, че в този случай ще бъде невъзможно осъществяването на контрол върху качеството (58%). Скептицизъм проявяват всички групи потребители – по-млади и по-възрастни, в големи и малки градове, сред домакинства с малки деца и без деца.\r\n\tУчастниците в анкетата изразяват своите опасения, че при промяна в условията на пазара съществува риск от недоволство, ако нямат яснота кой бутилира водата. 45% от хората отговарят, че биха престанали да купуват бутилирана вода, ако се повиши цената й, а 38% - ако под марката, която обичайно купуват, се продава вода, бутилирана от различни фирми, макар и от едно място, сочи още изследването, проведено миналата седмица.", "date": "2017.11.13", "title": "Инвестициите в бутилиране на минерални води може да бъдат блокирани, предупреди КРИБ"}
{"url": "http://www.mediapool.bg/deloto-za-ubiystvoto-na-15-godishniya-georgi-ignatov-veche-e-v-sada-news271736.html", "text": "Софийската градска прокуратура внесе в съда обвинителния акт срещу Йоан Матев, който ще бъде подсъдим за убийството на 15-годишния Георги Игнатов в Борисовата градина. Делото ще е за убийство, извършено по особено мъчителен начин.\r\n\t \r\n\tАко вината на Матев бъде доказана в съда, той може да получи между 5 и 12 години затвор, тъй като е бил непълнолетен към датата на престъплението.\r\n\t \r\n\tЗа подобно престъпление пълнолетните извършители могат да получат между 15 години и доживотен затвор без замяна.\n\n\r\n\t \r\n\tСпоред държавното обвинение Йоан Матев е извършил убийството на 2 юни 2015 г. в 11.43 ч. с един удар с нож.\r\n\t \r\n\t\"Деянието е квалифицирано като извършено \"по особено мъчителен начин“, тъй като след получаване на нараняването до момента, в който се развила острата кръвозагуба и пострадалият изпаднал в безсъзнание, той изпитвал значителни по интензитет болки и е могъл емоционално да осъзнае случващото се с него\", се казва в съобщението на прокуратурата.\r\n\t \r\n\tПреди убийството Матев е забелязал жертвата си случайно на пейка в Борисовата градина, твърди държавното обвинение. Проблем пред делото може да е липсата на мотив за престъплението. Държавното обвинение казва, че двете момчета не се познавали преди това, а Матев просто е решил да нападне Игнатов.\r\n\t \r\n\t\"(Матев) Нанесъл един удар с нож, който обичайно носел в себе си. В хода на разследването оръжието на престъплението е намерено в близост до местопроизшествието. След това избягал от местопроизшествието и изцяло променил външния си вид, навиците си и социалните си контакти\", съобщава прокуратурата.", "date": "2017.11.13", "title": "Делото за убийството на 15-годишния Георги Игнатов вече е в съда"}
{"url": "http://www.mediapool.bg/prokuraturata-onevini-napusnaliya-zdraven-ministar-nikolai-petrov-news271711.html", "text": "Няма данни за извършени престъпления, нито е имало конфликт на интереси при обществените поръчки, които бившият здравен министър Николай Петров е възложил в качеството си на директор на ВМА на своя зет. Това е установила проверката на Военно-апелативната прокуратура по случая, данните от която бяха представени в понеделник от нейния началник полк. Веселин Стоев и заместникът му Данчо Данов.\r\n\tАпелативната прокуратура е открила само административно нарушение, заради това, че е сключен договор с фирма без данъчна регистрация, като тази констатация е препратена на Агенцията за държавна финансова инспекция (АДФИ), която е компетентният орган да го установи. Административно-наказателна отговорност за това нарушение е глоба от 100 до 2000 лева.\r\n\t\r\n\tНарушения обаче са открити в работата на прокурора от първата инстанция Адалберт Кръстев, който въпреки “нежеланието да си свърши работата“ излязъл с верни изводи при проверката си, а именно – че “престъпление няма“.\r\n\t\"Приемаме извода му за законосъобразен, но не и способите, с които той е стигнал до този извод\", каза полк. Стоев.\n\n\r\n\tДанов и Стоев коментираха, че прокурорът Кръстев не е направил нищо, за да изпълни задълженията си. Той не е предал одита на АДФИ, преписал е като свои мотиви възраженията на Николай Петров по одита на Министерството на отбраната и не е осъществил необходимия контрол над работата на военния следовател.\r\n\tСтоев съобщи, че Кръстев е бил заплашен с уволнение преди 2 години заради забавяне и пропуски в работата си, но Висшият съдебен съвет го е наказал само с порицание.\r\n\tСега Кръстев отново може да бъде наказан.\r\n\tОсвен това по информация на бТВ съпругата на майор Кръстев – Цветанка Кръстева, е била служител на Министерството на здравеопазването по времето, когато мъжът ѝ проверява Николай Петров.\r\n\tСтоев съобщи, че не е било задължително при това положение Кръстев да си направи отвод, но най-малкото е трябвало да уведоми административния си ръководител, което той не е направил.\r\n\t\r\n\tВъпреки че според закона няма конфликт на интереси в това Петров да сключи договор с фирма на неговия зет, Военно-апелативната прокуратура е направила щателна проверка на семейния статус на дъщерята на Николай Петров – Руслана и мъжът, от когото тя има дете и е спечелил поръчката– Явор Цонев.\r\n\tПолк. Данов обясни, че Петрова и Цонев са в официално фактическо съжителство едва от лятото на 2016 година, т.е. две години след спечелването на обществената поръчка за доставка на ортопедични консумативи на ВМА от “Ортопедие Инвекс“.\r\n\t“Не установих никакви данни, от които може да се направи предположение, че към момента на участие на “Ортоподие Инвекс“ в поръчката, има връзка между генерал Петров и бъдещия му зет Явор Цонев“, посочи Данов.\r\n\tСпоред него некоректно в одитния доклад и в излъченото журналистическо разследване се говори за конфликт на интереси и свързани лица.\r\n\tКъм момента на поръчката Руслава Петрова се е водила неомъжена и с различна адресна регистрация с Цонев, затова не може да се говори за родство между директора на ВМА и бъдещия му зет към онзи момент, смята прокуратурата.\r\n\t“Цонев е бил с постоянен и настоящ адрес до август 2015 в Разград. На 6 август той се регистрира на адрес в Банкя. А Руслана Петрова се регистрира на същия адрес една година по-късно – и едва от тази дата може да се говори за фактическо съжителство между двамата, което е две години след обществената поръчка“, обясни Данов.\r\n\tЗаради скандала с обществените поръчки Петров подаде оставка преди две седмици, като от ГЕРБ го обявиха за жертва на настъпени интереси. Самият Петров заяви, че е спазил закона и няма нищо нередно във възложените поръчки.", "date": "2017.11.13", "title": "Прокуратурата оневини напусналия здравен министър Николай Петров"}
{"url": "http://www.mediapool.bg/polskoto-pravitelstvo-osadi-rasizma-no-zashtiti-natsionalistite-news271735.html", "text": "Полското външно министерство заяви, че осъжда остро расистките, антисемитските и ксенофобските идеи, но настоя, че походът на националисти във Варшава през уикенда е бил до голяма степен израз на патриотични ценности, съобщи Асошиейтед прес.\r\n\t \r\n\tМинистерството каза, че походът в събота в Деня на независимостта е бил \"голямо празненство на поляци, различаващи се по своите възгледи, но обединени от общите идеали за свобода и лоялност към независимата държава\".\r\n\t \r\n\tПоходът беше организиран от групи, които водят началото си от радикални антисемитски националистически движения отпреди Втората световна война, посочва АП.\r\n\t \r\n\tБлизо 60 хиляди души, включително цели семейства с децата си и възрастни хора участваха в него.\n\n\r\n\t \r\n\tНо имаше и младежи, които издигаха плакати с послания: \"Бяла Европа на братски нации\". Някои от тях носеха келтски кръст, символ на привържениците на идеята за превъзходството на бялата раса.\r\n\t \r\n\tИзраелското външно министерство определи похода като \"опасна проява на екстремистки и расистки елементи\". Говорителят на ведомството Емануел Нахшон заяви, че Израел се надява полските власти да вземат мерки срещу организаторите. \"Историята ни учи, че трябва да се действа бързо и решително срещу проявите на расистка омраза\", подчерта той.\r\n\t \r\n\tПолското външно министерство обаче отвърна, че не е справедливо да се слага етикет на похода въз основа на някои \"случайни\" прояви. Подчертавайки неодобрението си на екстремизма, министерството припомни, че се е противопоставило на визита в Полша на Ричард Спенсър, водещия американски супремасист.\r\n\t \r\n\tПредвиждаше се Спенсър да участва в конференция във Варшава ден преди похода, но външното министерство обяви, че той не е желан в страната, съобщи АП.", "date": "2017.11.13", "title": "Полското правителство осъди расизма, но защити националистите"}
{"url": "http://www.mediapool.bg/ekoorganizatsii-alarmirat-za-pogolovna-sech-v-borisovata-gradina-v-sofiya-news271739.html", "text": "За \"поголовна сеч\" в Борисовата градина в София алармираха от екоорганизациите \"За да остане природа в България\" и Българско дружество за защита на птиците. Според тях само в участъка на лесопарка между булевардите \"Драган Цанков\" и \"П. К. Яворов\" и басейна \"Мария Луиза\" за изсичане са маркирани 733 дървета, а още 111 трябва да бъдат окастрени, защото са опасни. Инвентаризацията на дърветата в парка започна след зачестилите инциденти с паднали дървета в парка, някои от които бяха с фатален изход.\r\n\tСпоред двете организации трябва да бъдат изсечени само стари, сухи и опасни дървета, а сред маркираните има и такива, които не отговарят на критериите.\r\n\tПредставители на двете организации са били включени в комисията на общината по приемане на маркираните за сеч дървета. Заради наличието на \"спорни\" дървета сред тези, предвидени за премахване, членовете на комисията са предложили още през октомври допълнителни критерии за това как да се определят растенията за отсичане.\r\n\tДопълнителните критерии включват премахване на изцяло сухите дървета на разстояние до 25 метра от алеите. Полусухите, наклонените и загнилите дървета в тази зона да се кастрят, а ако обезопасяването им по този начин е невъзможно, да се махат. В останалата част на парка се предлага да не се секат сухите дървета от твърди широколистни видове с диаметър на ствола над 30 см, а да се махат останалите сухи дървета, както и видимо болните загнили и полусухи растения.\r\n\t\"Сред критериите най-стриктно за опасни дървета трябва да се следи в 25-метрова зона от двете страни на главните алеи на парка, където рискът за сигурността на хората от падащи дървета е най-висок. При това се дава приоритет на обезопасяването на дърветата, т.е. премахване само на рисковите части от дърветата, което и сега е установена практика в интензивно поддържаните части на парка\", обясниха от двете екоорганизации. Обсъждането на предложените критерии от комисията по околна среда към Столичния общински съвет вече на два пъти е отлагано. Темата е включена в дневния ред на заседанието на комисията, насрочено за вторник, 14 ноември.\n\n\r\n\tМеждувременно екоорганизациите вече са инициирали и петиция за приемане на критериите и срещу \"поголовната сеч\" в Борисовата градина.", "date": "2017.11.13", "title": "Екоорганизации алармират за \"поголовна сеч\" в Борисовата градина в София"}
{"url": "http://www.mediapool.bg/tsenite-na-yaytsata-shte-se-ponizhat-do-nova-godina-news271738.html", "text": "Цените на яйцата ще се понижат до месец и пазарът ще се ова прогнозира Владимир Иванов, председател на Държавната комисия по стоковите борси и тържищата по повод ръста на цените с близо 50%.\r\n\tСпоред него има спекула с цената, но когато има недостиг на даден продукт, често има недобросъвестни лица, които искат да увеличат печалбата си.\r\n\tЦената на яйцата се вдигна рязко, от около 25 ст. за брой до 40 ст., заради четирите огнища на птичи грип открити у нас и случаите на замърсяване с фипронил. Двата фактора бяха причина за унищожаване на около 90 000 птици и голямо количество яйца.\r\n\tДнес беше съобщено, че в пазарджишкото село Синитево е регистрирано огнище на Нюкясълска болест по птиците.\r\n\tВ началото на месец ноември е констатирано огнище на т.нар. псевдочума по птиците в лично стопанство в селото. То е локализирано и всички птици в три километровата предпазна зона в района са ваксинирани, се казва в съобщение на областната дирекция по безопасност на храните в Пазарджик. От там уточняват, че в областта няма регистрирани други огнища на Нюкясълска болест, както и случаи на птичи грип.\r\n\tСъс заповед на директора на БАБХ е определена 10-километрова наблюдавана зона, която включва общо 15 села от общините Пазарджик, Брацигово и Пещера.", "date": "2017.11.13", "title": "Цените на яйцата ще се понижат до Нова година"}
{"url": "http://www.mediapool.bg/kashata-vav-velikobritaniya-nadhvarlya-problemite-okolo-brekzita-news271746.html", "text": "Великобритания, която винаги се е хвалила със стабилна политическа система и безупречна държавна администрация, често наричана \"Ролс-Ройс\", е в състояние на каша. На фона на скандали, свързани със секс, с тайни срещи, с политическо спонсорство и с кралското семейство, правителството постепенно се разпада.\r\n\t \r\n\tТака поне казват вестниците в страната. Миналата седмица \"Таймс\" излезе със заглавие на първа страница \"Брюксел се готви за падането на правителството на Тереза Мей\" - и това преди още кабинетът да навърши половин година на власт.\r\n\t \r\n\tА когато британските медии не успяват да разкрият мащабите на кашата, правят го чуждестранните журналисти. Стивън Ерлангър от \"Ню Йорк таймс\" каза на читателите си в началото на ноември, че страната \"е в безпътица, на борда е избухнал пожар и капитанът - клетата Тереза Мей - e оставена на мостика без пълномощия да реши дали да обърне кораба към пристанището или назад. Ирландският автор Финтън О'Туул пише в книжния преглед на \"Ню Йорк таймс\", че \"Брекзит се подхранва от фантазии за второ издание на (Британската) империя - една възстановена глобална търговска империя, в която старите колонии отново ще се свържат със страната майка\".\r\n\t \r\n\tПървият елемент от тази (утопична представа), макар и облечен във фина фраза, е твърде преувеличен, а вторият е направо абсурден. Никой освен един истински фантаст не вярва, че империята може да бъде наново изградена, а и не го желае. Но злорадството е твърде съблазнителна емоция, за да бъде подмината, щом е налице случай да се отдаде дължимото на Обединеното кралство за неговото високомерие към другите страни, които то смята за не така добре управлявани като него.\r\n\t \r\n\tИстинският въпрос тук е дали правителството на Мей може да просъществува. И какво става, ако то не успее?\r\n\t \n\n\r\n\tСегашната бъркотия е резултат от функционирането на демокрацията, която нареди да бъдат отворени вратите пред варварите. Варварите са силите, които системните политици се опитват да държат извън стените. Те обаче бяха принудени да отворят вратите. В САЩ нахлуването се ръководи от Доналд Тръмп: неговите варвари са онези, които възприемат сериозно призивите му за \"пресушаване на (вашингтонското) блато\" и за \"поставяне на Америка на първо място\".\r\n\t \r\n\tБританските варвари, пробиха стените и в двете големи партии. Лейбъристите в момента се ръководят от група от крайни левичари, групирани около фигурата на Джереми Корбин - човек, който вярва в социализацията на голяма част от икономиката, подкрепя и възхвалява действията на Ирландската републиканска армия (ИРА), на Хамас и на Хизбула, и одобрява призива бившият лейбъристки лидер Тони Блеър да бъде съден за военни престъпления.\r\n\t \r\n\tКорбин и приближените му радикални депутати бяха почти игнорирани от останалите си колеги от парламентарната група на партията. Когато обаче той се кандидатира за лидер на лейбъристите през 2015 г., внезапен прилив на подкрепа, главно от младата партийна членска маса, го въздигна, за негова собствена изненада, до партийния връх. Така варварите нахлуха, а неочаквано доброто представяне на партията в парламентарните избори това лято потвърди, че те са трайно \"проникнали в крепостта\".\r\n\t \r\n\tКонсервативните варвари са онези, които мразят британското членство в ЕС. Тяхната \"варварска\" парламентарна група, която бе малцинство - зарази и ръководството на партията.\r\n\t \r\n\tБившият консервативен премиер Джон Мейджър, без да знае, че микрофонът е отворен, ги нарече \"копелета\". Те обаче се оказаха достатъчно силни, за да принудят премиера (2010-2016) Дейвид Камерън да вземе фаталното решение да постави въпроса за членството в ЕС на референдум. Ала той загуби и така победилите варвари превзеха партията по наследство.\r\n\t \r\n\tПремиер обаче не стана един от тях, а \"клетата Тереза Мей\", една неентусиазирана привърженичка на оставането в ЕС. Тя спечели партийното лидерство в надпревара с двама опоненти - привърженици на Брекзита, като обаче изцяло прие, че народът се е произнесъл и че британското излизане от ЕС трябва да бъде осъществено.\r\n\t \r\n\tПо този път обаче върху нея, а и върху страната, се изсипа море от беди. Много членове на нейния кабинет не са привърженици на Брекзит; те са убедени, че напускането е безумие и се опитват да продължат периода на \"развода\" с ЕС, за да дадат време на британските делови и финансови кръгове повече време да се подготвят за новите условия.\r\n\t \r\n\tТримата министри, най-пряко ангажирани с Брекзита, включват непредсказуемият външен министър Борис Джонсън, който има резки различия с предпазливия шеф на хазната Филип Хамънд - привърженик на оставането - относно графика за \"развода\", и Дейвид Дейвис - главният преговарящ с ЕС относно условията на \"развода\", когото бившият шеф на кампанията за излизане от ЕС и предполагаем негов съюзник, нарече \"глупак, мързеливец и самодоволен нарцис\". В горните слоеве на управляващата партия атмосферата е убийствена.\r\n\t \r\n\tПреговорите, както и да ги погледнем, вървят зле. Преговарящият от страна на ЕС Мишел Барние настоява за строг график, който не устройва Лондон, а въпроси като сумата, която Обединеното кралство трябва да плати преди напускането, спъват напредъка.\r\n\t \r\n\tЛодката се клати още по-силно от разрастващия се скандал за сексуален тормоз, довел до оставката на министъра на отбраната Майкъл Фалън. Фактическият заместник-премиер Деймиън Грийн се мъчи да отбива обвинения в тормоз и \"екстремална порнография\", каквато, според твърденията, е намерена в парламентарния му компютър.\r\n\t \r\n\tС присъствието си начело на телевизионните новини и на челните страници на пресата скандалите се мултиплицират. Оказва се, че една нехайна забележка на външния министър Борис Джонсън вероятно е продължила затворническата присъда на Назанин Загари-Ратклиф - британска гражданка, излежаваща присъда за шпионаж в Иран, в резултат на невярното му твърдение, че тя е обучавала журналисти там. А т.нар. \"Досиета от рая\" (Парадайз пейпърс) разкриха, че Лорд Ашфорт - виден спонсор на Консервативната партия, е криел голяма част от богатството си в офшорка.\r\n\t \r\n\tТой не е единственият. От същите разкрития стана ясно, че кралица Елизабет Втора и синът й, принц Чарлз, са се облажили от безданъчните зони. Тази седмица и министърката за международното развитие Прити Пател бе принудена да подаде оставка, след като се разкри, че е скрила поредица от срещи с израелски министри без знанието както на Форин офис, така и на премиерката. Тя бе сменена от Пени Мордонт, която трябваше да бъде, подобно на своята предшественичка, явен привърженик на Брекзита. Мей просто няма свободата да избира на базата на компетентността, а само въз основа на това кой от коя страна на барикадата е.\r\n\t \r\n\tПремиерката е очевидно слаба, и това е така след като тя едва не бе победена от лейбъристите на изборите. А мащабността на задачата - да бъдат преразгледани стотици регулации (на ЕС), закони и споразумения, да бъдат установени нови търговски връзки, да се попречи на оттеглянето на финансовия сектор от лондонското Сити, да се привлекат нови и да се задържат утвърдени вече инвестиции, да се води борба със шотландските националисти, които продължават да заплашват с нов референдум за независимост - всичко това изисква сила и увереност. Това обаче никак не се забелязва.\r\n\t \r\n\tЧетиридесет депутати консерватори са се съгласили да подпишат писмо за недоверие в Тереза Мей, съобщи в неделя \"Сънди таймс\". Така само осем гласа не достигат да се предизвика избор на партиен лидер - механизъм, чрез който Мей може да бъде изтикана от поста й (на премиер) и да бъде сменена от друг консерватор.\r\n\t \r\n\tЕдин подобен опит за дворцов преврат срещу нея след пагубната й реч пред годишната конференция на партията не успя, но много консерватори остават недоволни от дейността й (като премиер) и разговорите за процедура за избор на лидер не стихват.\r\n\t \r\n\tПрезумпцията за слабост на правителството е толкова натрапчива, че всеки ден се чуват спекулации кой ще наследи Мей като премиер. Най-много залагания има за Майкъл Гоув - министърът на околната среда и бивш журналист - умен и експедитивен привърженик на Брекзита, който обаче ще наследи същите мъчителни проблеми, с които Мей е принудена да се бори.\r\n\t \r\n\tАко консерваторите изгубят крехкото си мнозинство в Камарата на общините при един вот на недоверие, ще последват нови избори, в които анкетите дават предимство на предвожданата от крайната левица Лейбъристка партия. Тогава страната ще се окаже още по-дълбоко разделена отпреди.\r\n\t\r\n\tТова е варварското управление, иначе известно като демокрация. Десетки милиони хора в демократичния свят живеят в несигурност, със стагниращи доходи или в страх от масова имиграция, а понякога и при наличието на всичко това. Те са избрали да дадат гласовете си за варвари, защото цивилизованите хора, според тях, са нехаели или най-малкото не са реагирали (на тежненията им).\r\n\t \r\n\tМакар последствията от това да са дълбоко неприятни или дори опасни, правилата, по които живеят страните, предлагащи политически избор, изискват уважение към тези гласове. Остава и надеждата цивилизоваността да се наложи, дори сред варварите.", "date": "2017.11.13", "title": "Кашата във Великобритания надхвърля проблемите около Брекзита"}
{"url": "http://www.mediapool.bg/nad-2000-dushi-na-kasting-za-realna-promyana-na-politicheskoto-statukvo-pri-slavi-trifonov-news271745.html", "text": "Над 2000 души са декларирали желание, че искат да участват в \"реална промяна на политическото статукво и начина, по който избираме и контролираме политиците в България\". Това съобщи в понеделник с писмо до медиите шоуменът Слави Трифонов.  Той допълва, че процесът не е завършил и  продължава. \"Защото всеки, който има желание, качества и възможности, би могъл да се включи\".\r\n\tТой посочва, че желание да станат политици са изявили българи, завършили престижни университети не само в страната, но и \"Йейл\", \"Харвард\" и \"Кеймбридж\", хора с успешен бизнес по света и българи от целия обществен, политически, професионален и културен живот.\r\n\tТрифонов добавя, че се е свързал с българи, постигнали \"безусловни успехи\" навсякъде по света, които ще провеждат заедно с него събеседванията с кандидат-политиците.\r\n\t\"Българи, преподаватели в най-престижните университети в света. Българи, успели в различни аспекти и сфери на световния бизнес. Защото, уважаеми съграждани, има такива българи. Ние проведохме разговори с много от тях и за наше голямо удовлетворение, имаме подкрепата на голяма част от тях. Така че събеседването с хората, които ще ви представим, ще бъде проведено от мен и от такива българи, които са успели навсякъде по света\", допълва Трифонов. \r\n\tТемите, по които ще проведе \"интервюто\", са три: Просперитетът на българина и просперитетът на българската нация; Образованието – най-важната част за възхода на нацията; Съдебната система – основен проблем на държавата.\r\n\t\"Така че, уважаеми съграждани, ние продължаваме\", завършва писмото на Слави Трифонов.\r\n\tВ средата на септември телевизионният водещ официално съобщи намеренията си да търси хора, които да се включат в политическа промяна у нас. Малко по-късно той обяви, че набира кандидати за проекта, без да е ясно точно какъв е той. До момента нито Трифонов, нито екипът му са казали дали възнамеряват да се включват в политическия живот с партия или с инициативни комитети по места.", "date": "2017.11.13", "title": "Над 2000 души на кастинг за \"реална промяна на политическото статукво\" при Слави Трифонов"}
{"url": "http://www.mediapool.bg/desetki-migranti-sa-arestuvani-ot-pokriva-na-vlak-v-sofiya-news271708.html", "text": "Полицията арестува 29 незаконни мигранти, които са се качили върху покрива на товарен влак, отпътуващ от централната гара в София. Акцията на МВР в нощта на неделя срещу понеделник блокира гарата за няколко  часа.\r\n\tСред задържаните има шест деца, останалите са 14 жени и деветима мъже.\r\n\tПо първоначални данни мигрантите са от сирийски произход, но не са носили документи за самоличност. Хората са открити в товарен вагон, който е запечатан, но отгоре брезентът е бил срязан. Акцията е след сигнал, подаден към 20 ч. на номер 112.\r\n\tС цел избягването на инциденти, за да не се образува волтова дъга, за известно време е било спряно електричеството по контактната мрежа. Това предизвика закъснение на влаковете от близо два часа.\r\n\tБежанците не са оказали никаква съпротива по време на ареста и в момента се намират в полицията за разпит. Тепърва ще се установява и дали са преминали нелегално границата, или имат статут у нас, но са искали да напуснат страната.", "date": "2017.11.13", "title": "Десетки мигранти са арестувани от покрива на влак в София"}
{"url": "http://www.mediapool.bg/zhalt-kod-za-silen-vyatar-v-shest-oblasti-news271707.html", "text": "Жълт код за силен вятър е обявен за понеделник за шест области в страната.  Предупреждението е в сила за областите Враца, Ловеч, Габрово, Велико Търново, Русе и Кърджали.\r\n\tКъм вечерта вятърът ще отслабва, в Западна България и ще стихва. Ще бъде топло, с минимални температури предимно между 7 и 12 градуса, максимални - между 15 и 20 градуса.\r\n\tПо Черноморието облачността ще е по-често значителна, но ще е почти без валежи. Ще духа умерен до силен южен вятър, който до вечерта ще отслабва. Максималните температури ще са 16-19 градуса, температурата на морската вода е 13-14 градуса. Вълнението на морето ще е 1-2 бала, на север - до 3.", "date": "2017.11.13", "title": "Жълт код за силен вятър в шест области"}
{"url": "http://www.mediapool.bg/obshtina-bansko-pak-zapochna-ofanziva-za-vtori-lift-news271718.html", "text": "Община Банско отново е в офанзива за промяна на плана за управление на парк \"Пирин\", който да позволи изграждането на нови съоръжения в планината, включително на втори кабинков лифт от курортния град до пистите над него. Срещу проектите за нови съоръжения се обявяват природозащитници, които алармират, че това ще доведе още повече хора в планината, която е част от световното природно наследство на ЮНЕСКО. Сагата, която се точи от години, започва отново преди началото на поредния зимен сезон.\r\n\tНатискът за втори лифт беше подновен от кмета на Банско Георги Икономов и местната организация \"Бъдеще за община Банско\", в която участват и общински съветници. В понеделник кметът внесе в Министерството на околната среда и водите искане за приключване на започнатата през 2013 г. процедура по частично изменение на сега действащия план за управление на Национален парк „Пирин“, съобщиха от местната администрация.\r\n\tПреди повече от четири години, в последните дни от мандата на първия кабинет на Бойко Борисов, когато министър на околната среда беше Нона Караджова, експертният екологичен съвет към ведомството предложи планът за управление на Пирин да бъде частично променен. Измененията трябваше да засегнат само ски зоната, която според ведомството е 2.5% от площта на парка, и да позволят изграждането на нови писти и втори кабинков лифт.\r\n\tПреди процедирането на промените общината трябваше да изработи стратегия за развитие на курорта, която да дава прогнози за очаквания брой на туристите и визия за развитието на града, в който през последните десетилетия се строи безразборно и без общ устройствен план. Преди компромисното решение на екоминистерството отново имаше протести с искане за втори лифт, в които се включиха тогавашният вътрешен министър Цветан Цветанов и Цецка Цачева, която в онзи момент беше председател на Народното събрание.\r\n\tДосега обаче това предложение на екологичния съвет остава само на хартия. Междувременно беше изработен нов план за управление на \"Пирин\", тъй като старият изтече. Новият документ обаче беше атакуван в съда и делата още не са приключили. От община Банско смятат, че съдебните процедури ще отнемат години и затова настояват да се придвижи проектът от 2013 г.\n\n\r\n\t\"Явните атаки срещу построяването на втори кабинков лифт не издържат на никакви разумни доводи и навеждат на мисълта, че става дума за обслужване на чужди интереси!\", пише в съобщението на общината.\r\n\tВ същото време местното сдружение \"Бъдеще за община Банско\", което има свои представители и в общинския съвет, организира протест с искане за втори кабинков лифт по-късно в понеделник. Протестиращите се събраха на пътя към Банско и го блокираха за кратко. Те смятат, че единствената въжена линия няма капацитет да обслужва туристите в зимния курорт. По думите на кмета Георги Икономов нямало законова пречка за изграждането на съоръжението.\r\n\tПротестът е насочен срещу опитите на няколко природозащитни организации да стопират приемането на новия план за управление на Национален парк \"Пирин\" , който регламентира процеса по реализация на инвестиционни проекти при спазване на европейското и национално екологично законодателство, пише в съобщението на организаторите. Според тях курортът е популярен в целия свят и се нуждае от втори лифт, за да може да приема още повече туристи.\r\n\t\"С протеста искаме да напомним, че проблем има и ако не се реши в най-кратки срокове, Банско като курорт губи. Това е абсолютна антиреклама за страната ни\", каза Икономов пред Нова телевизия.\r\n\tЕкологът Андрей Ковачев заяви пред бТВ, че на хартия няма никакъв проект за втори лифт. По думите му капацитетът на лифта е 400 души на час. Според него може да се пуснат допълнителни автобуси, които да карат туристите до пистите. Ковачев каза още, че застрояването в Банско е по-големият проблем. Тезата на природозащитниците е, че безразборното строителство е довело да дисбаланс между капацитета на лифта и броя на туристите, които го ползват. Те смятат, че построяването на втори лифт ще увеличи допълнително  хората в планината, което ще доведе до искане за изграждане на още ски съоръжения в природния парк. Пистите и лифтът се стопанисват от фирмата \"Юлен\", свързана със собствениците на Първа инвестиционна банка Цеко Минев и Ивайло Мутафчиев.", "date": "2017.11.13", "title": "Община Банско пак започна офанзива за втори лифт"}
{"url": "http://www.mediapool.bg/vodstroi-98-shte-rekonstruira-park-ayazmoto-v-stara-zagora-za-7-mln-lv-news271747.html", "text": "\"Водстрой 98\" ще направи реконструкцията на парк \"Митрополит Методий Кусев\", известен като \"Аязмото\", в Стара Загора за 7 млн. лв. с ДДС, съобщиха от общината.\r\n\tСимволичната първа копка ще бъде направена в сряда. Финансирането е осигурено от оперативна програма \"Региони в растеж\".\r\n\tСрокът за завършване на предвидените строително-монтажни работи е 270 календарни дни.\r\n\t\r\n\tПаркът е създаден през 1895 година от митрополит Методий Кусев и първоначално е носел името \"Св. княз Борис-Михаил\", защото според легендата на това място княз Борис приема христянството.\n\n\r\n\tПрез годините паркът е имал различни имена – \"Ленин\" по времето на социализма, а след промените е наречен на създателя му, но за повечето българи е известен като „Аязмото“.\r\n\tОбщата му площ е около 320 хектара, от които 60 хектара притежават статут на паметник на градинското и парково изкуство с категория \"национално значение\".\r\n\tПаспортизирани са 2800 дървета, основно около алеите, отбелязани са и дърветата с особен статут. В парка растат редки и уникални растителни видове, някои от които са лично засадени от митрополит Методий.\r\n\tОт общината обещават, че няма да се изграждат паркинги, подлези и надлези, прокопаване на тунели, ново обемно строителство и разполагане на временни постройки и павилиони в границите на парка, обявен за паметник на културата. Няма да се допускат и временни атракционни съоръжения, както и надстрояване, пристрояване на съществуващи сгради в границите на паметника на културата.\r\n\tЩе бъде допуснато единствено възстановяване на изчезнали елементи на композицията на градината, което се базира на автентични материали – планове, снимки и други подобни.\r\n\t\r\n\tОсновните дейности предвиждат възстановяване и реконструкция на входното пространство около фонтана \"Жабките\", шадраваните и настилките по централната алея.\r\n\tРемонт ще бъде направен и на малкото \"Аязмо\", Алековия кът, детската площадка под летния театър, пространството около параклиса и фонтана, игрищата с околното пространство, детската площадка по западната алея и перголата с розите.\r\n\tПредвижда се да бъде направена въжена градина на поляната под Кривите огледала, нова спортна площадка под \"Хижата\" с кът с велоатракции и боулдъри, оформяне на места и поляни за пикник, заслони, както и на тоалетни към съществуващите сгради.\r\n\tЩе бъде поставена и нова паркова мебел, създадена специално за парка. Ще се подмени осветлението и ще се монтира система за видеонаблюдение.\r\n\tПри ремонта ще се използват само автентични материали – каменни цепени плочи, гранитни павета и бордюри, обещават от общината.\r\n\t\r\n\tЩе бъдат създадени зелени маршрути, основно по направленията с екзотични и вековни дървета и екопътеки, които ще водят до характерни места и гледки в парка.\r\n\tЩе бъде създадена система от велоалеи и достъпен маршрут за хора с увреждания.\r\n\tС цел запазване духа на парковата среда се предвижда възстановяване и обогатяване на дендрологичния състав в парка чрез подмяна на компрометираните видове.\r\n\tРедиците от кипариси по западната алея поетапно ще бъдат подменени, поради достигане на пределна възраст.\r\n\tЕкземплярите от Източната туя ще бъдат попълнени с Кълбовидна туя с по-ниска и по-широка корона.\r\n\tЩе бъдат възстановени и характерни групи композиции от първоначалната визия на парковото пространство – саксиите с палмите по стълбите по главната алея, малко по-късно изградения розариум около шадравана с жабките, перголата с розите, пространството около паметниците и др.\r\n\t\r\n\tЩе се създадат и нови тематични пространства като \"Пътеката под кипарисите\" - разположена западно от източната обходна алея, \"Поляната с Кедрите\", \"Поляната с Алепския бор\" и др.\r\n\tНа поляната с Атлаския кедър, разположена западно от игрищата за бадминтон (бившия разсадник), се намират най-интересните видове в парка – Pinus maritimа, Pinus ponderosa, Gimnocladus, Ginkgo biloba, Pinus halepensiis Brutia, Abies pinsapo и др. След провеждане на необходимите фитосанитарни мероприятия пространството ще се превърне в Експозиционна поляна.", "date": "2017.11.13", "title": "\"Водстрой 98\" ще реконструира парк \"Аязмото\" в Стара Загора за 7 млн. лв."}
{"url": "http://www.mediapool.bg/tsvetanov-prezidentat-radev-ne-e-zhelan-na-evropeiskata-stsena-news271710.html", "text": "\"Президентът усеща, че не е така желан на европейската сцена. Това води до завист, която е недопустима за държавник. Отдавам действията му на това, че не е този фактор, който е очаквал да бъде\", коментира в понеделник заместник-председателят на ГЕРБ Цветан Цветанов.\r\n\tЗа поредната атака на Цветанов по президента беше използвана тезата на Румен Радев, че в момента България няма стратегически цели, след като страната е станала член на ЕС и НАТО. Преди два дни Цветанов призова президентът и опозицията да подкрепят “централния нападател Бойко Борисов“.\r\n\tВторият човек в ГЕРБ разкритикува Румен Радев, че не е взел отношение след изказването на депутата от БСП Иво Христов за \"80-те процента дебилни\" сред българското население. Бившият вътрешен министър напомни, че проф. Христов е бил част от инициативния комитет, който издигна Радев на изборите за държавен глава.\r\n\tЦветанов допълни, че реакция от президента не е имало и след предложението на депутата от БСП Александър Паунов да се направи референдум дали България да продължи да бъде част от Европейския съюз. Според Цветанов някой се опитва да отклони страната от европейския ѝ път.\r\n\tЦветанов каза, че Иво Христов е в противоречие със себе си в последните 20 години, след като е бил е в младежкото СДС и е бил част от правния отдел в парламента, който е подкрепил приватизацията.\n\n\r\n\t\"Нещата са сериозни. Много за тези, които се облагодетелстваха и след това станаха морални съдници. Трябва да са ясни виновните лица за случилото се по време на прехода\", допълни Цветанов и настоя БСП да подкрепи идеята на ГЕРБ за увеличаване на давността за наказателно преследване на престъпленията при приватизационните сделки.\r\n\tПопитан кои са хората в парламента, замесени в наркотрафик, Цветанов си призна, че не знае. Преди ден премиерът Бойко Борисов каза, че сред депутатите има такива хора, но не разкри кои са те.", "date": "2017.11.13", "title": "Цветанов: Президентът Радев не е желан на европейската сцена"}
{"url": "http://www.mediapool.bg/obshtina-harmanli-gubi-dela-za-nad-polovin-milion-leva-zaradi-tragediyata-v-biser-news271709.html", "text": "Пострадалите при наводнението в с. Бисер започнаха да печелят дела срещу община Харманли – двамадуши вече са получили обезщетения от общо 570 хил. лв. на първа инстанция. Става дума за мъже, загубили родителите ззради наводнението, съобщава вестник “Сега“.\r\n\tОще около 30 дела, заведени от близките на пострадалите, са висящи.\r\n\tХасковското село Бисер беше пометено на 6 февруари 2012 г., когато се скъса стената на язовир. Осем души се удавиха, а приливната вълна повреди повечето постройки в селото и унищожи покъщнината. Исковете на пострадалите и наследниците на загиналите са срещу Министерството на отбраната и общината в Харманли, между които тече спор за собствеността на съоръжението.\r\n\tПо едното дело съдът е присъдил 350 хил. лв. обезщетение, като искът на пострадалите е уважен изцяло. Община Харманли трябва да плати още 14 хил. лв. държавна такса, 450 лв. разноски и 10 236 лв. на адвоката на ищеца.\r\n\tИскът е заведен от сина на загинали съпрузи. В него се разказва как родителите му за последно са видени в двора на къщата им малко преди водата да залее селото. Загиналото семейство е живеело на 80 м от реката. Водата е стигнала до имота им за 10 минути и е била 2 м висока. Вълната ги отнесла през оградата на съседния двор на 300 м от тяхната къща, където били открити мъртви след няколко дни. Синът им се включил в издирването и сам ги изровил изпод останките от разрушени къщи и сняг.\r\n\tВ съдебното решение се казва, че при спор за собственост, какъвто има между общината и МО, областният управител е длъжен да следи за проблеми с язовира. Отговорността на областния управител обаче не изключва отговорността на действителния собственик на съоръжението, а двете институции отговарят солидарно за причинените вреди. По делото са събрани много доказателства, че тежкото състояние на язовира и стената му са били известни на общината години преди трагедията. През 2010 г. и няколко месеца преди инцидента по назначена от общината проверка отново са констатирани запушване на преливника, нередности в работата на изпускателя, пропадане на язовирната стена и деформация в короната й. В общината са били наясно с опасността от разрушаване на стената. \"Всичко обаче е било документирано единствено на хартия и не са били предприети никакви мерки за предотвратяване на бедствието\", пише в решението на съда.\r\n\tБездействието на общината е продължило и след наводнението. Служителите й единствено са наблюдавали настъпващото бедствие. Предприетите мерки за евакуация са неадекватни и хаотични. Не се установява общината да е осигурила практическото приложение на аварийния си план, нито да е обезпечила прилагането на мерките, предвидени в Закона за защита от бедствия.\r\n\tТехническата експертиза е показала, че язовирът изобщо не е поддържан. Ако стената му беше издържала, той е щял да поеме падналия дъжд. След скъсването й обаче наводнението на селото е било неизбежно.\r\n\tРешението по другото дело е от август. И с него син на загинали при наводнението съпрузи е осъдил общината. Тук са присъдени 220 хил. лв. от претендираните 520 хил. лв. Родителите на ищеца са застигнати от приливната вълна на моста след язовира, докато пътували за работа в Харманли. Експертизите установяват, че причина за скъсването на язовирната стена е изключително лошото й техническо състояние и липсата на данни за каквато и да е поддръжка. Съдия Василев преценява, че справедливото обезщетение за претърпените вреди е по 120 хил. лв. за загубата на всеки от родителите. Тъй като с решение на кабинета на мъжа са отпуснати 20 хил. лв., съдът ги приспада и определя обезщетение от по 110 хил. лв. на човек.\r\n\tИ двете решения не са окончателни и могат да се атакуват пред Софийския апелативен съд.\r\n\tВсички дела на пострадалите от наводнението са заведени от един и същ шуменски адвокат. Той представлява и пострадалите от Хитрино, които водят също дела за милиони.\r\n\tДни след като изтекоха петте години, в които хората можеха да завеждат граждански дела за обезщетения, прокуратурата повдигна обвинение на Ирена Узунова - бивш областен управител на Хасково. На 19 юли обвинителният акт срещу нея беше внесен в районния съд в Харманли, но в началото на октомври съдът го върна на прокуратурата заради пропуски.", "date": "2017.11.13", "title": "Община Харманли губи дела за над половин милион лева заради трагедията в Бисер"}
{"url": "http://www.mediapool.bg/raztsafnalite-amerikanski-biznes-interesi-v-kuba-uvyahvat-pri-tramp-news271712.html", "text": "Разведряването при Обама откри възможности за американските компании в Куба. Втвърдяването на политиката на САЩ при Тръмп заплашва да ги провали. \r\n\t \r\n\tСкупчени в отдалечен ъгъл на павилион, само 13 американски компании участват в големия търговски панаир в Куба тази година - признак за това как интересът на фирмите да правят бизнес на острова е намалял през първата година от президентството на Доналд Тръмп.\r\n\t \r\n\tМиналата година, на фона на ентусиазма след разведряването на двустранните отношения, договорено през 2014 г. от бившия американски президент Барак Обама и кубинския лидер Раул Кастро, 33 американски компании се представиха на изложението - най-важното събитие в бизнес календара на Куба.\n\n\r\n\t \r\n\tНастроението бе доста различно на тазгодишното издание на панаира, който се състоя миналата седмица в Хавана. Докато Китай участва с рекорден брой компании, а над 150 испански компании изпълниха пет павилиона, шепата американски бизнесмени бяха унили.\r\n\t \r\n\t\"Никога не съм виждал (американския павилион) безлюден\", каза Джей Брикман, вицепрезидент на компанията от Флорида за морски превози Crowley Maritime Corp. Той посещава панаира от 15 години. \"Хората наистина бяха обезсърчени и чувстват, че може би трябва да инвестират времето си на друго място.\"\r\n\t \r\n\tАмерикански компании се втурнаха към Куба след разведряването, борейки се за утвърждаване на един отварящ се пазар с 11 милиона потребители.\r\n\t \r\n\tБлагодарение на свързаните с пътуванията изключения от ембаргото американски авиокомпании възстановиха редовните полети до Куба. Starwood Hotels, филиал на Marriott International Inc, пое управлението на кубински хотел, а Carnival Cruise Line от Флорида включи Куба в своите маршрути.\r\n\t \r\n\tВлошаващите се отношения между САЩ и Куба, наред с все по-ясното осъзнаване на трудностите да се прави бизнес на острова, обаче сложиха спирачка на този процес. През юни Тръмп нареди по-строги търговски и транспортни ограничения, включително забрана на бизнеса с кубинските военни, които контролират големи части от националната икономика. Регулациите бяха представени в сряда.\r\n\t \r\n\t\"Това е огромна крачка назад\", коментира бившият американски министър на търговията Карлос Гутиерес, който е роден в Куба, а сега е ръководител на Американско-кубинския бизнес съвет. \"А бяхме постигнали толкова голям напредък\", не крие разочарованието си той.\r\n\t \r\n\tПродължаващата дипломатическа криза заради твърденията за атаки срещу американски дипломати в Хавана прави настроението още по-мрачно.\r\n\t \r\n\tСписанието \"Куба трейд\", излизащо в Маями, стана от месечно двумесечно, аргументирайки се с влошаването на бизнес средата при Тръмп. От юни бяха отменени няколко конференции в Съединените щати за правене на бизнес в Куба, включително селскостопански форум в Чикаго. \r\n\t \r\n\tСлед разведряването при Обама американските фермери се надяваха на приемането на закон, който да им позволи достъп до кредитиране с цел да изнасят за Куба. Тръмп обаче даде ясно да се разбере, че няма да смекчи, камо ли да вдигне, ембаргото.\r\n\t \r\n\t\"Необходимо е първо да махнем дипломатическия въпрос от масата\", заяви комисарят на щата Луизиана за селското стопанство Майк Стрейн, допълвайки, че американският износ на храни за Куба може да достигне общо 1 милиард долара, ако отношенията се нормализират.\r\n\t \r\n\t\r\n\t \r\n\tОще преди Тръмп да встъпи в длъжност като президент на САЩ, интересът частично се изпари, тъй като компаниите осъзнаха, че правенето на бизнес в Куба е трудно заради бюрокрацията, недостига на конвертируема валута, лошите телекомуникации и трудовите ограничения.\r\n\t \r\n\tКомпанията за онлайн плащания PayPal Holdings Inc включи своя главен изпълнителен директор в делегацията на Обама при историческото посещение в Куба през март 2016 година. Тя бе заинтересована нейната услуга за трансфер на пари Xoom да стане достъпна в Куба, но каза, че оперативните предизвикателства са прекалено големи.\r\n\t \r\n\t\"Когато бъдем в състояние да осигурим скоростта, удобството и сигурността, които нашите потребители са свикнали да очакват от Xoom, ще започнем (да я предлагаме) в Куба\", заяви говорителка на PayPal за Ройтерс.\r\n\t \r\n\tНякои компании обаче постигнаха напредък. След като получи всички необходими лицензи при Обама, пуерториканският разпространител на американския производител на тежка техника Caterpillar Inc се споразумя миналата седмица да отвори разпределителен център в кубинската специална зона за развитие Mariel.\r\n\t \r\n\tБъдещи сделки с Mariel, която се отличава с данъчни и митнически отстъпки, няма да са възможни, тъй като тя е включена в публикувания в сряда списък с общо 180 държавни юридически лица, с които на американците е забранено да правят бизнес.\r\n\t \r\n\t\"Ограничаването на Mariel е особено вредно, тъй като това е най-динамичната и вълнуваща възможност в Куба\", предупреди Джеймс Уилямс, президент на лобистката група Engage Cuba.\r\n\t \r\n\tДипломатическата криза усложни и логистиката на американския бизнес. През септември администрацията на Тръмп изгони 15 кубински дипломати, включително всички онези, които работеха с американски компании.\r\n\t \r\n\tСедмица по-късно председателят на управата на пристанището на Кливланд Даръл Макнеър отишъл в Хавана, за да подпише споразумение с кубинските пристанищни власти. Той каза, че вече разформированият търговски екип на посолството е помогнал за организирането на посещението. \"Съкращенията очевидно ще забавят нещата\", заяви Макнеър.\r\n\t \r\n\t\r\n\t \r\n\tПо-неблагоприятната конюнктура при Тръмп ще отдели зърното от плявата, твърдят обаче някои бизнес консултанти.\r\n\t \r\n\t\"Сериозните играчи, които разбират рисковете, остават в надпреварата\", каза Педро Фрайър, ръководител на международния отдел на базираната в Маями правна фирма Akerman LLP. \r\n\tДжеф Нелсън заяви, че неговата компания Strategic Staffing Solutions, която предоставя на клиентите си ай ти и други услуги, е готова да отдели необходимото време, за да положи основите за бизнес с Куба, предвид потенциала на нейната образованата й работна сила.\r\n\t \r\n\t\"Правенето на бизнес в Куба е много дългосрочен проект\", каза Нелсън, който е посетил страната осем пъти за две години.\r\n\t \r\n\tНякои компании се стремят към сключването на сделки зад закрити врата, за да не загубят позиции пред администрацията на Тръмп, доверяват консултанти. Много изключения от ембаргото от времето на Обама остават в сила. Публикуването на новите регулации поне внесе яснота какво е позволено.\r\n\t \r\n\t\"Компаниите знаят къде се намират и определено все още има възможности\", каза Гутиерес. \"Всеки изминал ден е просто пропусната възможност, като някой друг утвърждава марка и набира популярност сред кубинците.\"", "date": "2017.11.13", "title": "Разцъфналите американски бизнес интереси в Куба увяхват при Тръмп"}
{"url": "http://www.mediapool.bg/kursat-na-bitkoina-se-srina-s-blizo-30-news271713.html", "text": "Курсът на биткойна се срина с 28.89 процента спрямо историческия максимум от 8 ноември и достигна 5650.01 долара, сочат данните на Блумбърг.\r\n\tКриптовалутата достигна максималната си цена от 7882.35 долара на 8 ноември. По оценка на Блумбърг поевтиняването на биткойна е свързано с това, че сега инвеститорите превеждат средства в биткойн кеш (Bitcoin Cash), който от петък поевтиня с 40 процента.\r\n\tБиткойнът е електронно средство за разплащане. Концепцията на системата бе огласена през ноември 2008 година от автора (или авторите) й с псевдоним Сатоши Накамото. Към момента един от основните програмисти, работещи по системата, е американецът Гавин Андресън.\r\n\tПрез май 2016 година австралиецът Крейг Райт заяви, че той е създал системата, но доказателства за това не е представил.\r\n\tВ началото на август тази година криптовалутата се раздели на класически биткойн и биткойн кеш. Това стана заради спор за обновяванията, които трябва да увеличат скоростта на обработка на трансакциите.", "date": "2017.11.13", "title": "Курсът на биткойна се срина с близо 30%"}
{"url": "http://www.mediapool.bg/grazhdani-blokiraha-glavniya-pat-v-pamporovo-sreshtu-zakrivaneto-na-pozharnata-sluzhba-news271714.html", "text": "Хотелиери от Пампорово, собственици на гори и жители на околните села Проглед, Стойките и Широка лъка блокираха главния път, който минава през курорта, в защита на пожарната служба в комплекса.\r\n\tХората недоволстват срещу решението пожарната да бъде закрита от 4 декември. При протестиращите пристигна директорът на пожарната главен комисар Николай Николов, който ги увери, че този сезон пожарната безопасност в курорта ще бъде гарантирана.\r\n\tПротестът бе прекратен, а кметът на Чепеларе и шефът на пожарната заминаха на спешна среща с премиера Бойко Борисов, където ще се търси решение на проблема със закриването на пожарните служби в Боровец и Пампорово.\r\n\tКметът на Чепеларе Славка Чакърова обаче обясни, че блокадата ще продължи през цялата седмица до намиране на решение на проблема.\r\n\tПротестиращите ще затварят пътя по 15 минути на ден и после ще го освобождават.\n\n\r\n\tПожарната служба в курорта обхваща територията на над 9 горовладелски кооперации. Това са над 100 000 декара гора, частни кооперации. Обслужва и 4-5 села. Това са Проглед, Стойките, Широка Лъка, Гела. Тя се грижи и за безопасността на хотелската част, която обхваща над 15 000 легла.\r\n\tТова са хотели, разположени на територията на община Чепеларе и територията на община Смолян, обсерваторията Рожен, кулата \"Снежанка\".", "date": "2017.11.13", "title": "Граждани блокираха главния път в Пампорово срещу закриването на пожарната служба"}
{"url": "http://www.mediapool.bg/zadarzhaniyat-za-vzriveniya-bankomat-v-sapareva-banya-ostava-v-aresta-news271715.html", "text": "Задържаният за взривяването на банкомата в Сапарева баня остава в ареста, реши Районният съд в Дупница.\r\n\tМотивите на съда са, че 34-годишният Господин Динев може да се укрие.\r\n\tСпоред прокуратурата Динев е помагал на групата крадци да взриви банкомата и да открадне 9000 лева, а впоследствие и да се измъкне от местопрестъплението. Динев шофирал лек автомобил, който е осигурявал безпрепятственото придвижване на джипа, в който са били тримата извършители на обира.\r\n\tМВР ангажира стотици полицаи и дронове в спецакцията за залавянето на група, заподозряна в кражбата на пари от банкомати, но до този момент е арестуван само един от четиримата издирвани.\r\n\tКрадците успяха да избягат от полицията след гонка и въпреки организираната мащабна акция по издирването им в гората край село Боснек.\n\n\r\n\tЗа тримата заподозрени е издадена общодържавна заповед за издирването им. МВР умолява гражданите, които имат информация за тях, да сигнализират на телефон 112 или в най-близкото районно управление.", "date": "2017.11.13", "title": "Задържаният за взривения банкомат в Сапарева баня остава в ареста"}
{"url": "http://www.mediapool.bg/naprezhenie-mezhdu-polsha-i-ukraina-noseshti-belezi-ot-bolezneno-minalo-news271716.html", "text": "Студен полъх нахлу в отношенията между Полша и Украйна. Сближени от общите тревоги за сигурността, свързани с Русия, двете страни обаче трудно могат да загърбят болезненото историческо минало, толкова болезнено, че в Полша го наричат \"геноцид\".\r\n\t \r\n\tНасроченото за декември посещение на президента Анджей Дуда в Украйна не бе потвърдено и въпросът \"все още се проучва\" според интервю на държавния глава, поместено в петък от католическия всекидневник \"Наш дженник\".\r\n\t \r\n\tСъщия ден той потвърди пред католическо радио, че Полша подкрепя Украйна в контекста на сепаратисткия конфликт, съответно и европейската политика на санкции срещу Русия.\n\n\r\n\tНо заяви също, че е \"много разтревожен\", тъй като \"някои граждани на Украйна и за нещастие някои представители на украинските власти отричат историческата истина\" за отношенията между двете страни в миналото.\r\n\t \r\n\t\r\n\t \r\n\tТова бе намек за действията на украинската власт, която според полските медии спъва ексхумацията на поляците, станали жертви на кланетата във Волин.\r\n\t \r\n\tПолша упреква Украйна, че не е осъдила изрично масовите убийства, дело на украинските националисти от въстаническата армия УПА, от чиито ръце са загинали през 1943 г. най-малко 50 000 души от полското малцинство във Волин - източен регион на полската държава в границите преди 1939 г. Според Полша става дума за \"геноцид\" - термин, използван в резолюция на парламента от 2016 г.\r\n\tПолската съпротива е предприела там наказателни акции, но в доста по-ограничен мащаб. Според украински историци обаче това е достатъчно, за да се третират еднакво действията на двете страни, и оправдава липсата на извинения от страна на Киев. Президентът Петро Порошенко изрече неведнъж фразата \"прощаваме и молим за прошка\", а през юни 2016 г. положи венец във Варшава пред паметника на поляците, загинали във Волин.\r\n\t \r\n\tВаршава следи освен това със силно безпокойство как днешна Украйна тачи паметта на ръководителя на УПА Степан Бандера, сражавал се за кратко с нацистка Германия, но и сътрудничел с райха.\r\n\tИзслушан в парламента в четвъртък вечерта, полският зам.-министър на външните работи Бартош Чихоцки упрекна Киев, че взема \"решения, поставящи под въпрос декларацията за стратегическо партньорство\".\r\n\t \r\n\tТази декларация бе подписана в Киев от тогавашните президенти Лех Качински и Виктор Юшченко през 2007 г., когато двустранните отношения бяха в подем след победата на \"оранжевата революция\" в Украйна.\r\n\t \r\n\tРеволюция, която между другото доведе до масивна миграция на украински работници към Полша. Броят им наближава един милион и може да нарасне още повече, защото те се интегрират безпроблемно в полското общество, нуждаещо се от работна сила.\r\n\t \r\n\t\r\n\t \r\n\tСпоред медии, близки до полските консерватори, последните са особено впечатлени от изявленията на Володимир Вятрович, директор на украинския Институт за национална памет - изследователски център, финансиран от правителството.\r\n\t \r\n\tПо думите им историкът е заявил във Фейсбук, че с плочите, монтирани върху гроба на Незнайния воин във Варшава в знак на почит към полските войници, паднали в битки с УПА, \"се отдават държавни почести на чекисти\", с други думи - на комунистическата политическа полиция.\r\n\t \r\n\tВ очите на полските патриоти подобно уподобяване е тежка обида. \r\n\t \r\n\tПолският всекидневник \"Дженник газета правна\" заяви в четвъртък, че Полша е забранила на Вятрович да влиза в страната, но полското външно министерство не потвърди, нито отрече тази информация. Запитан от журналисти в Киев, Вятрович каза само, че не е информиран за такова решение и в близко време не се кани да пътува в Полша.\r\n\t \r\n\t\"Украйна няма намерение да политизира историческото минало на полско-украинските връзки и ще положи усилия да запази конструктивния си подход\", заяви в петък за АФП говорителката на украинската дипломация Мариана Бетса. \"Украйна е стратегически партньор на Полша\", изтъкна тя.", "date": "2017.11.13", "title": "Напрежение между Полша и Украйна,  носещи белези  от болезнено минало"}
{"url": "http://www.mediapool.bg/nad-30-000-mladezhi-sa-zapochnali-rabota-chrez-byurata-po-truda-tazi-godina-news271717.html", "text": "Близо 31 300 младежи до 29 години са започнали работа чрез посредничеството на Агенцията по заетостта от началото на годината до септември. Това е сериозен ръст спрямо 2016 година, когато за цялата година 40 269 са започнали работа чрез бюрата по труда. Това отчете в понеделник министърът на труда и социалната политика Бисер Петков при откриването на конференция на тема \"Образование, трудов пазар и бизнес“ в Русе.\r\n\tПетков посочи, че постигането на баланс между търсенето и предлагането на работна сила в днешния глобализиран и високотехнологичен свят е трудна задача, за чието решаване са необходими съвместни усилия от образованието, бизнеса и институциите на пазара на труда.\r\n\tВ условията на ниска безработица и едва около 4 000 безработни млади висшисти е особено важно всеки дипломиран специалист да бъде насочен бързо към подходящо работно място. За изпълнението на тази цел политиката по заетостта прилага разнообразни инструменти – индивидуализирани услуги, платени стажове, обучения по ключови компетентности, каза Петков.\r\n\tТой посочи, че България изпълнява успешно Европейската гаранция за младежта, която осигурява на младите хора разнообразни възможности за обучение, заетост, получаване на първи опит, трудови навици и социална интеграция. Всяка година в Националния план за действие по заетостта се заделят средства за обучение и субсидирана заетост на безработни младежи. Успешно се прилага програма \"Старт на кариерата\" за работа в държавната, областната и общинската администрация, каза Петков.\r\n\tТой допълни, че хиляди млади хора могат да започнат стажове или работа по схемите \"Младежка заетост“, \"Обучение и заетост на младите хора“, \"Готови за работа“, по които възнагражденията им се субсидират по оперативна програма \"Развитие на човешките ресурси“. Данните показват, че през първите девет месеца на 2017 г. 6896 младежи са започнали работа с европейско финансиране. За цялата минала година техният брой е 19 064.\n\n\r\n\tПетков добави, че Министерството на труда и социалната политика е разработило прогнози за развитието на пазара на труда в България до 2030 г., които подпомагат системата на образованието при определяне на приема на ученици и студенти, както и другите институции при разработване на секторни политики.", "date": "2017.11.13", "title": "Над 30 000 младежи са започнали работа чрез бюрата по труда тази година"}
{"url": "http://www.mediapool.bg/stotitsi-zhertvi-i-hilyadi-raneni-pri-zemetresenie-na-granitsata-mezhdu-iran-i-irak-news271706.html", "text": "Стотици загинаха, а най-малко 3 хиляди са ранени при земетресението с магнитуд 7.3, което разтърси в неделя Североизточен Ирак и гранични райони в Иран и Турция, съобщиха световните агенции.\r\n\t \r\n\tБроят на жертвите непрекъснато расте. Само загиналите в иранската провинция Керманшахпо край границата с Ирак засега са 328 души. Ранените са над 2500. \r\n\t \r\n\tВ провинцията е обявен тридневен траур, съобщи изданието \"Мехр нюз\".\n\n\r\n\t \r\n\tВърховният лидер на Иран аятолах Али Хаменей разпореди на правителството и въоръжените сили да мобилизират всички свои средства, за да подпомогнат хората. Според официалната агенция ИРНА трийсетина екипи спасители от Червения полумесец са изпратени в Западен Иран.\r\n\t \r\n\tВ пострадалите ирански райони започнаха работа полеви болници, където хората, прекарали нощта под открито небе, освен медицинска помощ получават и храна, вода, топли дрехи и горива.\r\n\t \r\n\tРаздават се палатки, одеяла, някои нуждаещи са настанени във временни жилища. Вече са възстановени прекъснатите съобщителни връзки и електроснабдяването, а местните власти обещават до часове да осигурят и възможност за движение по автомагистралите.\r\n\t \r\n\tНе са причинени щети на стратегически обекти като петролно-газови съоръжения, летищата работят в нормален режим.\r\n\t \r\n\tМестните власти в Ирак, където е бил епицентърът на труса, съобщиха засега за шестима загинали в провинция Сулеймания, Иракски Кюрдистан. \r\n\t \r\n\tВ Багдад основният трус бе усетен за около 20 секунди, съобщиха журналисти от АФП. \r\n\t \r\n\tИракските власти очакват броят на жертвите да расте, тъй като спасителите бавно стигат до някои труднодостъпни райони. Държавните медии заявиха, че ситуацията в пострадалите зони е под контрол, и призоваха населението да запази спокойствие. \r\n\t \r\n\tВ Турция засега не са регистрирани нито жертви, нито щети. Жителите на град Диарбекир излезли за кратко от домовете си по време на земетресението.\r\n\t \r\n\tПо данни на американския Геофизичен институт трусът е станал на дълбочина 25 км, на трийсетина километра югозападно от град Халабджа, в планинска зона на иракската провинция Сулеймания.\r\n\t \r\n\tСпоред метеорологичната служба на Ирак земетресението е усетено в големи части на страната, включително в столицата Багдад.\r\n\t \r\n\tВърховната представителка на ЕС по външната политика и сигурността Федерика Могерини каза, че Евросъюзът е готов да окаже помощ на Иран и Ирак. \r\n\t \r\n\t\"Ликвидацията на последствията от толкова силно стихийно бедствие е много сложна задача и ЕС е готов да окаже съдействие на тези страни\", каза тя в Брюксел, където пристигна за срещата на външните и военните министри от ЕС.\r\n\t \r\n\tГенералният секретар на ООН Антониу Гутериш също предложи помощ на Иран и Ирак за ликвидиране на последиците от земетресението.", "date": "2017.11.13", "title": "Стотици жертви и хиляди ранени при земетресение на границата между Иран и Ирак"}
{"url": "http://www.mediapool.bg/saad-hariri-zayavi-che-e-svoboden-v-sauditska-arabiya-i-skoro-shte-se-varne-v-livan-news271719.html", "text": "Подалият оставка ливански премиер Саад Харири увери, че скоро ще се върне в Ливан и че е свободен в Саудитска Арабия, където се намира сега. Той заяви това в интервю за близката до неговата партия ливанска телевизия Фючър, цитирано от Франс прес.\r\n\t \r\n\t\"Тук съм свободен. Ако утре поискам да пътувам, мога да пътувам\", каза Харири в това свое първо публично изявление от изненадващата му оставка на 4 ноември.\r\n\t \r\n\t\"Ще се прибера в Ливан съвсем скоро, за да задвижа необходимите конституционни процедури\", уточни той, имайки предвид оставката си.\r\n\t \r\n\tПрезидентът на Ливан Мишел Аун все още не е приел оставката на Харири и казва, че иска да се срещне с него, за да я обсъдят.\r\n\t \r\n\tПо-рано в неделя Аун заяви, че свободата на Харири в Саудитска Арабия е ограничена, а в петък лидерът на ливанското движение Хизбула Хасан Насралла обвини Саудитска Арабия, че държи в плен Харири, който има двойно ливанско и саудитско гражданство.\r\n\t \n\n\r\n\tХарири заяви в интервюто, че Саудитска Арабия иска Ливан да е неутрален в регионалните конфликти, а не да заема страната на Иран, предаде Асошиейтед прес.\r\n\t \r\n\tХарири посочи, че може да оттегли оставката си, ако движението Хизбула се ангажира да запази неутралитет в регионалните конфликти.\r\n\t \r\n\tДвижението Хизбула е изпратило хиляди свои бойци в съседна Сирия в подкрепа на войските на сирийския президент Башар Асад.\r\n\t \r\n\tХарири заяви, че правителството на националното единство, което той е съставил преди една година, е трябвало да спазва договорка да не се меси в регионални въпроси. Той заяви, че движението Хизбула, което участва в управлението, не е спазило този ангажимент.\r\n\t \r\n\tХарири увери, че оставката му е станала по негово решение, отричайки съобщенията, че е бил принуден да напусне поста.\r\n\t \r\n\tХарири заяви, че оставката му е имала за цел да предизвика \"положителен шок\" в Ливан и заяви, че влиянието на Иран в страната му вреди на отношенията на Ливан с други арабски страни.\r\n\t \r\n\t\"Не може само аз да правя отстъпки, а другите да правят каквото си искат\", заяви Харири.", "date": "2017.11.13", "title": "Саад Харири заяви, че е свободен в Саудитска Арабия и скоро ще се върне в Ливан"}
{"url": "http://www.mediapool.bg/ep-shte-obsadi-sastoyanieto-na-varhovenstvoto-na-zakona-v-polsha-i-v-malta-news271720.html", "text": "Европейският парламент ще обсъди тази седмица на сесията си в Страсбург състоянието на върховенството на закона в Полша и в Малта.\r\n\t \r\n\tУтре евродепутатите ще разискват темата за Малта, месец след атентата срещу журналиста Дафне Галиция. В сряда ЕП ще приеме резолюция, свързана с нарастващите опасения, че свободите в Малта са ограничени.\r\n\t \r\n\tВ същия ден ЕП ще отчете напредъка в диалога между ЕС и полското правителство. Европейската комисия предприе наказателна процедура срещу Варшава по правилата за нарушаване на върховенството на закона. Тази процедура може да завърши с предложение Полша да остане без право на глас в Съвета на ЕС.\r\n\t \r\n\tСъщо в сряда евродепутатите ще гласуват назначаването на седем членове на Европейската сметна палата, сред които и предложената за втори мандат представителка на България Илиана Иванова.\r\n\t \n\n\r\n\tВ същия ден ще бъде приета резолюция, в която се настоява за утвърждаването на доверителен фонд за Украйна, Грузия и Молдова. ЕП ще препоръча страните от Източното партньорство, постигнали напредък в европейските реформи, да могат да се присъединят към митническия, енергийния, цифровия съюз или дори Шенгенското пространство, както и да бъдат освободени от тарифите за роуминг към ЕС. Към Източното партньорство се числят Армения, Азербайджан, Беларус, Грузия, Молдова и Украйна.\r\n\t \r\n\tОчаква се ЕП да даде ход на преговорите по предложените промени в Дъблинския регламент. Предвижда се занапред държавата, в която първо пристигат търсещите убежище, да не бъде единствено отговорна за обработването на молбите. Страните от ЕС, които не приемат \"справедлив\" дял кандидати, ще бъдат изправени пред заплахата от намаляване на европейското финансиране.\r\n\t \r\n\tТази вечер ЕП ще обсъди въвеждането на допълнителни задължителни системи за безопасност в новите пътни превозни средства. Евродепутатите одобряват поставянето на системи за управление на скоростта, за спазване на лентата на движение и автоматична спирачна система. Те подкрепят въвеждането на технологиите за разпознаване и помощ на шофьорите при избягването на пешеходци, колоездачи и мотоциклетисти.\r\n\t \r\n\tПри товарните превози евродепутатите ще предложат задължителното поставяне на камери за предно, задно и странично виждане за преодоляване на закритията в мъртвите точки за видимостта. ЕП ще настоява ЕК да приеме нови правила, които забраняват изцяло съдържанието на алкохол в кръвта на всички млади и професионални водачи.", "date": "2017.11.13", "title": "ЕП ще обсъди състоянието на върховенството на закона в Полша и в Малта"}
{"url": "http://www.mediapool.bg/shon-mendes-s-nagradi-na-mtv-za-nai-dobar-izpalnitel-i-nai-dobra-pesen-news271721.html", "text": "Канадският певец Шон Мендес бе отличен на Европейски музикални награди на MTV в категориите най-добър изпълнител и най-добра песен, съобщи Франс прес.\r\n\t \r\n\tЕто списък с победителите в 24-ото издание на наградите:\r\n\t- Най-добър изпълнител: Шон Мендес\r\n\t- Най-добра песен: \"There's Nothing Holdin' Me Back\" на Шон Мендес\r\n\t- Най-добър видеоклип: \"Humble\" на Кендрик Ламар\r\n\t- Най-добър поп изпълнител: Камила Кабело\r\n\t- Победител в категорията електронна музика: Давид Гета\r\n\t- Най-добър рок изпълнител: групата \"Колдплей\"\r\n\t- Най-добър хип-хоп изпълнител: Еминем\r\n\t- Най-добър френски изпълнител: Амир\r\n\t- Най-добър изпълнител на живо: Ед Шийран\r\n\t- Глобална икона: Ю Ту", "date": "2017.11.13", "title": "Шон Мендес с награди на MTV за най-добър изпълнител и най-добра песен"}
{"url": "http://www.mediapool.bg/borut-pahor-specheli-vtori-mandat-kato-prezident-na-sloveniya-news271722.html", "text": "Действащият държавен глава на Словения Борут Пахор спечели втори мандат на вчерашния втори тур на президентските избори срещу бившия комик Марян Шарец, съобщи Асошиейтед прес.\r\n\t \r\n\tПетдесет и четири годишният ветеран в политиката Пахор, известен като \"Краля на Инстаграм\" заради активността си в социалните мрежи, спечели 53 процента от гласовете.\r\n\t \r\n\tСъперникът му, който е настоящ кмет на северния град Камник, получи 47 процента, показват данни на словенската избирателна комисия след предварително преброяване на гласовете.\r\n\t \r\n\tПахор благодари на избирателите и обеща, че ще засили още повече доверието им в демокрацията. Той поздрави опонента си за постигнатия резултат.\r\n\t \n\n\r\n\t\"Ще бъда президент на всички. Ще обединя хората и ще надградя това, което ни сближава\", каза Пахор.\r\n\t \r\n\tТой е едва вторият словенски президент, спечелил втори мандат, откакто страната получи независимост от бивша Югославия през 1991 година.\r\n\t \r\n\tСарец бе известен комедиен актьор, преди да влезе в политиката през 2010 г., когато се кандидатира за кмет на Камник. Той призна поражението си снощи, но каза, че успехът му като относително нов участник в политиката е показал желанието на словенците за промяна.\r\n\t \r\n\t\"Горд съм, че имах възможността да се изправя срещу играч от първа лига. Резултатът ми е добър и говори сам за себе си\", каза той.\r\n\t \r\n\tАнализатори посочиха, че класирането на Сарец за балотажа показва недоволството на словенците от традиционните политици. Критици обвиниха Пахор, че не е заел позиции по важни въпроси, свързани с икономиката, граничния спор с Хърватия и бъдещето на ЕС.\r\n\t \r\n\tПахор и Сарец - и двамата центристи - спориха по време на кампанията за приватизацията на най-голямата банка в Словения и за устройството на антикорупционното ведомство.\r\n\t \r\n\tПрезидентът на Словения няма изпълнителни правомощия, но мнението му по важни въпроси има тежест, отбеляза АП.", "date": "2017.11.13", "title": "Борут Пахор спечели втори мандат като президент на Словения"}
{"url": "http://www.mediapool.bg/novi-protesti-v-rumaniya-sreshtu-pravosadnata-i-danachnata-reforma-news271724.html", "text": "Няколко хиляди румънци отново протестираха в неделя вечер срещу проект за реформа в правосъдната система, който според тях може да възпрепятства борбата срещу корупцията, предаде Франс прес.\r\n\t\r\n\tВ Букурещ около 1000 души, повечето от които младежи, стигнаха до централата на Социалдемократическата партия (СДП), скандирайки \"Крадци\" и \"СДП, червената чума\".\r\n\t \r\n\t\"Не можем да имаме доверие в управниците, те искат да поставят правосъдието под политически контрол\", каза за АФП 42-годишният участник в протеста Юлиян Санду, по професия компютърен специалист.\r\n\t \r\n\tРазглеждан в парламента законопроект предвижда да бъдат намалени правомощията на прокуратурата за борба с корупцията, включително да не може повече да разследва магистрати. Законопроектът предвижда още правосъдното министерство да засили контрола си върху прокурорите.\r\n\t \r\n\tДемонстрантите протестираха и срещу приетата тази седмица от правителството данъчна реформа, оспорвана както от синдикатите, така и от работодателите. Най-спорната точка е прехвърлянето върху служителите на плащаната досега от работодателите част от социалните осигуровки. Според синдикатите това има опасност да доведе до орязване на заплатите в частния сектор до 20 процента.\r\n\t \n\n\r\n\tПротести имаше още в Клуж, Тимишоара и Брашов.", "date": "2017.11.13", "title": "Нови протести в Румъния срещу правосъдната и данъчната реформа"}
{"url": "http://www.mediapool.bg/stotitsi-protestiraha-v-holivud-sreshtu-seksualniya-tormoz-na-rabotnoto-myasto-news271725.html", "text": "Стотици хора се събраха в неделя в Холивуд, за да протестират срещу сексуалния тормоз на работното място, съобщи ДПА.\r\n\t \r\n\tМного от тях носеха червени фланелки с надписи \"#АзСъщо\", а други държаха плакати с лозунги \"Без пазене на тишина, без тайни, без срам\".\r\n\t \r\n\tШествието започна при театър \"Долби\", където от 2002 г. насам се раздават наградите \"Оскар\", и продължи по булевард \"Холивуд\" в Лос Анджелис.\r\n\t \r\n\tТо бе организирано сред серията обвинения срещу високопоставени фигури в развлекателната индустрия от жени и мъже, които твърдят, че са станали жертва на сексуален тормоз от тях.", "date": "2017.11.13", "title": "Стотици протестираха в Холивуд срещу сексуалния тормоз на работното място"}
{"url": "http://www.mediapool.bg/silno-zemetresenie-krai-bregovete-na-kosta-rika-news271726.html", "text": "Земетресение с магнитуд 6,8 бе регистирано снощи край бреговете на Коста Рика, недалеч от столицата Сан Хосе, съобщи Геофизичният институт на САЩ, цитиран от Ройтерс.\r\n\t \r\n\tТо е с епицентър на 71 км югозападно от Сан Хосе на дълбочина 10 км.", "date": "2017.11.13", "title": "Силно земетресение край бреговете на Коста Рика"}
{"url": "http://www.mediapool.bg/frantsuzite-pochitat-pametta-na-zhertvite-na-terora-v-parizh-predi-dve-godini-news271727.html", "text": "Френският президент Еманюел Макрон, придружаван от съпругата си Брижит и в присъствието на своя предшественик Франсоа Оланд, почете в понеделник пред Стад дьо Франс паметта на първата жертва на терористичните нападения в Париж преди две години, отнели живота на 130 души, съобщиха Асошиейтед прес и Франс прес.\r\n\t \r\n\tМакрон и кметът на Сен Дени поставиха венци от червени, бели и сини цветя пред паметната плоча на португалския имигрант Мануел Диас, след което запазиха минута мълчание. Диас беше първата жертва на екстремистите от \"Ислямска държава\", които атакуваха парижки кафенета и концертната зала Батаклан на 13 ноември 2015 г.\r\n\t \r\n\tФрансоа Оланд, който по това време беше президент на Франция, заяви, че е чул експлозията пред стадиона, където гледаше футболен мач, но не избягал, за да не всява паника сред хората. Пред телевизия Франс-2 той изрази убеждение, че това решение \"без съмнение е спасило живота на мнозина\".\r\n\t \r\n\tНа церемонията пред Стад дьо Франс присъстваха министърът на вътрешните работи Жерар Колон и министърът на правосъдието Никол Белубе, както и председателите на Сената и на Националното събрание.\r\n\t \r\n\tДържавният глава и съпругата му след това се отправиха към петте парижки бара и кафенета, които също бяха атакувани от терористите, за подобни церемонии, предаде Франс прес.\r\n\t \n\n\r\n\tОтбелязването на трагичната годишнина ще завърши пред концертната зала Батаклан, където бяха избити 90 души.", "date": "2017.11.13", "title": "Французите почитат паметта на жертвите на терора в Париж преди две години"}
{"url": "http://www.mediapool.bg/grazhdani-vidyaha-problem-v-nedovarshen-remont-v-sofiya-news271728.html", "text": "Гражданската организация \"Спаси София\" отново видя некачествена работа по ремонта на столичния бул. \"Ал. Дондуков\". Според тях проблемът е при прехода между паветата, които бяха наредени в участъка между Министерския съвет и ул. \"Г. С. Раковски\", и асфалта, който започва след това. Те пуснаха снимки от според тях приключилата работа на кръстовището между \"Ал. Дондуков\" и \"Г. С. Раковски\".\r\n\tРемонтът там обаче още не е приключил. През почивните дни, когато кръстовището беше затворено за коли, е сложен асфалт, който е застъпил паветата, за да може настилката да се изпълни според изискванията. От фирмата-изпълнител \"Трейс\" обясниха, че в понеделник работата продължава. Асфалтът се изрязва, слагат се гранитни бордюри между него и паветата, които отново ще бъдат наредени, за да няма дупки. Това не е направено през уикенда, тъй като асфалтът нямало как да се изреже, докато е още топъл.\r\n\t\"Заявила съм на изпълнителите на ремонта, че ги контролират не само надзорът и общината, но и всички граждани\", коментира кметът Йорданка Фандъкова. Тя също напомни, че обектът още е в строителство, което според нея се очаква да приключи до 20 ноември, въпреки че по договор крайната дата е 30 ноември. От \"Трейс\" преди дни обявиха, че ако времето остане хубаво, ще са готови още на 15 ноември. В момента те работят по отсечката между ул. \"Раковски\" и бул. \"Васил Левски\", където се слага асфалт. Работата там се забави с две седмици, тъй като се чакаше разрешение от Министерството на културата, участъкът да не се павира.\r\n\tОт \"Спаси София\" неколкократно алармираха за проблеми с ремонта на \"Ал. Дондуков\". Според тях некачествено са поставени бордюрите на тротоарите, както и паветата, които по настояване на Министерството на културата останаха в отсечката от Министерския съвет до ул. \"Г. С. Раковски\". Преди дни се наложи част от паважа да бъде пренареден, тъй като пропадна. От \"Трейс\" обясниха, че това е неизбежно, докато настилката слегне и прогнозираха проблеми с паветата и през следващите години, тъй като те не били подходяща настилка за такова движение.", "date": "2017.11.13", "title": "Граждани видяха проблем в недовършен ремонт в София"}
{"url": "http://www.mediapool.bg/vanshnite-ministri-na-es-nalozhiha-sanktsii-na-venetsuela-news271729.html", "text": "Външните министри на ЕС решиха в понеделник да наложат целеви санкции, включително оръжейно ембарго, срещу Венецуела, съобщиха световните агенции. Санкциите са в отговор на продължаващата от месеци политическа криза след решението на президента Николас Мадуро да укрепи властта си, като лиши контролираното от опозицията Национално събрание от правомощията му чрез създаване на ново учредително събрание за пренаписване на конституцията.\r\n\t \r\n\tОсвен оръжейно ембарго мерките на ЕС включват създаване на правни рамки за санкциониране на физически и юридически лица чрез забрана за пътувания и замразяване на авоарите им, ако е необходимо.\r\n\t \r\n\t\"Тези мерки ще бъдат прилагани постепенно и гъвкаво и може да бъдат разширени към други лица, които не зачитат демократичните принципи или върховенството на закона, или нарушават човешките права\", се казва в декларация на външните министри на ЕС, цитирана от Ройтерс.\r\n\t \r\n\tУточнява се, че наказателните мерки нямат да цел да навредят на венецуелския народ.", "date": "2017.11.13", "title": "Външните министри на ЕС наложиха санкции на Венецуела"}
{"url": "http://www.mediapool.bg/bitka-za-plazhnata-ivitsa-na-rim-stana-karvava-s-napadenie-sreshtu-zhurnalist-news271730.html", "text": "Кърваво нападение срещу журналист предизвика възмущение в Италия и извади на светло връзките между крайнодесни политици и организираната престъпност в известно с лоша слава крайбрежно предградие на Рим, пише Ройтерс в понеделник.\r\n\t \r\n\tМестният вот от по-миналата седмица в Остия изпрати на балотаж извънсистемното \"Движение 5 звезди\" и десноцентристка коалиция, но показа също така рязко увеличение на подкрепата за неонацистката група Каза Паунд. Гласуването се следи внимателно, тъй като е първото, откакто местната власт беше разформирована от полицията, която обяви, че градският съвет, носещ отговорност за раздаването на апетитни плажни концесии, е попаднал под влиянието на организираната престъпност.\r\n\t \r\n\tПреди втория тур на 19 ноември репортери от държавната телевизия РАИ отидоха там да интервюират Роберто Спада, брат на намиращ се в затвора мафиот, който изрази подкрепа за Каза Паунд във Фейсбук и беше сниман с местния кандидат.\r\n\t \r\n\tВъв видеоматериала на РАИ репортерът Даниеле Пиервинченци неколкократно пита Спада, който е застанал на входа на своя фитнес салон, дали семейството му подкрепя Каза Паунд и дали очаква, че организацията може да въведе ред в предградието.\r\n\t \r\n\t\"Не давам пукната пара\", отговаря Пада, преди да нанесе удари с глава в лицето на Пиервинченци и да подгони окървавения журналист с бухалка.\r\n\t \n\n\r\n\tКандидатът на Каза Паунд за премиер Симоне Ди Стефано заяви на пресконференция, че нападението е \"осъдително\", но добави, че партията му не носи отговорност за поведението на Спада, който не е неин член. Кандидатът обясни, че снимката му заедно със Спада е направена по време на събитие в квартала. РАИ съобщи, че след нападението журналистът е със счупен нос и че според лекарите той ще се нуждае от 30 дни да се възстанови.\r\n\t \r\n\tКметът на Рим Вирджиния Раджи пусна видеото в Туитър, където написа: \"Неприемливо насилие от клана Спада. Ще спрем престъпността и екстремизма в Рим.\"\r\n\t \r\n\tПремиерът Паоло Джентилони изрази солидарността си с Пиервинченци за бруталното нападение в Остия, а шефът на националната полиция Франко Габриели заяви, че явно районът \"все още се нуждае от значителна работа\".\r\n\t \r\n\tДребен играч на националната сцена, Каза Паунд получи 9 процента от вота в Остия, където раздава храна на бедните и бездомните италианци. Предният резултат на партията беше 1,8 процента.\r\n\t \r\n\tКандидатът на Каза Паунд Ди Стефано прикани съда да разследва дали е имало нагласен вот в замяна на пари и услуги в Остия, като напомни, че партията вече е спечелила между 5 и 8 процента в три града от миналата година досега.\r\n\t \r\n\t\"Ако по някакъв начин сме били подкрепени в Остия от мафиотски клан, щяхме да постигнем бум там, а в останалата част на Италия щяхме да имаме 0,4. Но нещата не стоят така\", каза той.\r\n\t \r\n\tСпада беше задържан от полицията в четвъртък, а в петък бе изправен пред съдия.", "date": "2017.11.13", "title": "Битка за плажната ивица на Рим стана кървава с нападение срещу журналист"}
{"url": "http://www.mediapool.bg/ikonomicheskiyat-renesans-na-italiya-ne-e-chak-tolkova-privlekatelen-news271731.html", "text": "Бавното икономическо възстановяване на Италия след 2014 година най-сетне набира скорост, но подемът вероятно ще се окаже краткотраен, тъй като малко, да не кажем нито един от структурните проблеми на страната не е решен.\r\n\tИталианските компании, които са конкурентоспособни в международно отношение се представят силно и наемат персонал, помагайки на брутния вътрешен продукт (БВП) да нарасне с 0,5% през първото тримесечие.\r\n\t \r\n\tСамо че отколешни слабости - от бюрокрация и корупция до недостатъчни инвестиции в образованието и огромния държавен дълг - продължават да съществуват. Това навежда на мисълта, че съживяването е просто част от бизнес цикъла и има вероятност да изчезне веднага щом временни фактори, като насърчителните мерки на правителството за заетостта и супер ниските лихви започнат постепенно да отпадат.\r\n\t \r\n\tМеждународната рейтингова агенция Standard & Poor's все пак повиши кредитния рейтинг на Италия миналия месец за първи път от 35 години, като подчерта подобрените перспективи за растеж, подкрепени от нарастващите инвестиции и заетостта. Това изненада много наблюдатели и все пак данните от третата по големина икономика в еврозоната изпреварват очакванията. Бизнес доверието е на най-високото си равнище от десетилетие, промишленото производство нарасна през август за четвърти пореден месец, обемът на износа се е увеличил с 2,8% през първите 8 месеца на годината, а прогнозите са, че БВП ще нарасне с най-бързия си темп от 2010 година.\r\n\t \r\n\t\"Бизнесът върви много добре,\" каза Гаетано Бергами, собственик на средно голямата компания BMC (латински букви) с централа в Болоня, която произвежда въздушни филтри за коли и мотори и ги изнася в 90 държави.\r\n\t \r\n\tРастем в международен план, тъй като BMC е част от тези 30% италиански компании, предлагащи конкурентни продукти, каза той. Компанията нае неотдавна около 10 души и така работниците й в Италия наброяват вече 96, а оборотът й се увеличава стабилно и се очаква да достигне до 12 милиона евро тази година.\r\n\t \n\n\r\n\tМинистърът на икономиката Пиер Карло Падоан посочи, че растежът се е възстановил до 0,5 % през третото тримесечие, след като през второто се забави до 0,3 %. \"Възстановяването се утвърждава и растежът на БВП става по-значим\", каза той.\r\n\t \r\n\tBMC и други успешни компании, които запазиха форма дори през двойната италианска рецесия между 2008 и 2013 година обаче прикриват общата липса на конкурентоспособност в страната.\r\n\t \r\n\tБолоня е столица на Емилия-Романя, един от най-силните европейски индустриални райони и дом на такива световни гиганти като производителя на спортни автомобили Ferrari и на храни Barilla. Само че нито BMC, нито Емилия-Романя са типични за Италия. Италианската производителност, измервана като продукция на час работа, стагнира през последното десетилетие и е най-ниската в ЕС след Гърция по данни на Евростат.\r\n\t \r\n\tТака наречената мултифакторна производителност, която измерва цялостната ефективност на една икономика, също е вяла и всъщност е спаднала с 0,2% през 2016 година, според Организацията за икономическо сътрудничество и развитие. Равнището на безработица в Италия е 11,1%, а младежката безработица е 35,7% и остава сред най-високите в ЕС.Неизлекувани рани\r\n\tИталия е теглена напред от силния европейски и световен растеж, но остава най-вяло растящата икономика в еврозоната. Не само че икономиката й се сви повече от останалите членки на валутния съюз след световната финансова криза, изгубвайки около 9% от БВП между 2008 и 2013 година, но и последвалото възстановяване е по-слабо изразено.\r\n\t \r\n\tПремиерът Паоло Джентилони се погрижи да не поражда нереалистични очаквания. \"Най-накрая сме във фаза на икономическо възстановяване, но не трябва да го надценяваме или да си представяме, че раните, отворени от кризата, са излекувани,\" каза той миналия месец.\r\n\t \r\n\tМеждународният валутен фонд (МВФ) предвижда, че икономиката ще нарасне с 1,5 % тази година, което е силен растеж по италианските стандарти. Въпреки това обаче това е най-ниският очакван растеж в страна от ЕС, а МВФ очаква разликата между Италия и партньорите и догодина да стане по-голяма.\r\n\t \r\n\t\"Трудно е да си представим Италия да расте повече, отколкото другите европейски страни,\" каза пред Ройтерс преподавателят по икономика в миланския университет Bocconi Роберто Пероти.\r\n\t \r\n\tТой отбеляза, че трудовата реформа, която се опита да направи през 2015 година предшественикът на Джентилони Матео Ренци е била единствената структурна промяна в икономиката през последните години. \"Не е ясно дали това направи нещата по-добри или по-лоши,\" допълни той.\r\n\t\r\n\tСега над Италия се трупат парични и политически облаци. От януари Европейската централна банка (ЕЦБ) ще започне да свива програмата си за изкупуване на държавни облигации, която целеше да стимулира икономиката на еврозоната след световната криза. Тази инициатива бе повече от полза за Италия, отколкото за останалите държави от еврозоната, тъй като дългът на страната е четвърти по-големина в света в абсолютно изражение.\r\n\t \r\n\tЕЦБ купи италиански държавни облигации за над 300 милиарда евро (350 милиарда долара) от март 2015 година, осигурявайки ниски лихви на страна, която харчи 70 милиарда евро всяка година за обслужване на дълга си.\r\n\t \r\n\tПрограмата на ЕЦБ ни даде огромно предимство, а ние го пропиляхме, каза Густаво Пига, преподавател по икономика в университета Tor Vergata в Рим.\r\n\t \r\n\tПига коментира, че вместо да харчи милиарди евро за данъчни облекчения и фискални отстъпки за компаниите, Италия е трябвало да реформира неефективната си държавна администрация и да увеличи държавните инвестиции в образованието и инфраструктурата.\"Помпане на икономиката\"\r\n\tДанъчното облекчение за хората с ниски доходи, възлизащо на 80 евро месечно, бе въведено през 2014 година и бе последвано от данъчни стимули през 2015 година за компаниите, за да наемат служители на постоянни договори. Тази година бяха въведени още данъчни облекчения за компаниите, които инвестират в нови машини, както и в проучвания и разработки.\r\n\t \r\n\tBellco, компания от Северна Италия, която произвежда уреди за диализа и дава работа на над 300 души в страната, се възползва от стимулите, като инвестира 13 милиона евро в машини тази година и 10 милиона в проучвания и разработки.\r\n\t \r\n\tГенералният мениджър Лучано Фратини каза, че американската компания майка е избрала Италия за инвестиции в проучвания и разработки заради данъчните облекчения. \"Мисля, че тези мерки насърчават чуждестранните инвестиции в Италия,\" каза той.\r\n\t \r\n\tМакар компаниите да приветстват такива неочаквани придобивки, критиците изтъкват, че те не предлагат дългосрочни ползи. \"Да се помпа икономиката по такъв начин е ужасно опасно,\" каза Пероти от университета Bocconi. Опитът сочи, че когато стимулите свършат, инвестициите се сриват, допълни той.\r\n\t \r\n\tНасърчаването на наемането през 2015 година например създаде временно повишение на заетите на безсрочен договор, но наемането на постоянни договори спря, веднага щом насърчителните мерки бяха прекратени.\r\n\t \r\n\tОт 387 000 нови наети миналата година 94% са били на непостоянни, временни договори, точно такива, каквито трябваше да премахне трудовата реформа на Ренци.\r\n\t \r\n\tФранчесто Сегеци от италианския център за анализ на трудови пазар ADAPT каза, че уволненията догодина могат да нараснат, когато компаниите ще трябва да плащат социални и пенсионни вноски за работниците, които са наели изгодно през 2015 и 2016 година.\r\n\t \r\n\tПостепенното прекратяване на стимулите на ЕЦБ не е единствената заплаха, пред която се изправя Италия догодина. През май трябва да има избори, а допитванията сочат, че ще се стигне до парламент без мнозинство и до политическа безизходица.\r\n\t \r\n\tСтраната ще бъде неуправляема, каза Пероти.\r\n\t \r\n\tВероятно ще се стигне до широка коалиция, която взима решения, опитващи се да задоволят всички, а това ще бъде вредно за Италия, допълни той.", "date": "2017.11.13", "title": "Икономическият ренесанс на Италия не е чак толкова привлекателен"}
{"url": "http://www.mediapool.bg/sadat-zadalzhi-dksi-da-predstavi-dokazatelstvata-po-sluchaya-gatev-news271732.html", "text": "Върховният административен съд (ВАС) задължи в понеделник Държавната комисия по сигурността на информацията (ДКСИ) да представи доказателствата, въз основа на които е потвърдила решението на ДАНС за отнемане на секретния достъп на зам.-шефа на Националното бюро за контрол на специалните разузнавателни средства Георги Гатев.\r\n\tТова съобщи неговият адвокат Александър Кашъмов след края на първото заседание по делото, заведено от Гатев срещу отказа на ДКСИ да възстанови достъпа му до класифицирана информация.\r\n\tПо думите му комисията трябва да представи писмено пред съда точно какви доказателства се съдържат в преписката, както и пълния протокол от заседанието, на което е обсъден случаят \"Гатев\".\r\n\t\"Представителите на ДКСИ по делото заявиха, че тези материали са представени, но този въпрос не е в достатъчна степен изяснен, поради което ние настояхме и съдът уважи това искане – да бъде изяснено има ли още документи по преписката или няма, защото е важно да знаем на каква основа е взето това решение\", коментира Кашъмов.\r\n\tПопитан дали тази информация се съдържа в мотивите, с които комисията потвърди решението на ДАНС, адвокатът уточни, че \"те дават яснота за това какво накрая е решено и с какви мотиви, но в крайна сметка при обсъждането може да се засегнати различни доказателства, различни данни и информация, може да са били изразени различни или противоположни становища – съдът трябва да знае това\".\r\n\tДелото на Гатев срещу ДКСИ се гледа при закрити врата заради секретните справки на ДАНС по случая. Следващото заседание на ВАС бе насрочено за 11 декември, когато се очаква казусът да бъде разгледан по същество и обявен за решаване. Това е единствената съдебна инстанция и решението ще бъде окончателно.\r\n\tДКСИ отхвърли в края на август жалбата на Гатев срещу решението на ДАНС, с което му бе отнет секретният достъп. Комисията бе провела едно-единствено заседание по случая. Преди това ДАНС бе базирала преценката си на на данни, предварително огласени от прокуратурата, според които зам.-шефът на Бюрото за контрол на СРС се срещал с подсъдими и обвиняеми, за да им съдейства как да подават заявления за информация до Бюрото.\r\n\tВпоследствие до медиите изтече контролирана информация, от която стана ясно, че прокуратурата е визирала варненския съдия Светлозар Георгиев, който гледа делото за рекет срещу Веселин Марешки, плевенския прокурор Димитър Захариев, който бе арестуван в съдебна зала, както и пловдивския обвинител Росен Каменов, който бе уличен в лобиране за обвиняеми за данъчни престъпления.\r\n\tПоследният пък сам декларира, че огласените от държавното обвинение твърдения изобщо не отговарят на истината и той нито познава Гатев, нито се е срещал с него, нито двамата са разговаряли по телефона. По отношение на другите двама зам.-шефът на Бюрото призна, че ги познава.\r\n\tОтнемането на секретния му достъп предизвика скандал между институциите, след като шефът на Бюрото за контрол на СРС Бойко Рашков обвини прокуратурата и ДАНС в координирана атака срещу органа, целяща да ограничи дейността му. Той защити заместника си, обявявайки, че решението на агенцията е било произволно и базирано на несъществуващи факти. В официална позиция по случая Рашков заяви още, че има данни за нерегламентирано подслушване на политици, магистрати и журналисти.\r\n\tАко в крайна сметка и ВАС потвърди, че секретният достъп на Гатев правилно е бил отнет, той вече няма да отговаря на критериите да работи в Бюрото за контрол на СРС. Тъй като съставът на този орган се избира с решение на парламента, депутатите ще трябва да вземат нарочно решение и за евентуалното отзоваване на Гатев от поста.", "date": "2017.11.13", "title": "Съдът задължи ДКСИ да представи доказателствата по случая \"Гатев\""}
{"url": "http://www.mediapool.bg/izdrazhkata-na-chetirichlenno-semeistvo-e-3000-leva-v-sofiya-i-2300-leva-v-stranata-news271733.html", "text": "За нормален живот на четиричленно семейство с двама възрастни и две деца, са необходими 2301 лева на месец, сочат данните на Института за социални и синдикални изследвания на КНСБ за третото тримесечие на тази година.\r\n\tТези пари са необходими, за да се задоволяват основните потребности, свързани с храна, с условията на живот, здравеопазване и образование. Средно на човек от този тип четиричленно домакинство издръжката на живота е 575, 28 лева. От КНСБ са изчислили, че брутната работна заплата за всеки от двамата работещи родители с две деца трябва да бъде не по-ниска от 1474 лева, за да се осигурят средствата, необходими за издръжката на живот на този тип средностатистическо домакинство.\r\n\tОфициалните данни за заплатите на наетите през третото тримесечие на 2017 г. отчитат средна работна заплата за страната от 1037 лева, която е с близо 30 процента по-ниска от необходимите средни стойности за издръжка.\r\n\tПод издръжката на живота са 75 процента от домакинствата в България или общо 5 400 000 българи, каза лидерът на синдиката Пламен Димитров.\r\n\tСамо 25 процента от домакинствата са с общ доход на човек над издръжката на живота или около 1.8 милиона души.\r\n\tОт КНСБ за първи път са изчислили и издръжката на живота за София. Необходимите средства за издръжка за четиричленно домакинство в столицата са 3003 лева, като средно на човек от този тип домакинство издръжката на живот е 750 лева. Тя надхвърля средните за страната стойности с 30.5 процента. Следователно брутната работна заплата за двама работещи родители с две деца, живеещи в София, трябва да бъде не по-ниска от 1924 лева, за да се осигурят необходимите средства за нормален живот.\n\n\r\n\tСпоред официалните данни за заплатите в София средната заплата в столицата е 1405 лева, която е с близо 27 процента по-ниска от необходимата. Основният принос за повишение на издръжката на живот в страната имат хранителните стоки с ръст от 4.4 на сто на годишна база, а при нехранителните стоки темпът се задържа на относително по-ниски нива от 1.6 на сто.\r\n\tКНСБ няма да спре да иска през механизъм минималната работна заплата за страната да бъде поне 50 процента от средната работна заплата. Димитров посочи, че, независимо от постигнатия напредък в увеличаването на минималното възнаграждение с 9.5 процента от началото на годината, минималната заплата все още е 44.3 на сто от средната работна заплата.\r\n\tПо думите на Димитров е притеснително, че в някои от областите драстично нараства броят на наетите на минимална работна заплата и те представляват близо една трета от всички наети за областта (Видин – 30.8 на сто, Силистра – 34.3 на сто, Кюстендил – 28.5 на сто, Монтана – 28.6 на сто). Като се има предвид, че това са области с безработица значително над средната за страната, това означава, че в повечето случаи един работещ на минимална заплата издържа всички останали членове на домакинството, което според КНСБ е знак за продължаващо нарастване на работещите бедни, които през 2016 г. са достигнали до 11.6 процента при 7.4 на сто през 2012 г.\r\n\tОт 2012 г. досега минималната работна заплата се е повишила с 62.5 процента, но тя остава най-ниска в ЕС - 235 евро.\r\n\tКрайно незавидна е и позицията ни на Балканския полуостров - в България минималната заплата е по-ниска с 26.2 на сто от тази в Румъния, с 5.2 на сто от тази в Сърбия, от Гърция - с 65.6 на сто, от Турция - с 46.9 на сто, а от Словения - със 70 на сто.\r\n\tСамо в сравнение с Албания минималната работна заплата в България е по-висока - с 29.9 на сто.\r\n\tКНСБ ще настоява и за въвеждането на минимална заплата за висшист, който работи по специалността си - от 700 лева или 1.5 на сто от минималната работна заплата за страната.\r\n\tСпоред Пламен Димитров има позитивни нагласи от страна на депутати от управляващото мнозинство за въвеждането на такова минимално възнаграждения за висшисти, евентуално от 2019 г.\r\n\tКНСБ иска още въвеждане на необлагаем минимум до размера на минималната работна заплата, въвеждане на прогресивна данъчна скала и семейно подоходно облагане.", "date": "2017.11.13", "title": "Издръжката на четиричленно семейство е 3000 лева в София и 2300 лева в страната"}
{"url": "http://www.mediapool.bg/ek-shte-tarsi-novi-lostove-za-borba-s-falshivite-novini-news271734.html", "text": "Европейската комисия създава експертна група, която трябва да предложи начини за борба с фалшивите новини и дезинформацията. В нея ще участват представители на научните среди, онлайн платформи, медии и граждански организации. Целта да бъде подготвена и европейска стратегия за борба с разпространението на фалшиви новини.\r\n\t \r\n\tЕвропейската комисия ще събере информация от граждани, социалните медии, медиите и специалистите по темата, за да се набележат възможни лостове за оценка на надеждна и проверена информация.\r\n\t \r\n\tЕврокомисарят по цифровизацията Мария Габриел коментира, че в основата на нейните действия стои защитата на правото на гражданите на качествена информация.\r\n\t \r\n\t\"Искам открита и широка дискусия за фалшивите новини, за да вземем мерки във връзка с това явление и да преодолеем предизвикателствата, които стоят пред нас\", добавя тя, цитирана от пресслужбата на ЕК.\r\n\t \r\n\tЕК си поставя за цел да установи как гражданите и заинтересованите страни възприемат фалшивите новини, по какъв начин откриват онлайн дезинформацията и до каква степен се доверяват на различните медии. Комисията ще оцени мерките, предприети от платформи, медии и граждански организации, за да се попречи на разпространението на фалшиви новини онлайн.\r\n\t \r\n\tБъдещите мерки ще засегнат фалшивите новини и онлайн дезинформацията, при които съдържанието не е незаконно и затова не е обхванато от съществуващото законодателство на национално и европейско равнище. \r\n\t \r\n\tЕК призовава специалистите да кандидатстват за участие в експертната група. Тази група ще изготви препоръки към ЕК и се очаква да включва по няколко представители от всяка област на експертни познания.\r\n\t \r\n\tКрайният срок за представяне на кандидатури е средата на декември. Очаква се експертната група да започне работа през януари догодина, като е предвидено нейната дейност да продължи няколко месеца.\r\n\t \r\n\tРазпространението на новини, които умишлено подвеждат читателите, се превръща във все по-голям проблем за европейските демокрации, като засяга начина, по който хората възприемат действителността, коментират от комисията.\r\n\t \r\n\tРезултати от проучване на Евробарометър миналата година показаха, че европейските граждани са обезпокоени за независимостта на медиите и нямат голямо доверие в тях.\r\n\t \r\n\tВ своето писмо за определяне на отговорностите на българския еврокомисар Мария Габриел председателят на комисията Жан-Клод Юнкер й постави задача да обърне внимание на предизвикателствата, свързани с разпространяването на фалшива информация онлайн и да даде начало на обсъждане за необходимите действия.\r\n\t \r\n\tПрез юни Европейският парламент прие резолюция, призоваваща ЕК да обмисли задълбочено настоящото положение и правната рамка относно фалшивите новини, и да провери възможността за законодателна намеса за ограничаване на разпространението на фалшиво съдържание.", "date": "2017.11.13", "title": "ЕК ще търси нови лостове за борба с фалшивите новини"}
{"url": "http://www.mediapool.bg/evropeiskata-asotsiatsiya-na-sadiite-sashto-nastoya-za-promeni-v-sadebniya-zakon-news271748.html", "text": "Европейската асоциация на съдиите поиска \"незабавна\" отмяна на задължението за съдиите и прокурорите да декларират членството си в съсловни организации. С това международната организация се присъедини към отправеното преди дни подобно искане от Консултативния съвет на европейските съдии, който е част от Съвета на Европа.\r\n\t \r\n\tС поправки в Закона за съдебната власт магистратите бяха задължени да декларират пред Висшия съдебен съвет (ВСС) в какви съсловни организации членуват. Отделно беше гласувана промяна в закона, която предвижда магистратите да бъдат отстранявани от длъжност автоматично при повдигане на обвинение за извършено престъпление. Международните организации настояват за отмяна и на двете задължения.\r\n\t \r\n\tГолемият проблем с декларирането на членство в съсловни организации е, че това дава възможност на ВСС да профилира магистратите, когато решава как да продължи кариерата им. През последните години известни членове на ССБ пострадаха сериозно заради своите позиции в подкрепа на по-радикални реформи.\n\n\r\n\t \r\n\t\"Единствената явна цел, която преследва държавата, задължаваща съдиите да декларират членството си в професионални сдружения, е да възпрат и отблъснат магистратите от членство в подобни организации. Тази цел се потвърждава и от факта, че в България средствата на масова информация и някои политици нееднократно са атакували съществуването на професионални съдийски сдружения в страната, и по-конкретно Съюза на съдиите в България\", се казва в позицията на Европейската асоциация на съдиите. В нея се допълва, че декларирането на членството явно накърнява независимостта на съдебната власт.\r\n\t \r\n\tОрганизацията остро критикува и въведеното през лятото задължение за ВСС да отстранява от работа съдии след повдигането на обвинение от прокурор. По този въпрос депутатите първо решиха, че магистратите трябва да бъдат отстранявани от работа за всякакво престъпление от общ характер. Преди това отстраняването се налагаше единствено, ако обвинението е за престъпление, свързано с правораздаването.\r\n\t \r\n\tПромените в закона дадоха възможност за скалъпване на всякакви обвинения срещу неудобни съдии с цел да бъдат отстранени от работа. Това може да се използва и за натиск върху съдии от страна на прокуратурата (която е страна в процеса – б.р.) по важни дела.\r\n\t \r\n\tПо темата първо излезе позицията на Венецианската комисия, която обяви, че подобен закон води до накърняване на независимостта на съда. В този случай управляващите реагираха сравнително бързо и промениха закона. Те решиха, че ВСС все пак \"може\" да не отстранява съдии автоматично, а трябва да преценява всеки случай поотделно. Въпреки това текстовете продължават да будят притеснения. Една от причините е, че ВСС \"може\" да реши случая, без дори да изслуша засегнатия магистрат.\r\n\t \r\n\t\"Правото на прокуратурата да възбужда наказателно преследване, което има за задължителна последица отстраняването на съдия от длъжност, е в състояние да подкопае независимостта на съдебната система, освен ако законодателният режим не предвижда солидни и достатъчни гаранции срещу необоснованото отстраняване на съдии от длъжност\", се казва в позицията на Европейската асоциация на съдиите.", "date": "2017.11.13", "title": "Европейската асоциация на съдиите също настоя за промени в съдебния закон"}
{"url": "http://www.mediapool.bg/opek-ochakva-zasilvane-na-svetovnoto-tarsene-na-petrol-news271749.html", "text": "Организацията на страните износителки на петрол (ОПЕК) повиши прогнозите си за световното потребление на петрол през 2018 г. и сигнализира, че може да има по-ускорен процес на ребалансиране между търсенето и предлагането на ценната енергийна суровина.\r\n\tВ последния си месечен доклад, с оглед на очакванията за по-солиден световен икономически растеж догодина от 3.7% спрямо предишна прогноза 3,5%, ОПЕК вече залага на ръст с 1.51 млн. барела дневно на потреблението през 2018 г. Октомврийската прогноза бе за увеличение на търсеното с около 1.38 млн. барела на ден.\r\n\tТака световното потребление на петрол догодина ще достигне 98.45 млн. барела на ден, сочат последните анализи.\r\n\tВ същото време ОПЕК отчете понижение на добивите си на петрол през октомври със 151 хил. барела на ден до 32.59 млн. барела на ден (спад с 0.46% в рамките на месец), което идва основно от съкращаване на добивите в Ирак, Нигерия, Венецуела, Алжир и Иран. Това е знак за по-стриктно спазване на споразумението за ограничаване на производството, което в сила до края на март 2018 г., смята петролният картел\r\n\tТой прогнозира, че ще трябва да повиши добивите си на петрол през следващата година с 400 хил. барела на ден до 33.4 млн. барела. Тъй като това е с около 670 хил. барела дневно над производството на ОПЕК през третото тримесечие, глобалните стокови запаси на ценната суровина би трябвало да продължават да намаляват и догодина, ако ОПЕК и неговите съюзници, спазват споразумението за ограничаване на добивите.\r\n\tМеждувременно петролните фючърси се търгуват недалеч от техните двегодишни върхове от началото на миналата седмица. Инвеститорите очакват, че на предстоящата на 30 ноември среща във Виена ОПЕК и нейните партньори извън картела като Русия ще се договорят за ново удължаване с поне още 9 месеца (до края на 2018 година) на споразумението за съкращаване с около 1,8 млн. барела на ден на производство на суров петрол.\r\n\tФючърсите на американския лек суров петрол с доставка през декември се повишават с 0.26% до 56.81 долара за барел, докато фючърсите на петрола сорт Брент с доставка през януари - с 0.13% до 63.50 долара за барел. През миналата седмица петролните фючърси поскъпнаха с над 2% в резултат и на притеснения около политическата чистка в Саудитска Арабия, като на 6 ноември достигнаха до най-високи нива от средата на 2015 година насам - тези на американския суров петрол поскъпнаха до 57.35 долара за барел, а на петрола сорт Брент - до 64.27 долара за барел.\r\n\tШефът на руската петролна компания \"Лукойл\" Вагит Алекперов обаче не очаква цената на петрола сорт Брент да достигне 70 долара за барел зо април, когато изтича спораземунието за ограничаване на добива на нефт. Пред журналисти  в кулоарите на петролно-газовата конференция АДИПЕК (ADIPEC) в Абу Даби той заяви, че очаква цената ще бъде достатъчно стабилна\r\n\tАлекперов отбеляза също така, че няма нужда да се обсъжда предварително излизане от споразумението на фона на растящите котировки, предаде руската огенция ТАСС.\r\n\tСпоред мен все пак трябва да се изпълни споразумението, да бъде доведено до край - до 1 април, а след това да се започне обсъждане, да се анализира, това което е направено, какъв е резултатът и какви задачи ще си поставим в средносрочен план, каза той.\r\n\tПо думите му Министерството на енергетиката на Русия все още не е обсъждало с руски компании нито продължаване, нито излизане от споразумението след приключването му.\r\n\tСпоразумението между ОПЕК и 11 независими страни производителки, сред които Русия, бе сключено в края на 2016 година, а през май 2017 г. - удължено до края на март 2018 година. Целта на участниците в него е да бъдат намалени световните петролни запаси.", "date": "2017.11.13", "title": "ОПЕК очаква засилване на световното търсене на петрол"}
{"url": "http://www.mediapool.bg/bulgaria-shte-razpolaga-s-210-mln-evro-po-norvezhkiya-mehanizam-do-2021-g-news271750.html", "text": "България ще разполага с над 210 млн. евро по финансовия механизъм на Европейското икономическо пространство (ЕИП) и Норвежкия финансов механизъм за периода 2014 – 2021 г.\r\n\tСредствата ще отидат за финансиране на проекти за местно развитие, подобрено включване на уязвими групи, енергийна ефективност, опазване на околната среда и промени в климата, културно предприемачество, правосъдие и вътрешни работи, развитие на бизнес, иновации и малки и средни предприятия.\r\n\tЗа първи път двете страни ще си сътрудничат и по програми за бежанци и по въпроси на миграцията, съобщи правителствената прусслужба след среща на вицепремиера Томислав Дончев с министъра за ЕИП и eвропейските въпроси Марит Рьосланд.\r\n\tДвамата са обсъдили предстоящото българско председателство на Съвета на ЕС, Брекзит и отражението му върху ЕС, развитието на двустранните отношения между България и Норвегия.\r\n\t\"Преговорите с България за финансовия механизъм на ЕИП и Норвежкия финансов механизъм бяха изключително ползотворни и структурирани, благодарение на което страната ви беше третата държава, с която постигнахме споразумение\", е отбелязала министър Рьосланд. Договорените средства пък поставят България на четвърто място като обем на инвестициите.\r\n\tВ рамките на работното си посещение у нас министър Марит Рьосланд е имала среща и с министъра за българското европредседателство Лиляна Павлова.\r\n\tПрограмата й включва още срещи със заместник-министри от министерствата на външните работи, образованието и науката, енергетиката, културата, околната среда и водите, вътрешните работи и правосъдието.", "date": "2017.11.13", "title": "България ще разполага с 210 млн. евро по Норвежкия механизъм до 2021 г."}
{"url": "http://www.mediapool.bg/618-e-dohodnostta-na-chastnite-pensionni-fondove-news271751.html", "text": "Доходността на задължителните частни пенсионни фондове за трета категория труд, тоест т. нар. универсални пенсионни фондове, е средно 6.18% на годишна база за периода септември 2015 г. - септември 2017 г., сочи статистиката на Комисията за финансов надзор.\r\n\tНай-висока доходност отчита фонд „Съгласие“ (7.24%), а най-ниска - „Бъдеще“ (3.37%). Най-масовите фондове - „Доверие“ и „Алианц“, отчитат съответно 6.29% и 6.36%.\r\n\tСредно натрупаните средства по една партида в УПФ са 2791.94 лв.\r\n\tДоходността на професионалните пенсионни фондове, в които са осигурени работещите първа и втора категория труд, е средно 6.39%, а на доброволните фондове – 7.89%, става ясно още от данните.\r\n\tНатрупаните средства в професионалните партиди са 3646.51 лв., а в доброволните – 1647.16 лв.\r\n\tАктивите на частните пенсионни фондове са достигнали 12.4 млрд. лв. към края на септември 2017 г., става ясно още от данните. Това е сериозен ръст на годишна база – близо 18%, като в абсолютна сума увеличението е с около 2 млрд. лв. спрямо септември 2016 г.\r\n\tНараства и броят на осигурените лица. В края на тертото тримесечие те се увеличават с 2.46% до 4 552 740 души.\r\n\tОбщите приходи на пенсионноосигурителните дружества в края на септември 2017 г. възлизат на 137.7 млн. лв. Печалбата на компаниите възлиза на 56.7 млн. лв.", "date": "2017.11.13", "title": "6.18% е доходността на частните пенсионни фондове"}
{"url": "http://www.mediapool.bg/es-dade-nachaloto-na-proekta-za-obshta-otbrana-news271752.html", "text": "България и още 22 държави от ЕС дадоха началото на общата европейска отбрана, подписвайки в понеделник пакт за постоянно структурирано сътрудничество. Целта е  реализирането на общи проекти, което да доведе до повече способности и по-малко разходи.\r\n\t \r\n\tЕвропа планира да подкрепи новата инициатива със  от около 5.5 млрд. евро, с който ще се финансират научни разработки и съвместна покупка на оръжия.\r\n\t \r\n\tОт българска страна пактът бе подписан от вицепремиерите Екатерина Захариева и Красимир Каракачанов.\n\n\r\n\t \r\n\t\"Това е историческа стъпка, крайъгълен камък в развитието на Европа\", заяви министърът на външните работи на Германия Зигмар Габриел.\r\n\t \r\n\tОбщата отбрана е предложена още през 50-те години на миналия век, но проектът срещаше съпротивата на вече напускащата съюза Великобритания. \r\n\t \r\n\tВ пакта влизат всички държави без Великобритания, Дания, Ирландия, Португалия, Малта и Австрия. Присъединяването на останалите държави от ЕС е възможно във всеки момент - така, както бе подходено с обособяването на европейската прокуратура.\r\n\t \r\n\t\"Трябва да развием тази инициатива по възможно най-прозрачния, всеобхватен и амбициозен начин, за да допринесем за повишаване сигурността на ЕС и да съдействаме за засилването на способностите на НАТО\", заяви  българският външен министър Екатерина Захариева, цитирана от пресслужбата на МВнР. \r\n\t \r\n\tПредстои Съветът на ЕС да утвърди подписания пакт.\r\n\t \r\n\t\r\n\t \r\n\tФормирането на фонда идва в момент, в който България готви три от най-мащабните сделки за модернизация на армията си – за нов тип изтребители, кораби и бронирани машини. \r\n\t \r\n\tНа този етап правителството не проучва никакви възможности за общи проекти със съседните страни от НАТО и придвижва проектите самостоятелно.\r\n\t \r\n\tОще преди пет години се обсъждаше възможността България и Румъния да закупят заедно изтребители, което би дало възможност да се постигне по-добра цена и да се осигурят по лесно поддръжката и експлоатацията на машините. Общи действия в тази посока обаче така и не бяха предприети.\r\n\t \r\n\tПрез годините имаше сериозни резерви около съвместните проекти от страна на различните политически и бизнес лобита в отбраната, които предпочитат сами да решават скъпите военни сделки.\r\n\t \r\n\tБългарското правителство и в частност военното министерство засега не разработва общи проекти и няма активна позиция на европейско ниво. Вместо това периодично затъва в различни скандали около подготвяните скъпи сделки, около които прозират много различни интереси, или в безсмислени дебати, като например за връщането на задължителната казарма.\r\n\t \r\n\t\r\n\t \r\n\tСпоред плана на Европейската комисия ще се работи основно по две направления – научната дейност и общата покупка на въоръжение и техника.\r\n\t \r\n\tЕК очаква фондът за отбрана още от 2020 година да разполага с 5.5 млрд. евро, като основната част от тях ще трябва да се осигуряват от страните членки.\r\n\t \r\n\tОсновна цел ще бъде да се анализират слабите звена на европейската отбрана и да бъдат засилвани с общи усилия. \r\n\t \r\n\tПо данни на Европейската комисия липсата на сътрудничество между държавите в ЕС в областта на отбраната и сигурността струва между 25 и 100 милиарда евро годишно.\r\n\t \r\n\tОбщо 80 на сто от обществените поръчки и над 90 на сто от научните изследвания в областта се управляват на национално равнище.\r\n\t \r\n\tДо 30 на сто от годишните разходи за отбрана биха могли да бъдат спестени чрез обединяването на обществени поръчки.\r\n\t \r\n\tВ ЕС съществуват 178 различни оръжейни системи, в сравнение с 30 в САЩ. В ЕС съществуват 17 различни модела основни бойни танкове, а в САЩ - само един. В Европа има повече производители на вертолети, отколкото правителства, които да могат да ги купуват, отбелязва комисията.", "date": "2017.11.13", "title": "ЕС даде началото на проекта за обща отбрана"}
{"url": "http://www.mediapool.bg/ek-shte-predstavi-doklada-za-bulgaria-v-sryada-news271753.html", "text": "Европейската комисия съобщи, че ще представи в сряда докладите за България и Румъния за напредъка на съдебната реформа и борбата с корупцията.\r\n\t \r\n\tПреди седмица председателят на ЕК Жан-Клод Юнкер обяви след срещата си с премиера Бойко Борисов, че докладът за България ще бъде \"много положителен\".\r\n\t \r\n\tОчаква се документът за България да отчете изпълнението на 17-те препоръки, посочени в доклада от януари, съобщава БТА.\n\n\r\n\t \r\n\tКомисията неколкократно изрази готовността си да прекрати механизма до средата на 2019 година. Ако това се случи, механизмът най-вероятно ще бъде заменен с наблюдение за спазването на върховенството на закона за всички страни членки на ЕС.\r\n\t \r\n\tВ понеделник вицепремиерът с ресор \"правосъдие\" и външен министър Екатерина Захариева изрази очакванията си докладът на Брюксел да бъде преди всичко \"обективен\".\r\n\t \r\n\t\"Очакваме както винаги обективност и оценка за свършеното през годината. Имахме конкретни препоръки, някои от които са в процес на изпълнение. Очакваме доклад, който да ни очертае перспективите, имаме ясен план за действие. Очакваме партньорско отношение от ЕК и експертите\", коментира Захариева пред български журналисти в Брюксел.", "date": "2017.11.13", "title": "ЕК ще представи доклада за България в сряда"}
{"url": "http://www.mediapool.bg/elena-yoncheva-pokaza-granichar-gotov-da-svidetelstva-za-koruptsiya-na-mnogo-visoko-nivo-news271754.html", "text": "Служител на \"Гранична полиция\", чиято самоличност се пази в тайна по негова молба, е готов да даде показания пред прокуратурата и съда за корупция, чрез която каналджии продължават да прекарват през България незаконни мигранти. Това стана ясно на премиерата на филма \"Граница\", чийто автор е журналистката и депутатка от БСП Елена Йончева.\r\n\tАнонимният граничар, интервюиран лично от Йончева, декларира, че противно на официалните данни, че миграционният поток към страната ни е намалял няколко пъти през последните години, той \"просто е канализиран\". По думите му каналджиите използват установени корупционни схеми през \"Гранична полиция\", за да прекарват безпрепятствено през България мигранти, като в зависимост от конкретния маршрут до страна от Западна Европа, за услугата взимат между 7000 и 15 000 евро на човек.\r\n\tГраничарят разказва още, че благодарение на връзките си със служители на МВР, трафикантите имат точна информация за местата по българо-турската граница, които не се охраняват с камери и сензори, както и за нарядите на граничарите.\r\n\t\"За нас обяснението е, че (трафикът на нелегални мигранти – бел.ред.) се покровителства на много високо ниво\", казва служителят на МВР, чието лице не е показано във филма на Йончева, а гласът му е премодулиран.\r\n\tВ останалата част от филма, прожектиран в НДК в присъствието на лидера на БСП Корнелия Нинова, зам.-председателя на ГЕРБ Цветан Цветанов и вицепремиера Валери Симеонов, бяха показани две групи от мигранти, преодолели оградата по границата ни с Турция без проблем.\r\n\tПървата група невъзмутимо прескача ограждението буквално пред обектива на Йончева, която в този момент преминава с джип покрай сгъваемата стълба, подпряна на телената мрежа от двама турски каналджии. Впоследствие Йончева вика патрул на \"Гранична полиция\", който установява, че мигрантите са от Сирия – предимно деца. Един от униформените споделя пред камерата, че в този участък – близо до ГКПП \"Кап. Андреево\", няма камери.\r\n\t\"Питайте този, който я е платил\", отговаря друг граничар на въпроса на депутата от БСП как мигрантите са преминали през оградата.\r\n\tС изключение на интервюто на служителя на МВР със скрита самоличност, филмът на Йончева не показва някакви конкретни факти по темата, неизвестни досега на широката публика. 20-минутното видео набляга на факта, че граничната ограда е излязла около 200 млн. лева. Всъщност към момента цената е 180 млн. лева.\r\n\tСлед края на премиерата на филма ѝ Йончева заяви пред присъстващите, че копие от него ще бъде изпратено на премиера Бойко Борисов, президента Румен Радев, МВР и главния прокурор Сотир Цацаров. Освен това обяви, че създава \"гражданска платформа за приемане на всякакви подобни сигнали за корупция\", в която можели да се включват журналисти и граждани с познания в различните сфери на обществения живот.\r\n\tТогава на сцената се качи Цветан Цветанов, който въпреки освиркванията от група възрастни привърженички на БСП, успя да припомни, че строежът на оградата е започнат от кабинета \"Орешарски\" през 2013 и 2014 г. и оттогава насам искащите да влязат нелегално у нас мигранти намаляват постоянно. Депутатът от ГЕРБ цитира официални данни на турските власти, според които през 2015 г. около 90 000 души неуспешно са се опитали да влязат в България, през 2016 – 45 000, а през тази година – едва 7000.\r\n\tПопитан дали службите разполагат с данни за корупция на най-високо ниво, както твърди анонимният граничар във филма на Йончева, Цветанов отрече. Декларира обаче, че премиерът щял да изгледа видеото, \"защото всеки сигнал трябва да бъде проверен\".\r\n\tВ края на изказването си от сцената в клуб \"Перото\" в НДК зам.-председателят на ГЕРБ призова лидера на БСП Корнелия Нинова да подпише предлаганите от управляващите конституционни промени за отпадане на давността на престъпления, свързани с приватизацията. По думите му така социалистите щели да докажат, че са искрени в антикорупционните си инициативи. Нинова обаче не пожела да се присъедини към вносителите на новите конституционни текстове.\r\n\tВицепремиерът Валери Симеонов, който също изгледа филма, не пожела да прави никакви публични изявления и напусна НДК без да влиза в разговори с присъстващите. На премиерата на филма \"Граница\" присъстваха още Валерия Велева, Светлана Шаренкова, Евгения Банева, Нона Йотова, депутати и членове на ръководството на БСП.", "date": "2017.11.13", "title": "Елена Йончева показа граничар, готов да свидетелства за корупция \"на много високо ниво\""}
{"url": "http://www.mediapool.bg/evropeiski-i-afrikanski-strani-dogovoriha-zashtita-na-migrantite-v-tsentrovete-v-libiya-news271755.html", "text": "Страни от южното и северното Средиземноморие договориха пакет от инициативи за помощ на хилядите мигранти, блокирани в печално известните центрове за задържане в Либия, съобщи ДПА, като се позовава на заключителния документ от срещата им в Берн.\r\n\t \r\n\tКонтактната група за централното Средиземноморие, съставена от 16 министри и висши представители на ЕС, заяви, че международните и хуманитарните организации трябва да получат по-добър достъп до тези центрове за задържане, а намиращите се там деца и жени трябва да бъдат освободени.\r\n\t \r\n\tВ Либия, основният пункт за миграция от Северна Африка към Европа, мигрантите са подложени на издевателства, робски труд, изнасилвания и глад в ръцете на престъпни банди, според хуманитарни организации.\r\n\t \r\n\tМинистрите обещаха също да се борят срещу трафика на мигранти за трудова експлоатация, както и срещу трафика на хора като цяло.", "date": "2017.11.13", "title": "Европейски и африкански страни договориха защита на мигрантите в центровете в Либия"}
{"url": "http://www.mediapool.bg/premierat-shte-bade-na-rabotno-poseshtenie-v-rim-vav-vtornik-news271757.html", "text": "Министър-председателят Бойко Борисов ще бъде на работно посещение в Рим във вторник, 14 ноември, съобщиха от правителствената пресслужба.\r\n\t \r\n\tПоканата за визитата е била отправена от италианския премиер Паоло Джентилони по време на двустранната им среща в рамките на Европейския съвет в Талин през септември, уточниха от Министерски съвет /МС/.\r\n\t \r\n\tПри разговорите си в Рим двамата ще обсъдят възможностите за задълбочаване на двустранните отношения между България и Италия особено в търговско-икономическата сфера, както и сътрудничеството в рамките на ЕС, се посочва в съобщението.\r\n\t \r\n\tДруг въпрос от взаимен интерес е европейската перспектива пред Западните Балкани, допълниха от МС. Усилията на България за поддържане на европейската перспектива пред страните от този регион се оценяват и споделят от Италия, израз на което беше и отправената от премиера Джентилони до премиера Борисов покана за участие в срещата от Берлинския процес, проведена през юли в Триест, отбелязват още от пресслужбата на кабинета.", "date": "2017.11.13", "title": "Премиерът ще бъде на работно посещение в Рим във вторник"}
{"url": "http://www.mediapool.bg/iron-maiden-s-kontsert-v-bulgaria-na-22-yuli-news271759.html", "text": "Британските метъл величия Iron Maiden идват за концерт в България на 22 юли - на Гребния канал в Пловдив, съобщават организаторите от \"София мюзик ентърпрайсис\". По думите им това ще е специален концерт в нов формат - Hills Exclusive на фестивала Hills Of Rock.\r\n\t \r\n\tСлед невероятния успех на световното турне през 2016-2017 г., свързано с 16-ия студиен албум The Book of Souls, Iron Maiden отново поемат на път през 2018 г. с поредица от концерти и фестивални участия в Европа.\r\n\t \r\n\tСветовното турне Legacy Of The Beast ще започне в Талин, Естония, на 26 май и ще завърши в O2 Арена в Лондон на 10 август. Концепцията му е вдъхновена от едноименната мобилна игра и комикс на Maiden. Дизайнът на сцената ще е зрелищен. Там ще оживеят няколко различни съединени \"свята\", а сетлистът ще включва голяма част от хитовете на групата, както и изненади от по-късните албуми.\r\n\t \r\n\t\"За този концерт изпълнен с хитове, решихме да базираме темата около името на Legacy Of The Beast, което изцяло пасва на целите ни и ни дава възможност да бъдем креативни и да се забавляваме, особено с Еди! Ще има много изненади. Не искам да издавам всичко, но работим върху няколко различни сценични дизайна, запазвайки традиционните Iron Maiden. Надяваме се да подарим на феновете си едно фантастично изживяване\", казва мениджърът на групата Род Смолууд.\r\n\t \r\n\tБилети ще се продават от 24 ноември. Цените са 70 лв. до 31 декември, 80 лв. до 20 юни, 90 лв. до 22 юли, 100 лв. в деня на концерта - в мрежите на Тикетпро и Ивентим и онлайн на ticketpro.bg и eventim.bg.", "date": "2017.11.13", "title": "Iron Maiden с концерт в България на 22 юли"}
{"url": "http://www.mediapool.bg/aleksandrina-pendachanska-shte-pee-toska-v-sofiyskata-opera-na-8-i-10-dekemvri-news271756.html", "text": "Световноизвестната прима Александрина Пендачанска ще пее отново в Софийската опера и балет - на 8 и 10 декември тя ще бъде Флория Тоска в операта на Джакомо Пучини \"Тоска\".\r\n\t \r\n\tЩе й партнира прочутият тенор Камен Чанев - в ролята на Марио Каварадоси, съобщават от операта.\r\n\t \r\n\tСред солистите са и Бисер Георгиев, Петър Бучков, Илия Илиев. Диригент е Григор Паликаров, режисьор - Пламен Карталов.", "date": "2017.11.13", "title": "Александрина Пендачанска ще пее Тоска в Софийската опера на 8 и 10 декември"}
{"url": "http://www.mediapool.bg/maae-obyavi-che-iran-spazva-angazhimentite-si-po-yadrenoto-sporazumenie-news271760.html", "text": "Иран спазва задълженията си по ядреното споразумение, сключено със световните сили през 2015 г, съобщи Международната агенция за атомна енергия /МААЕ/ в тримесечния си доклад, публикуван в понеделник във Виена, предаде Франс прес.\r\n\t \r\n\tПреди месец американският президент Доналд Тръмп отказа да удостовери, че Техеран спазва споразумението, ограничаващо иранската ядрена програма в замяна на облекчаване на международните санкции. Според Тръмп сделката, сключена между Иран и САЩ, Великобритания, Франция, Германия, Русия и Китай, няма да попречи на Техеран да създаде атомно оръжие.\r\n\t \r\n\tМААЕ посочва в доклада си, че иранските запаси с нискообогатен уран продължават да са под границите, поставени от споразумението. Инспекторите от МААЕ заявяват в документа, че не са срещнали никакви трудности в достъпа до местата, които са искали да посетят.", "date": "2017.11.13", "title": "МААЕ обяви, че Иран спазва ангажиментите си по ядреното споразумение"}
{"url": "http://www.mediapool.bg/madrid-preduprezhdava-za-ruskite-dezinformatsii-za-katalunskata-kriza-news271758.html", "text": "Министрите на външните работи и на отбраната на Испания предупредиха на среща с колегите си от ЕС, за \"дезинформациите\" по интернет за каталунската криза, постъпващи, според тях, от \"руска територия\", съобщи Франс прес.\r\n\t \r\n\t\"Ще поставя въпроса /.../ как дезинформации и манипулации се появиха около референдума и последвалите го събития в Каталуния\", заяви външният министър Алфонсо Дастис, пристигайки на срещата в Брюксел.\r\n\t \r\n\t\"Доказано е\", че Русия се е опитала да се намеси в каталунската криза по социалните мрежи, увери Дастис.\r\n\t \r\n\tИспанският министър на отбраната Мария Долорес де Коспедал от своя страна заяви, че \"голяма част от тази дейност е дошла от руска територия\". Тя уточни, че не може да се твърди с абсолютна сигурност, че дезинформациите са дело на руското правителство. По думите й някои от тези действия са били повторени от територията на Венецуела.\r\n\t \r\n\tДолорес де Коспедал не пожела да каже какво влияние може да окажат дезинформациите върху регионалните избори в Каталуния на 21 декември, нито колко голяма е кампанията с фалшиви новини, предаде Асошиейтед прес. По думите й броят на фалшивите новини за Каталуня се променя всеки ден и е невъзможно да се посочат точни данни.", "date": "2017.11.13", "title": "Мадрид предупреждава за руските \"дезинформации\" за каталунската криза"}
{"url": "http://www.mediapool.bg/predpocheteniyat-kupuvach-na-biznesa-na-chez-v-bulgaria-e-neredoven-platets-na-nek-news271763.html", "text": "Българският търговец на електроенергия \"Фючър енерджи“, който в консорциум с индийска компания е сочен от чешки медии като предпочетен купувач на бизнеса на ЧЕЗ в България, се   среща често в списъка на длъжниците на НЕК, неплащащи редовно вноските си \"задължение към обществото“. Това пише сайтът 3e-news в понеделник. Името на \"Фючър енерджи“ се се появява периодично в списъка от началото на годината и присъства в него и през октомври и ноември.\r\n\tСпоред твърденията на изданието Hospodarske Noviny българско-индийският консорциум е предложил 8 млрд. чешки крони или 312 млн. евро за елекроразпределителното и електроснабдителното дружества на ЧЕЗ у нас, соларна електроцентрала и такава на биомаса, както и търговец на ток.\r\n\tОт ЧЕЗ няма официална информация за избран купувач. Ако има такъв, той трябва да бъде одобрен и от надзорния съвет на компанията, както и от българската държава в лицето на Комисията за защита на конкуренцията и Комисията за енергийно и водно регулиране.\r\n\tОще през септември енергийният министър Теменужка Петкова обяви, че регулаторът ще провери дали купувачът http://www.mediapool.bg/pri-sdelka-za-biznesa-na-chez-u-nas-darzhavata-shte-proveri-kupuvacha-news269389.html има достатъчно капацитет да управлява активите на ЧЕЗ и да изпълнява ангажиментите си по лиценза за доставка на електроенергия в западна България. В понеделник тя потвърди това.\r\n\tЗа \"Фючър енерджи\" се знае, че е собственост на Валентин Христов и фирмата \"Аксис 7\". Последният публикуван финансов отчет на дружеството е от 2013 г., когато то отчита загуба от 129 хил. лв.\r\n\tЗа индийския партньор в консорциума не се знае нищо. Възможно е той да предоставя финансирането за сделката.\r\n\tТяхната оферта бе предпочетена от общо три, като неофициалните информации за останалите двама претенденти са различни и включват собственика на редица въглищни мини и електроцентрали Христо Ковачки, чешката \"Енерго Про\", която доставя ток в Североизточна България, но би имала проблем с антимонополното одобрение, фирмата на братята Бобокови \"Приста ойл\" в комбинация с румънска и турска фирми, собственика на слънчеви централи \"Инерком\" и израелски милиардер.\r\n\tБалансовата стойност на българските активи на ЧЕЗ се оценява от \"Патриа Файненс\" (Patria Finance) на около 7.5 млрд. чешки крони (290 млн. евро). От придобиването на 67 на сто от електроразпределителните дружества в София, София-0област и Плевен за 285.1 млн. евро\r\n\tпрез есента на 2004 г. досега чешката компания е вложила над 500 млн. евро за развитието на бизнеса си в България.\r\n\tПреди седмица от компанията съобщиха, че за купувач на придобитата през 2006 г. за 206 млн. евро ТЕЦ-Варна е избрана фирмата \"Сигда\"  на бившия транспортен министър Данаил Папазов. Тази сделка също подлежи на одобрения от надзора на ЧЕЗ и от КЗК.", "date": "2017.11.13", "title": "Предпочетеният купувач на бизнеса на ЧЕЗ в България е нередовен платец на НЕК"}
{"url": "http://www.mediapool.bg/istinata-za-privatizatsiyata-news271761.html", "text": "\"Шест месеца, докато сме във фокуса на Европа, да се изговорят всички глупости, които на някого му дойдат на акъла\". Така министър-председателят описа целта на готвения от опозицията мъгляв вот на недоверие. За него са ясни само две неща. Първо - срокът на внасяне (в навечерието на европредседателството). И второ - че е напълно безперспективен, безсмислен и безпредметен. Тъй че министър-председателят е прав. При това не само за конкретния момент и конкретния повод, но и по принцип - напоследък в българската политика пада голямо \"чесане на езиците\" с празни приказки и всевъзможни глупости. Пример за това даде обаче и самият премиер - във въпросното си изявление той отговори на намерението за вот на недоверие със също толкова безперспективната и безсмислена инициатива \"да се върнем в целия криминален преход на приватизацията\".\r\n\tОсвен че е безперспективна и безсмислена, тази инициатива е и крайно банална и изтъркана от употреба. Може би е забравил, но самият премиер преди година вече се закани да прави \"тотална ревизия на приватизацията\". И не е само той. Един президент непрекъснато повтаряше \"да се отворят досиетата на прехода\", а още преди 16 години един главен прокурор, който ще се запомни главно с неспирните си провокации към здравия разум, гръмко плашеше с проверка на всички раздържавени предприятия. Днешният главен прокурор пък преди няколко месеца отсъди, че \"има престъпления в много случаи (на приватизация)\", но се оплака, че \"давностният срок за неизгодни сделки е отдавна изтекъл\" и \"чертата е теглена\". И ето, че сегашните управляващи се канят да отстранят това неудобство със \"законодателни промени по отношение на отпадането на давността за престъпления при приватизационни сделки\". За да може, по думите на премиера, \"давността за приватизация да върви заедно с този вот на недоверие\".\r\n\tЗа да видим какъв ще е този път резултатът от това упражнение, трябва да започнем от самата приватизация, към която с годините съзнателно и трайно беше залепено прилагателното \"криминална\". Това е крайно опростенческо представяне на историята, полуистина, която заради непрекъснатото си повтаряне се превърна в една от най-големите лъжи на прехода, предназначена за хора с къса памет. Така приватизацията бе превърната в мръсна дума, в удобен универсален виновник за всички злини и несгоди. За целта бяха съчинени стряскащи легенди, като например често повтаряното твърдение, че активи за десетки милиарди левове, долари или евро (някои казват 20, други 30, че и повече) били продадени само за 2-3 милиарда. Сега премиерът вдигна мизата още по-високо, като обяви, че над 30 милиарда били откраднати по време на приватизацията.\r\n\tНо тези \"сметки\" нямат нищо общо с реалността. По официални данни на съответната агенция, досега приходите на държавата от приватизацията (която все още не е приключила) са за над 12,5 милиарда долара. Освен това, както е известно, едно нещо струва толкова, за колкото има желаещи да го купят. А желаещи да платят измислените от някой политик или прокурор фантастични суми никога не е имало. Първо, защото голяма част от някогашната \"гордост на социализма\" бяха технологично изостанали и икономически нежизнеспособни предприятия, чиято т.нар. продукция не би могла да бъде продадена никъде извън затворения, дефицитен и непридирчив пазар на \"братските социалистически страни\". И второ, защото при приватизацията заедно с активите се продават и пасивите. А огромна част от държавните предприятия бяха предварително източени, свръхзадлъжнени и докарани до фалит. (Същото, впрочем, се случи и със самата държава.)\r\n\tПри тези условия истинският проблем с приватизацията беше, че тя бе безкрайно, а в някои случаи непоправимо забавена заради нечия далавера, политическа нерешителност или некомпетентност, както и заради изкуствено подклажданите страхове на \"широките народни маси\", успивани с благи приказки за \"плавен преход\".\r\n\tВъпреки всичко това обаче истината е, че именно благодарение на приватизацията икономически здравата и жизнеспособна част от българската държавна икономика оцеля и продължава да работи успешно в една нормална пазарна среда.\r\n\tРазбира се, далеч съм от мисълта, че всичко около приватизацията е било прозрачно, справедливо и законно, че не е имало комисиони и нагласени процедури в полза на \"наши хора\". Само че също така сигурно е, че от приказките за \"ревизия на приватизацията\" отново няма да произтече абсолютно нищо.\r\n\tПърво, защото идеите за законодателни промени са юридически безсмислени. Премахването на давността за \"престъпления\", свързани с приватизацията, е невъзможно поради простата причина, че е противоконституционно. А възможното \"удължаване на давността до максимума от 35 години\" няма да промени нищо, защото няма как да бъде приложено със задна дата - за всяко престъпление се прилага законът, който е бил в сила по време на неговото извършване. И второ, защото дори за момент хипотетично да допуснем, че някакси тези юридически \"неудобства\" бъдат преодоляни, е много трудно дори да си представим, че десетилетия по-късно такива \"престъпления\" въобще могат да бъдат открити и доказани. И че прокуратурата на Цацаров може да направи онова, което не успя да направи прокуратурата на Филчев. Освен най-много да потормози известно време някой политически или бизнес конкурент.\r\n\tТака че цялата тази дандания около приватизацията не е нищо повече от политическа димка, чието пускане преследва едновременно няколко цели. Най-напред - да послужи като пропагандно противодействие на предстоящия вот на недоверие. После - да отклони вниманието от неспособността и нежеланието да се извършват реални реформи и от подмяната им с имитация (например, че се води борба срещу корупцията). И накрая - да прикрие далавери (включително извършени напоследък приватизационни сделки, за които давността далеч не е изтекла) и престъпления от по-ново време, в сравнение с които толкова оплюваната приватизация изглежда като детска игра.\r\n\tЗаедно с това обаче волно или неволно се постига още един ефект - задълбочава се заблудата, че целият преход е провал, че демокрацията и пазарната икономика са измама, наложена от някакви злосторници, и че съществува някаква алтернативна посока, в която трябва да тръгнем.", "date": "2017.11.13", "title": "Истината за приватизацията"}
{"url": "http://www.mediapool.bg/grigor-dimitrov-zapochna-s-dramatichna-pobeda-v-london-news271762.html", "text": "Григор Димитров стартира с драматична победа първото си участие във финалния турнир на АТП в Лондон.\r\n\t \r\n\tСлед 2 часа и 20 минути игра 26-годишният българин, който в момента е 6-ти в световната ранглиста, успя да пречупи две години по-младия австриец Доминик Тийм (4-ти в ранглистата) с 2:1 сета (6:3; 5:7; 7:5).\r\n\t \r\n\tТова бе и първи мач в група \"Пийт Сампрас\", в която са и световният №1 Рафаел Надал и Давид Гофен. Те ще се изправят един срещу друг по-късно в понеделник от 22 часа българско време.\n\n\r\n\t \r\n\tМачът между Димитров и Тийм премина през много и драматични обрати. Първият сет мина при очевидно преимущество на българина. Той печелеше геймовете на свой сервис значително по-леко и убедително и логично при 3:2 в своя полза стигна до две точки за пробив в шестия гейм. Пропусна първата, но при втората успя и поведе с 4:2. Последва размяна на геймове и Димитров с лекота стигна до победата в първия сет – 6:3.\r\n\t \r\n\tВъв втория сет ролите като че ли се размениха. Тийм започна с лекота да печели своите сервис геймове, докато българинът премина през редица затруднения. Все пък именно Димитров стигна до първата точка за пробив в сета при 5:5, но я пропусна и загуби гейма. При 6:5 за Тийм играта на българина буквално се срина и той допусна пробив на нула – 7:5 за Тийм.\r\n\t \r\n\tИстинската драма обаче настъпи в третия сет. При 2:2 Григор Димитров имаше две последователни точки за пробив в сервиса на противника си, но ги пропусна. Същата възможност му се отвори при 3:3, но този път той успя да спечели още първата точка за пробив и да поведе с 4:3. После изоставаше с 0:30, но се мобилизира и затвърди пробива – 5:3.\r\n\t \r\n\tПоследва гейм за Тийм, след който Димитров трябваше да сервира за спечелване на мача. В този момент обаче ролите отново се размениха и силно мотивираният австриец успя да стигне до точка за пробив при 30:40, да я спечели и да изравни – 5:5.\r\n\t \r\n\tМожеше да се очаква, че този успех ще го окрили и ще се отрази лошо на психологическото състояние на българина. Стана обаче точно обратното. Пробив на нула за българина, като последните две точки бяха двойни грешки на Тийм.\r\n\t \r\n\tПри 6:5 Димитров отново сервираше за победа в мача. Геймът започна добре за него и той бързо стигна до два последователни мачпойнта при 40:15. Но загуби и двете точки, като в единия случай направи двойна грешка. Драмата обаче бе дотук – последваха 2 последователни точки за българина и победа в сета и мача.", "date": "2017.11.13", "title": "Григор Димитров започна с драматична победа в Лондон"}
{"url": "http://www.mediapool.bg/velichka-tsanova-se-ottegli-ot-izborite-za-shef-na-sofiyskiya-gradski-sad-news271764.html", "text": "Съдия Величка Цанова обяви, че се оттегля от надпреварата за председател на Софийския градски съд. Тя е посочила \"лични причини\" за решението си, но без да влиза в конкретика. Извън това съдия Цанова благодари на колегите си за доверието, коментира тя пред De Fakto.\r\n\tЗасега единственият сигурен кандидат за шеф на съда се очертава Светлин Михайлов. Той се е самономинирал за позицията. Съдия Михайлов беше председател на градския съд от 2004 до 2009 г.\r\n\tПрез миналата седмица Общото събрание на съдиите в Софийския градски съд издигна Величка Цанова за председател. Общо 61 (от 75 присъствали) я подкрепиха за позицията. Тогава съдия Цанова прие номинацията и благодари за доверието на колегите си.\r\n\tВеличка Цанова е дългогодишен наказателен съдия в СГС. Тя беше заместник-председател на съда, докато председател бе Георги Колев. По-късно Колев стана шеф на Върховния административен съд, въпреки че бе наказателен съдия. Съдия Цанова бе кандидат за шеф на Софийския градски съд през 2011 г., когато Висшият съдебен съвет реши да избере семейната приятелка на Цветан Цветанов Владимира Янева.\r\n\tЗа разлика от Величка Цанова Светлин Михайлов явно не се ползва с подкрепа от съдиите. Той влезе в надпреварата за временен шеф на Софийския градски съд, но за него гласуваха едва петима магистрати. Общото събрание гласува доверие с огромно мнозинство на Десислава Попколева, но тя предпочете да не се кандидатира за постоянен ръководител.\r\n\tУправленската криза в градски съд бе предизвикана от изненадващата оставка на Калоян Топалов, който реши да напусне съдебната система.", "date": "2017.11.13", "title": "Величка Цанова се оттегли от изборите за шеф на Софийския градски съд"}
