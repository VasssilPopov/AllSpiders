{"url": "http://www.mediapool.bg/elektromobilite-i-blokchein-tehnologiite-zaplashvat-regiona-s-energien-defitsit-news276826.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tДо десет години Югоизточна Европа може да почувства недостиг на енергийно производство заради навлизането на електромобилите, ръста на технологиите за обработка на данни и енергоемките блокчейн технологии, както и Интернет на нещата за онлайн управление на мрежи, сгради и електроуреди. Всичко това става на фона на ускореното прекратяване на използването на въглища за производство на електроенергия, което също ще допринесе за дефицита на ток, смята Тим Йео, основател и председател на института Ню Нюклиър Уоч Юръп, в който членуват европейски компании от ядрения бизнес.\r\n\tП овреме на участието си в конференция, посветена на ролята на неправителствените организации във формирането на енергийните политики, в София, той представи анализ на института на неговата организация, според който балансът на енергийните пазари в Югоизточна Европа е несигурен. Авторите на изследването обръщат внимание на трудните и спешни политически предизвикателства, пред които е изправен регионът с оглед на предстоящите промени в общоевропейската енергийна политика.\r\n\tСпоред проучването, три неизбежни тенденции, които се развиват паралелно, ще нарушат съществуващия енергиен баланс в Югоизточна Европа, заплашвайки региона с недостиг на електроенергия. Сред тях са увеличаващата се подкрепа на европейско ниво за ускореното прекратяване на използването на въглища след Парижкото споразумение; нарастващият с бързи темпове брой електрически автомобили и повсеместното прилагане на енергоемки технологии за обработка на данни.\r\n\tНа практика това означава, че електроснабдяването, което досега разчита на въглища и природен газ, ще намалее значително, докато търсенето в региона и в експортните пазари ще нарасне след повсеместното навлизане на електрическите автомобили и на енергоемките технологии като Blockchain и Internet of Things (IoT), подчерта Тим Йео пред участниците в дискусията.\r\n\tЗаконодателното въздействие от присъединяването към ЕС на страните кандидатки от Югоизточна Европа – което се отнася специално до политиката по климата и което все още не е достатъчно заложено в дългосрочната енергийна стратегия на правителствата на тези страни, ще превърне региона от традиционен износител на енергия в търсещ стабилни електродоставки. В този контекст, страните от региона трябва да заложат на строителството на нови базови безвъглеродни мощности, каза още той.", "date": "2018.03.16", "title": "Електромобилите и блокчейн технологиите заплашват региона с енергиен дефицит"}
{"url": "http://www.mediapool.bg/parva-stachka-v-knyazhestvo-andora-ot-1933-godina-news276800.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСтотици държавни служители в Андора започнаха вчера стачка срещу реформата в държавната администрация - първият социален протест в княжеството от 1933 година, предаде Франс прес, цитирана от БТА. Стачката има за цел да бъде оттеглена реформата, която предстои да бъде представена в парламента. По данни на правителството 29 на сто от държавните служители участват в протеста, който продължава и в петък.\r\n\tСпоред стачкуващите законът ще намали правата на държавните служители и е бил изготвен без консенсус въпреки многобройни заседания и преговори.\r\n\tВ четвъртък протести имаше по границите, където митничарите стачкуваха, като се престараваха и работеха бавно и прекалено усърдно. Други 500 гранични служители спираха от време на време трафика на испано-андорската граница.\r\n\tСтачкуваха и 80 процента от преподавателите, съобщиха синдикатите.\r\n\tКняжество Андора, с население от 85 000 жители, сгушено в Пиренеите между Франция и Испания, е известно най-вече с това, че няма данъци, което прави стоките много евтини, включително алкохола и цигарите. Основният източник на постъпления за княжеството е туризмът.", "date": "2018.03.16", "title": "Първа стачка в княжество Андора от 1933 година"}
{"url": "http://www.mediapool.bg/horst-zeehofer-zayavi-che-islyamat-ne-e-chast-ot-germaniya-no-myusyulmanite-sa-news276799.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tИслямът не е част от Германия, но мюсюлманите са, заяви новият министър на вътрешните работи Хорст Зеехофер, влизайки в противоречие с канцлера Ангела Меркел, предаде ДПА.\r\n\t \r\n\t\"Ислямът не е част от Германия. Германия е формирана от християнството. Част от това са неделите, когато не се работи, и църковни празници и ритуали като Великден, Петдесетница и Коледа\", каза водачът на Християнсоциалния съюз (ХСС) пред в. \"Билд\".\r\n\t \r\n\t\"Естествено, мюсюлманите, които живеят тук, са част от Германия. Това обаче не означава, че трябва да се откажем от характерни за страната ни традиции и обичаи заради някакви фалшиви аргументи, подчерта бившият премиер на провинция Бавария пред таблоида.\r\n\t \r\n\tИзказването \"Ислямът е част от Германия\" датира от 2010 г. и е на тогавашния германски президент Кристиан Вулф, но Меркел често повтаряше фразата и я превърна в своя, така че днес тя се свързва най-често с нея.\r\n\t \r\n\tМакар и близък съюзник на Меркел, Зеехофер критикуваше открито проимигрантската й позиция.\r\n\t \n\n\r\n\tЗеехофер каза, че иска да свика ислямски срещи за обсъждане на проблемите, с които се сблъскват мюсюлманите при приобщаването си към германското общество.\r\n\t \r\n\t\"Трябва да седнем на една маса с мюсюлманските организации и да потърсим диалог. Посланието ми е: мюсюлманите трябва да живеят заедно с нас, а не паралелно или в противоречие с нас. За да го постигнем, ни е необходимо взаимно разбирателство и уважение. Това може да стане само, ако разговаряме помежду си\", каза той.", "date": "2018.03.16", "title": "Хорст Зеехофер заяви, че ислямът не е част от Германия, но мюсюлманите са"}
{"url": "http://www.mediapool.bg/ofertata-na-inerkom-za-chez-ne-bila-nai-visokata-news276798.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tОфертата на пазарджишката \"Инерком\" за закупуването на активите на българските активи на чешката ЧЕЗ не е била най-високата, но е предпочетена от управлението на енергийната компания, според най-големия информационен портал на Чехия seznam.cz, цитиран от БНР в петък.\r\n\tСпоред разследването индийската компания \"Индия Пауър\" заедно с друга малка българска компания \"Фючър Енерджи\" са предложили малко над 17 милиона евро по-висока цена за българските активи на ЧЕЗ от компанията на Гинка Върбакова. Въпреки това офертата на \"Инерком\" е оценена като по-благоприятна, коментира чешкият журналист Петър Кубка пред националното радио..\r\n\tСпоред чешкото разследване предложението на индийците, за което преди дни стана ясно, че още стои на дневен ред, в случай че Върбакова не успее да плати цената по сделката до края на ноември, било за 360 млн. евро. За офертата на \"Инерком\" още преди седмица стана ясно, че е за 342.5 млн. евро. Разликата обаче е в това, че индийците искали падеж на плащането след пет години, докато фирмата на Върбакова обещала да плати до девет месеца.\r\n\tНа трето място била останала чешката компания \"Енерго-Про\" с цена от 304 млн. евро, според новите разкрития на чешките медии, макар според други твърдения тяхното предложение да е по-ниско и те въобще да не са включени в крайната класация.\r\n\tСделката на \"Инерком\" с ЧЕЗ вече е в Комисията за защита на конкуренцията, която ще трябва ад оцени пазарния ефект от сливането на българските енергийни компании, присъстващи на пазара за производство на енергия от слънце, и електроразпределителното и електроснабдителното дружества на ЧЕЗ, както и търговец на ток и още два ВЕИ-проекта. Не се очаква пред нея да има антимонополни пречки, така че към момента само две са въпросителните около сделката. Едната е свързана с анализа на ЧЕЗ дали да допусне в транзакцията правителството на България, което е сложен въпрос предвид арбитражното дело, водено от компанията срещу страната ни за нарушени инвестиции. Другата е за финансирането на плащането в обещания от Върбакова срок.\n\n\r\n\tПреди ден представители на \"Инерком\" отново заявиха, че преговорите с банките за кредитиране на сделката вървят и декларираха, че няма отказ от тяхна страна въпреки политическия скандал около продажбата. Все още не се обявява откъде ще дойде синдикираният заем, но според чешките медии основните кредитори остават офшорните компании на грузинеца Пато Гамгонешвили. Сред тях са офшорната компания \"Скор Трейд\" (Score Trade), която ще предостави 67 милиона евро и \"Евро Стар\" ООД, която гарантира 180 милиона евро.", "date": "2018.03.16", "title": "Офертата на \"Инерком\" за ЧЕЗ не била най-високата"}
{"url": "http://www.mediapool.bg/kseniya-sobchak-sazdava-svoya-politicheska-partiya-news276802.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБлизката до либералната опозиция кандидатка за президент на Русия Ксения Собчак обяви, че създава своя политическа партия, предаде Франс прес. До изборите, които се очаква да бъдат спечелени от президента Владимир Путин, остават два дни.\r\n\t\r\n\t\"Искаме да създадем нова партия! Искате ли промяна?\", попита тя млади руснаци, събрали се в зала в северната част на Москва. Партията, основана от нея и бившия опозиционен депутат Дмитрий Гудков, ще се казва \"Партия на промените\", добави Собчак.\r\n\t \r\n\t36-годишната телевизионна журналистка е близка до либералната опозиция и бивша звезда от реалити шоута. В края на октомври тя изненада мнозина, обявявайки кандидатурата си под лозунга \"Против всички\". Проучванията на общественото мнение й дават подкрепата на 2 на сто от имащите намерение да гласуват, но тя се надява да получи четвърто или пето място на президентските избори в неделя.\r\n\t \r\n\t\"Харесвам Ксения. Писнало ни е от старци\", заявява 21-годишният Данил Хлишчов, присъстващ на предизборната среща. \"Тя е смела, не се страхува от никого и е против всички\", добави той.\r\n\t \r\n\t\"Тя е единствената кандидатка, която се опитва да промени нещо. За останалите кандидати изборите са игра, фарс, те дори не се опитват да спечелят\", казва от своя страна Александър Байдуков, 18-годишен студент.\r\n\t \n\n\r\n\tПо време на предизборната си кампания Ксения Собчак беше обвинявана неведнъж, че служи на интересите на Кремъл, разделяйки вече отслабената опозиция, на чийто основен лидер Алексей Навални беше забранено да участва в избори до 2024 г. , защото е осъждан. Собчак обаче се отличи, отправяйки твърди критики срещу руския президент Путин в медиите.", "date": "2018.03.16", "title": "Ксения Собчак създава своя политическа партия"}
{"url": "http://www.mediapool.bg/pokolenieto-putin-kak-shte-glasuvat-na-prezidentskite-izbori-mladite-rusnatsi-news276795.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tКремъл има един проблем: студентите. Много млади руснаци са недоволни от президента Путин, който е бил на власт през по-голямата част от живота им. Сега руското ръководство се опитва да спечели гласовете им. Как гласуващите за първи път виждат бъдещето на страната?\r\n\t \r\n\tТълпата крещи, ръкопляска и припява, като че ли е на рок концерт. Руският президент Владимир Путин ентусиазира младите гласоподаватели на предизборна среща в Москва. Когато той говори, 20-годишната Елена почти обезумява.\r\n\t \r\n\t\"Не го ли обичате?\", възкликва тя. Държи плакат с надпис \"Путин е най-добрият\" в рамка от бяло-синьо-червено сърце, цветовете на руското знаме. Заедно с хиляди други млади руснаци, тя гордо пее националния химн.\n\n\r\n\t \r\n\tТези студенти, тийнейджъри и младежи са \"поколението Путин\" - израснали са, докато той е бил на власт. Путин е президент или премиер на Русия от близо две десетилетия.\r\n\t \r\n\t\"Путин ми дава сигурност. Той прави страната ни силна\", заявява Елена, която е пристигнала от Курск, намиращ се на около 500 км южно от Москва, за да присъства на събитието.\r\n\tМного други млади гласоподаватели са съгласни с Елена. През последните години Путин запазва рейтинг на популярност в страната от около 70 на сто.\r\n\t \r\n\tНо има и скрита тенденция на съпротива срещу дългото управление на Путин. Хиляди младежи подкрепят един от най-острите му критици, политическия активист Алексей Навални.\r\n\tНавални не беше допуснат до участие на изборите в неделя заради присъда за финансови измами, която според него е произнесена по изфабрикувани обвинения.\r\n\t \r\n\tТой беше арестуван няколко пъти и за организиране на неразрешени митинги.\r\n\t \r\n\tПутин стана президент за първи път през 2000-та година. Родените през тази година руснаци вече могат да гласуват.\r\n\t \r\n\tТакъв гласоподавател е 18-годишният Михаил, който иска да направи кариера като дизайнер или илюстратор. Според него перспективите пред страната му са \"и вълнуващи, и плашещи\".\r\n\t\"Искам да оставя следа в страната си, но нищо не се движи напред\", казва по телефона младият московчанин.\r\n\t \r\n\tРуснаците просто искат да печелят достатъчно и да живеят спокойно\", обяснява той. \"Държим на тази стабилност и не осъзнаваме колко сме парализирани\".\r\n\t \r\n\tТийнейджърът е посетил две от демонстрациите на Навални, където е видял как полицаи задържат протестиращи и ги прибират в камионетки.\r\n\t \r\n\t\"Тогава ми стана ясно: истинската демокрация работи само там, където президентите имат конкуренти\", казва той.\r\n\t \r\n\tТой обмисля да бойкотира гласуването, както посъветва Навални. \"Гласът ми се чува само на улицата\".\r\n\t \r\n\tМладата фотографка Даря казва, че \"политиците са проблемът. Те не обясняват значението на своите закони. Те не ни представляват\".\r\n\t \r\n\tНикой от кандидатите за президент \"не казва нещата, които биха били от значение за младите хора\", заявява 22-годишната, отпивайки от капучиното си в кафене в центъра на Москва.\r\n\t \r\n\tДостъпът до добро и достъпно образование е рядкост, както и работните места за млади научни работници, а държавната здравна система е съсипана, казва Даря.\r\n\t \r\n\t\"Ако имате пари, в Москва можете да си купите всичко сами. Но държавните услуги като цяло не са на ниво\", заявява тя.\r\n\t \r\n\tТя е мислила дълго кого да избере в кабината за гласуване.\r\n\t \r\n\t\"Ще гласувам за кандидата на комунистите\", казва младата жена. \"Той има най-добри шансове да отнеме гласове от Путин\".\r\n\t \r\n\tИзборите в неделя ще бъдат възможност \"да покажем на Путин силата на опозицията\", казва Даря. \"Ако хората са открити и смели, ще има промяна и истинска стабилност за всички\". \r\n\t \r\n\t \r\n\tПо БТА.", "date": "2018.03.16", "title": "Поколението Путин: как ще гласуват  на президентските избори младите руснаци?"}
{"url": "http://www.mediapool.bg/skoro-zhivotat-shte-bade-prestaplenie-news276797.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tВ последната законодателна петилетка Наказателният кодекс (НК) е променян над 20 пъти. Неминуемо кодексът е обект на строги закани в почти всяка предизборна кампания. Управляващата партия ГЕРБ от първия си мандат обещават пълната отмяна на действащия и изработването и приемането на нов НК. Неизбежно високите обещания за нов НК станаха част и от ежегодния доклад на Европейската комисия по напредъка на България в областта на правосъдието. И с право от Комисията питат какво е изпълнено, след като е обещан нов кодекс. До съдържателния елемент на новия НК никога не се е стигало, поне от страна на ГЕРБ. По времето на премиера Орешарски нов НК беше предложен, но не беше посрещнат добре. Едва сега третото правителство на Борисов разкрива съдържателните си намерения. Разбираме, че предстои да бъде разширен обхватът на понятието „длъжностно лице”, така че като особена категория извършители на престъпления да се считат и лицата от местната администрация.\r\n\tОсвен тази редакция най-съществени по обем са текстовете, които си поставят за цел, според мотивите на законопроекта, да преследват ,,корупционните престъпления“ в частния сектор. По принцип в България има констатирани корупционни проблеми по високите етажи на държавната власт. С промените в НК, обаче, се изравняват по смисъл и значение „корупционните престъпления” „симетрично както за длъжностни лица от публичния сектор, така и за длъжностни лица от частния сектор”. Тоест, ако дадете подкуп на полицай или шише ракия на майстора, пратен от някоя фирма, за да отремонтира добре банята Ви, и в двата случая според закона ще подлежите на еднакво наказание.\r\n\tКакто и с други скорошни законодателни инициативи на правителството, изменението на НК бе посрещано с негативни становища от редица заинтересовани страни. Против са както от страна на бизнеса в лицето на Асоциацията на организациите на българските работодатели, така и от страна на висши органи като Върховния касационен съд и Висшия адвокатски съвет. Нека да прегледаме основните аргументи, изложени в тези становища.\r\n\tВърховният касационен съд обръща сериозно внимание на основното конституционно право на българските граждани на свободна стопанска инициатива /чл. 19, ал. 1 от Конституцията/. Според Съда на Европейския съюз /от който България все още е част/ правото на свободна стопанска инициатива се основава на свобода на упражняване на търговска или икономическа дейност, свобода на договаряне и свобода на конкуренция. Именно поради риска от нарушаване на това основно право криминализирането на корупцията в частния сектор е изключително спорно занимание. Според ВКС „хаотичното създаване на множество правни норми, регулиращи сходни обществени отношения, води до проблеми в правоприлагането и не допринася за очакваните от обществото резултати”.\r\n\tВъпреки изобилието на цитирани източници в мотивите към законопроекта ВКС намира, че нито един от цитираните международни органи не е препоръчвал точно такъв тип законодателстване. ВКС отправя сериозни бележки и по грамотността на написване на конкретните текстове.\n\n\r\n\tСпоред Висшия адвокатски съвет предлаганите норми „дават възможност за недопустима намеса на държавата в гражданския и търговски оборот, след като всяко неизпълнение на договорно задължение може да доведе до ангажиране на наказателна отговорност /проектните чл. 221, чл. 225б, чл. 225в/.” Текстовете са „недобре обмислена хипер регулация и най-вече недопустима намеса в частния сектор, в типични гражданскоправни и търговски отношения, където ролята на държавата по предлагания от вносителя на проекта начин е немислима.”\r\n\tСпоред работодателите законопроектът за изменение на НК е също принципно изцяло сбъркан, адресират се и забележки относно качеството на проектонормите.\r\n\tЕдинственият подкрепящ законопроекта е Прокуратурата на Република България. Но и тя отправя критика към начина на разписване на текстовете.\r\n\tЗа ненужното набъркване на държавата в частния сектор можем да обобщим накратко – всеки търговец сам има изгода да следи служителите му да не го ощетяват. А ако търговецът констатира проблем, винаги може да потърси отговорност на служителите си най-малко по силата на трудовия договор.\r\n\tПреценката за това дали да се определи за престъпление едно действие е в правомощията на Народното събрание, в частност на предлагащите и подкрепящите го партии. А доколко те ще се съобразят с изразените становища показва готовността им да приемат авторитета на другите институции. Когато се изправяш срещу Върховния касационен съд и обединената адвокатура, или имаш повече познания от тях, или по-дълбока управленска философия, която те не разбират, или те мотивира външен фактор, неясен за останалите.\r\n\tРазбира се, и този законопроект показва дълбоко комичен резултат в опита да се изгради нормативен юридически текст. Така например, обявяват се за престъпления действия от ежедневието като размяната на традиционни подаръци и се криминализира всичко от „търговската дейност” без да е обяснено от предложителите какво точно законът разбира под „търговска дейност”. Така текстът на чл. 225в ви прави престъпник щом не си вземете рестото от сервитьора или продавачката в кварталния магазин.\r\n\tА доколко ще се стига до реално наказване е най-същественият проблем. Защото в България често се стига до законодателно изобилие за сметка на приложна оскъдност. Прокуратурата, призвана да ги прилага и отговорна за изготвянето на годно обвинение, също винаги е в подкрепа на подобни действия. Но стигне ли се до закони, които да засилят организационния капацитет и подобрят устройствените несъвършенства, политици и главен прокурор показват твърдо единомислие в отказ от подобен тип законодателни инициативи. Промените в Конституцията от 2015 г. доказаха за пореден път тази теза и практика. А ефектът от един закон се усеща именно в прилагането, а не в писането и гласуването му. Същото е като в работата на администрацията – написването на стратегия не прави администрацията годна да я прилага.\r\n\tСлед приемането на промените в НК очаквайте прокурор в офиса, прокурор под масата, прокурор в банята или направо по един наблюдаващ прокурор, прикрепен към всеки човек, за да е сигурно управляващото мнозинство, че българинът живее законосъобразно. Може би само така обществото ясно ще разбере, че именно устройството на съдебната власт е ключовият проблем в съдебната ситема.", "date": "2018.03.16", "title": "Скоро животът ще бъде престъпление"}
{"url": "http://www.mediapool.bg/golemiyat-sin-na-tramp-i-saprugata-mu-vanesa-se-razvezhdat-news276796.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tГолемият син на президента на САЩ Доналд Тръмп - Доналд Тръмп младши и съпругата му Ванеса, които са женени от ноември 2005 г. и имат пет деца, ще се разведат, съобщи \"Организацията Тръмп\", предаде Франс прес.\r\n\t \r\n\t\"След 12 години брак решихме да се разделим. Винаги ще имаме огромно уважение един към друг и към семействата ни. Имаме пет прекрасни деца и те остават наш приоритет\", се казва в съвместно изявление на двамата съпрузи, които са на по 40 години.\r\n\t \r\n\tДецата им са на възраст от 3 до 10 години.\r\n\t \r\n\tС това изявление \"Организацията Тръмп\" потвърди информацията на американски медии, че Ванеса Хейдън, както е моминското й име, вчера е внесла в съда молба за \"неоспорвана раздяла\" - опростена процедура, която обикновено е знак за развод по взаимно съгласие.", "date": "2018.03.16", "title": "Големият син на Тръмп и съпругата му Ванеса се развеждат"}
{"url": "http://www.mediapool.bg/politicheskata-neyasnota-v-italiya-nyama-skoro-da-se-razsee-news276804.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПовече от седмица след парламентарните избори, завършили без категоричен победител, италианците нямат представа как ще изглежда бъдещото им правителство и вероятно така ще е още много седмици.\r\n\t \r\n\tИзборите от 4 март доведоха до парламент, в който никоя партия не разполага с абсолютно мнозинство. Дясната коалиция получи общо 37 процента от гласовете, а антисистемното Движение \"Пет звезди\" се очерта засега като най-голямата политическа партия в парламента с 32 процента от гласовете.\r\n\t \r\n\tТова означава, че и двете политически сили не успяха да си осигурят работещо мнозинство в двете камари на италианския парламент и оставиха на победената левоцентристка Демократическа партия възможността да играе важна роля при съставянето на новото правителство.\r\n\t \r\n\tВъпреки това Демократическата партия обяви, че иска да излезе в опозиция, а и няма никакви признаци за затопляне на отношенията между Движението \"Пет звезди\" и най-голямата партия в консервативния блок, крайнодясната Лига, смятани от мнозина като двамата ясни победители на тези избори.\r\n\t \r\n\tКакво ще се случи сега?Парламентът започва работа\r\n\tСледващият важен етап ще бъде 23 март, когато новият парламент ще се събере на първото си заседание и веднага премине към избор на председатели на горната и долната камари, защото това ще покаже кои партии работят заедно.\r\n\t \n\n\r\n\tАко не се стигне до сделки, вотът за председател на долната камара може да се проточи с дни, защото победителят в това гласуване трябва да си осигури абсолютно мнозинство. В Сената, напротив, при три тура без победител с абсолютно мнозинство, се преминава към балотаж.\r\n\t \r\n\t\"Пет звезди\" и Лигата заявиха, че очакват всяка от тях да получи председателското място в една от камарите. Медиите съобщават, че бившият премиер Силвио Берлускони е заплашил да развали съюза си с Лигата, ако тя сключи сделка по този въпрос с \"Пет звезди\". Но ако двете партии гласуват заедно, за да си осигурят тези престижни постове, това не означава автоматично, че са готови да минат на следващия етап и да съставят правителство.\r\n\t \r\n\tЩом бъдат избрани двамата председатели на камарите, ще може да бъдат съставени парламентарните групи и това ще отвори пътя към консултациите на президента.Президентът\r\n\tПрезидентът Серджо Матарела ще играе ключова роля в опитите за намиране на изход от политическия застой. Ако председателите на двете камари бъдат избрани бързо, той ще започне консултации с партийните лидери веднага след Великден, който е на 1 април. Той ще се срещне с всяка от групите поотделно и ще изслуша техните виждания как да се излезе от безизходицата.\r\n\t \r\n\tДържавен служител, пожелал анонимност, заяви, че президентството няма краен срок за постигане на споразумение и че оттам са готови да проведат два или дори три кръга преговори, за да се намери изход от безизходицата. След изборите през 2013 година, които доведоха до подобна ситуация без ясен победител, но само в Сената, бе необходимо да минат 40 дни от откриването на парламента, за бъде образувана коалиция.Политическо решение\r\n\tПрезидентът първоначално ще търси \"политическо решение\", с три възможни резултата - съюз между Демократическата партия и десницата, между Демократическата партия и Движението \"Пет звезди\" или между Движението \"Пет звезди\" и Лигата.\r\n\t \r\n\tАко никой от тази сценарии не се реализира, според някои анализатори може да се върви към правителство на малцинството, в което една партия или група ще сформира правителство, което ще бъде поддържано живо в парламента благодарение на външната подкрепа на друг политически блок или партия. Италия е имала само две такива правителства в историята, през 1963 г. и през 1976 г., но и двете просъществуваха само няколко седмици. Матарела почти със сигурност ще търси сериозни гаранции, че подобно правителство би могло да оцелее този път поне година.\"Правителство за всички\"\r\n\tАко не бъде намерено политическо решение, Матарела би опитал да установи дали той ще намери подкрепа за сформиране на \"правителство за всеки\" или за \"президентско правителство\", надявайки се, че всички партии биха подкрепили правителство, съставено от технократи с ограничен дневен ред - например, съставянето на бюджета за 2019 година -,и организиране на нови избори следващата година. И Движението \"Пет звезди\", и Лигата изключиха възможността да подкрепят подобен вариант.Предсрочни избори?\r\n\tЦитираният по-горе държавен служител каза, че Матарела няма да бърза и отхвърли възможността за предсрочни избори преди летните месеци юли и август. Така че, ако се стигне до задънена улица, най-ранната дата за нови избори би била през октомври тази година. В съвременната италианска история никога не се е случвало предсрочни избори да са се провеждали веднага след вот без категоричен победител. От 1946 година насам най-краткият мандат на италиански парламент е бил 20 месеца - в периода 2006-2008 година.Кой управлява Италия междувременно?\r\n\tОтиващият си министър-председател, лявоцентристът Паоло Джентилони трябва официално да подаде оставка, преди да се събере новият парламент. Той ще продължи да изпълнява функциите на премиер до съставянето на ново правителство.", "date": "2018.03.16", "title": "Политическата неяснота в Италия няма скоро да се разсее"}
{"url": "http://www.mediapool.bg/putin-prizovava-rusnatsite-da-glasuvat-v-nedelya-news276803.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПрезидентът Владимир Путин призова руските граждани да гласуват в неделя на президентските избори, за които Кремъл се опасява, че ще протекат при ниска избирателна активност, предаде Франс прес.\r\n\t \r\n\t\"За кого да се гласува, как да бъде упражнено правото на свободен избор е лично решение на всеки човек. Но ако решите да не взимате такова решение, този важен и определящ избор ще бъде направен, без да се отчита вашето мнение\", обяви Путин в специално обръщение към избирателите, разпространено от руската телевизия RT.\r\n\t \r\n\t\"Убеден съм, че всеки от нас е загрижен за съдбата на нашата родина. Ето защо се обръщам към вас, призовавайки ви да отидете в неделя в своите избирателни секции. Възползвайте се от правото си, за да изберете бъдещето си\", добави той.\r\n\t \r\n\tВладимир Путин, който вече повече от 18 години е начело на Русия като президент или премиер, се очаква - освен ако не се случи нещо много изненадващо - да спечели четвърти мандат и да остане държавен глава до 2024 г., отбелязва АФП.\r\n\t \r\n\tВ сравнение с него другите седем кандидати за президентския пост на практика нямат шансове: за кандидата на Комунистическата партия на Руската федерация Павел Грудинин според социологическите проучвания смятат да гласуват около 7-8 процента от избирателите, за ултранационалиста Владимир Жириновски - около 5-6 процента, за либералната журналистка Ксения Собчак - около 1-2 процента, а останалите кандидати общо събират около 1 един процент.\r\n\t \n\n\r\n\tНа основния опонент на Путин - Алексей Навални беше забранено да се яви на изборите заради съдебен процес, завършил с осъдителна присъда. Навални обяви процеса за режисиран и призова руските граждани да бойкотират изборите.\r\n\t \r\n\tВъпреки че те изглеждат предрешени, Кремъл се страхува от ниска избирателна активност, която ще отслаби легитимността на резултата.", "date": "2018.03.16", "title": "Путин призовава руснаците да гласуват в неделя"}
{"url": "http://www.mediapool.bg/katadzhiyata-zasnet-s-podkup-poluchi-3-godini-uslovno-news276793.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБившият катаджия Сашо Тръпков, заснет през 2014 г. в центъра на София да взима подкуп, получи 3-годишна условна присъда с 5 години изпитателен срок.\r\n\tСофийският градски съд (СГС) го призна за виновен в петък по обвинение, че на 13 ноември 2014 г. в рамките на един ден два пъти е поискал и получил подкупи, за да не напише актове за нарушаване на правилата за движение по пътищата.\r\n\tПървия път Тръпков е спрял за проверка шофьор, от когото е поискал и получил 20 лева, за да не му състави акт за управляване на колата без предпазен колан и за отнемане предимството на друг участник в движението.\r\n\tВъв втория случай обвиняемият поискал и получил 10 лева, за да не напише акт или фиш за друг шофьор, който също е карал без предпазен колан.\r\n\tТръпков бе обвинен и за това, че същия ден е написал известие за глоба с фиш, вписвайки в него недействително обстоятелство. Вместо да санкционира водач на автомобил за това, че говори по мобилния си телефон, докато шофира, Тръпков вписал в акта за нарушение, че нарушителят е пресякъл неправилно като пешеходец.\n\n\r\n\tОще тогава Тръпков бе уволнен от системата на МВР, а в момента работи като таксиметров шофьор, стана ясно по време на делото.", "date": "2018.03.16", "title": "Катаджията, заснет с подкуп, получи 3 години условно"}
{"url": "http://www.mediapool.bg/glas-naroden-izliza-ot-koalitsiyata-s-reformatorskiya-blok-news276805.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПартията на Светльо Витков \"Глас народен\" напуска коалиционното споразумение с Реформаторския блок. Това се казва в позиция на партията, публикувана в четвъртък вечерта на фейсбук страницата на формацията.\r\n\tОсновният аргумент за излизането от коалицията е, че партията не желае да продължава да \"легитимира политическия разпад на традиционната десница\".\r\n\tОт \"Глас Народен\" все пак изтъкват, че остават отворени за диалог с всички десни партии.\r\n\t\"В момента традиционната десница продължава своя разпад, като десните партии търсят партньори, без значение от мястото им в политическото пространство, чрез които да се бори за влизане в Парламента\", пише още в декларацията.\r\n\tОт Глас народен припомнят, че в предизборната кампания за 44-то НС \"разцепените на три и самоопределили се за десни коалиции воюваха сами със себе си като оставиха на изборното поле близо 300 хиляди души без представителство в българския парламент. От това спечелиха ГЕРБ, БСП, ДПС, ОП, та дори и ВОЛЯ на Марешки, които произвеждат най-големия законодателен брак в политическата история на България\".\n\n\r\n\tФормацията на Витков заявява, че в последните месеци е инициирала дебати и срещи за обединение на десните партии. Глас народен твърди, че \"обединението е задължително, за да има дясната опозиция алтернатива на сегашното управление\".\r\n\tПартията припомня, че преди дни ДБГ замрази членството си в РБ и оповестява, че не вижда смисъл в легитимацията на политическия разпад на десницата.\r\n\tПреди ДБГ, членството си замрази и БЗНС, които започнаха да работят в тясно сътрудничество с ДСБ и Да, България.\r\n\tОсновната разделителна линия между РБ и другите десни формации, които след неуспешното явяване на изборите започнаха сътрудничество помежду си, е отношението към ГЕРБ. От ДСБ и Да, България се обявяват за оставка на кабинета и против сътрудничество с ГЕРБ за бъдеще, а останалите в РБ не смятат, че колаборация с Борисов би била проблемна.", "date": "2018.03.16", "title": "\"Глас народен\" излиза от коалицията с Реформаторския блок"}
{"url": "http://www.mediapool.bg/tsacheva-ne-se-strahuvaite-ot-promenite-v-nakazatelniya-kodeks-news276794.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСтраховете от приемането на промените в Наказателния кодекс, свързани с корупцията в частния сектор, са несъстоятелни и неоправдани, обясни в петък правосъдният министър Цецка Цачева пред Нова телевизия. Тя обвини огромна част от обществото, че ще понесе \"морална\" отговорност за критиките си към проекта на Министерството на правосъдието.\r\n\tПо време на сутрешния блок на телевизията водещият отправи следната забележка по темата: \"Дискусията за Наказателния кодекс, макар и след първо четене, не е излишна. Да не ги чета, но коментарите са агресивни...\"\r\n\tВ отговор Цецка Цачева коментира: \"Казах ви, че всяват страхове, моралната отговорност ще я понесат тези, които ги всяват\".\r\n\tТака излиза, че всички извън Министерството на правосъдието ще трябва да понесат въпросната морална отговорност.\r\n\tПърви ръководителят на катедрата по наказателноправни науки в СУ. \"Св. Климент Охридски\" проф. Пламен Панайотов предупреди, че с проекта за промени в НК се \"криминализира целия граждански оборот\".\n\n\r\n\tЧетирите най-големи работодателски организации излязоха със същата позиция няколко седмици по-късно. Последва позиция в същия дух от Висшият адвокатски съвет. Тежки критики имаше и от Върховния касационен съд.\r\n\tНакрая дори председателят на правната комисия Данаил Кирилов заяви, че споделя голяма част от критиките, и се обяви за ремонт на проекта. Той допусна, че хората в Министерството на правосъдието са \"преминали границите на разумното\".\r\n\tПреди ден лидерът на \"Да, България\" Христо Иванов определи промените в закона като атентат срещу бизнеса и пълзящ авторитаризъм.\r\n\tОсновният проблем в проекта за НК е, че той превръща прокуратурата в оръжие за саморазправа с частния бизнес. Ефектът се постига с приравняване на длъжностните лица в публичния и частния сектор. Ако поправките бъдат приети окончателно в този им вид, всяко забавено плащане по търговска сделка става повод за държавното обвинение да образува дело, дори без да е необходимо доказване на щета. Законопроектът не прави никаква разлика между тотално различните обществени роли в частния и публичния сектор, като например липсата на държавна власт в ръцете на частниците.\r\n\tОт постъпилите становища положително е единствено това на прокуратурата, която отправя само няколко критични бележки по редакцията на отделни текстове.\r\n\tСкандалният закопроект вече мина през правната комисия с гласовете на ГЕРБ и \"Обединените патриоти\", които събраха общо 10 гласа.\"Против\" бяха седем депутати от БСП и \"Воля\".\r\n\tЦецка Цачева коментира, че проектът е предложен в изпълнение на мерките от анализа на европейските прокурори, които бяха на мисия в България през 2016 г.\r\n\t\"Винаги може да бъде направена по-прецизна редакция на текстовете\", каза Цачева и допълни, че закопроектът е изготвен от работната група, в която е имало представители на много институции.\r\n\t\"На мен ми прави впечатление, че след дългите съгласувателни процедури, приемането от Министерския съвет, внасянето в Народното събрание, аргументите се засилват и заострят, когато дебатът започне в парламента\", обясни министърът. Според нея критиките на обществото са казуистика, която цели създаване на страхове.\r\n\t\"Всяка казуистика и пример, макар и в контекста, просто създават страхове, и за съжаление от подобни примери, които не се вписват изцяло в контекста на материята, се създава впечатление за посегателство\", каза Цачева.", "date": "2018.03.16", "title": "Цачева: Не се страхувайте от промените в Наказателния кодекс"}
{"url": "http://www.mediapool.bg/mladite-ne-se-chuvstvat-podgotveni-za-rabota-no-iskat-visoki-zaplati-news276806.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tМладите хора имат нереалистично високи очаквания за заплатата, която могат да получават, и в същото време смятат, че университетското образование не ги е подготвило достатъчно за живот на работа и за намиране на най-доброто работно място. Голяма част от тях искат да се развиват като експерти, а не като мениджъри, а неоцененият труд от страна на работодателя е основната причина, която би ги накарала да напуснат.\r\n\tТова са част от заключенията в доклада на \"Делойт\" \"Първи стъпки на пазара на труда\". Той представя мненията относно работата, живота и образованието на повече от 5700 студенти и наскоро завършили от водещи университети в 14 държави в Централна и Източна Европа, сред които и България.\r\n\tДанните за България показват, че средната очаквана заплата от младите хора у нас е 822 евро или 1644 лева, което надвишава с около 500 лева средното възнаграждение в страната. Подобно нереалистично очакване за заплащането се наблюдава и в останалите изследвани страни.\r\n\t\"Окуражаващо е да се види, че разликата в очакванията за заплатите между мъжете и жените е намаляла в сравнение с разликата, отбелязана от проучването през 2015. Средните очаквания по отношение на заплатата при мъжете в действителност е намаляла от 933 евро на 895 евро, докато очакванията при жените се увеличават от заплата в размер на 716 евро до 739 евро (средно за страните - бел. ред)\", пише в доклада.\r\n\tВ същото време по-малко от една пета (19%) от анкетираните се чувстват добре подготвени за реалностите на живота на работното място, а само 15 % вярват, че тяхното образование им е дало необходимото за намиране на най-добрата работа.\r\n\tПроучването показва още, че заплатата не е най-често срещаната причина за избора на работа. По-важна се оказва възможността за придобиване и развиване на нови умения, което важи и за България. Възможностите за развитие и придобиване на нови умения са посочени като най-важен мотив за избор на работа от анкетираните млади българи (42.3%). Този отговор е три пъти по-популярен от \"атрактивна заплата\" и \"добра работна атмосфера и отношенията с останалите\" (съответно 13.4% и 12.4%).\r\n\tВъзможностите да разширят своите познания са основна мотивация за младите българи. 71.1% от тях търсят възможности да научат нещо ново, а 41.2 % биха искали да разширят своето експертно знание. Повече от една трета от анкетираните избират социални стимули, като възможност за работа в международна среда (36.1%) или шанс за среща с нови хора (35.1%). Много малко млади българи (6,2%) намират за мотивиращи работни задачи, които са ниско рискови.\r\n\tСпоред данните близо половината (47%) от най-талантливите млади хора в Централна Европа се стремят да бъдат повече експерти в дадена област, отколкото мениджъри. Едва под една четвърт от анкетираните от всички държави казват, че са се надявали да достигнат ключови управленски позиции.\r\n\tТенденцията в България е малко по-различна. В сравнение с останалите участници в проучването в Централна и Източна Европа, младите хора от България са по-фокусирани върху постигането на лидерски цели. На въпрос за бъдещите си кариерни планове почти 29% отговарят, че са се надявали да постигнат ключови управленски позиции.\r\n\tПодобно на тенденцията в останалите държави и в България младите хора посочват като основен мотив за смяна на работното място неудовлетворителна лична или цялостна оценка на тяхната работа от страна на шефовете. Липсата на възможности за професионално развитие също би ги подтикнала да си търсят нова работа.\r\n\tТова означава, че ежедневните действия на одобрение от страна на работодателя биха били достатъчни за младите служители, отбелязват от \"Делойт\".\r\n\t\"Интересното е, че \"обикновените заподозрени\" за \"прегарянето\" на работното място през ХХІ век – стресът и съперничеството, не са отбелязани като значим проблем за анкетираните (5.2% и 1 %, респективно)\", казват от компанията.\r\n\tОсвен това младите хора са по-склонни да работят в голяма корпорация, включително да напуснат страната си, и предпочитат компании, които се управляват демократично и в които се дава възможност на служителите свободно да изказват мнението си.\r\n\tНа базата на проучването от \"Делойт\" дават и няколко препоръки към работодателите, които биха им помогнали да задържат младите си служители. Сред тях е осигуряването на напътствия и лидерство, даването на възможност за свободен избор при вземане на решения, насърчаването на работата в екип.\r\n\tОт \"Делойт\" съветват работодателите да дават интересни и стимулиращи задачи на младите си служители, да насърчават професионалното обучение и да осигурят разнообразна работна среда, в която представителите на различни поколения да се учат едни от други.\r\n\tПрепоръчва се още фирмите да позволяват забавлението на работното място, тъй като младите служители не са склонни да жертват личния си живот и свободното си време заради работата.", "date": "2018.03.16", "title": "Младите не се чувстват подготвени за работа, но искат високи заплати"}
{"url": "http://www.mediapool.bg/savetat-na-evropa-do-6-mesetsa-da-se-obezpechi-nezavisimo-razsledvane-na-glavniya-prokuror-news276807.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tКомитетът на министрите на Съвета на Европа даде шестмесечен срок на България да представи конкретни мерки, гарантиращи, че срещу главния прокурор ще може да се провежда независимо разследване.\r\n\t, се казва в решението на организацията, с което Mediapool разполага.\r\n\tКомитетът на министрите на Съвета на Европа извършва постоянен мониторинг по изпълнението на решенията на Европейския съд по правата на човека в Страсбург. Най-проблемното дело е \"Колеви срещу България\".\r\n\tПървоначалната жалба до съда в Страсбург е изпратена през декември 2001 г. от бившия заместник-главен прокурор Николай Колев. Жалбата съдържа твърдения за целенасочения тормоз върху него, организиран от бившия главен прокурор Никола Филчев, включително и с образуване на серия от наказателни дела срещу него и близките му с фабрикувани обвинения и подхвърлени улики от високопоставени прокурори и полицаи, незаконно задържане въпреки имунитета му и други.\r\n\tПрез декември 2002 година Николай Колев е застрелян. Неговата вдовица Нанка Колева и дъщеря му Кристина заявяват, че поддържат жалбата в Страсбург. В нея те добавят нови твърдения – че в България разследването на убийството се извършва от хора, които са зависими и манипулирани от Филчев, че то съзнателно е саботирано с цел да се сложи чадър над извършителите. Според тях поръчители на убийството са главният прокурор Никола Филчев, съвместно с тогавашния шеф на Специализирания отряд за борба с тероризма (СОБТ) Филко Славов и Алексей Петров.\r\n\tВеднага след убийството бившият депутат Едвин Сугарев предоставя на разследващите детайлна информация, включваща дати и имена, която има пряко отношение за идентифициране на виновните за убийството. Няколко свидетели дават показания, че Колев е споделял с тях, че Филчев го е заплашвал и се страхува, че съвместно с Алексей Петров готвят покушение над него. Сред тях е и варненският апелативен прокурор Васил Миков, самият той преди това станал жертва на мащабна целенасочена кампания срещу него, проведена от самия Николай Колев.\n\n\r\n\tПрез ноември 2009 г. , а в решението си посочва, че в страната не съществуват достатъчно гаранции за провеждане на независимо разследване на престъпления, ако възможни заподозрени са главният прокурор или други високопоставени служители, близки до него. Заради липсата на предприети мерки по този въпрос, България е поставена под наблюдение.\r\n\tСлед като България бе осъдена от ЕСЧП, тогавашният обвинител №1 , която да премахне съществуващата недосегаемост на главния прокурор. Това обаче и до днес не се е случило. Настоящият главен прокурор Сотир Цацаров е против такива промени, а мнението му се споделя единодушно от ГЕРБ, БСП, ДПС и националистите в парламента.\r\n\tВ новата си позиция по този случая \"Колеви\" Съветът на Европа подновява поканата си към българските власти да уточнят дали все още е възможно изслушване на Никола Филчев.\r\n\t\"(Комитетът на министрите на Съвета на Европа) повтаря своята подкана към властите да уточнят дали все още е възможно изслушване на бившия главен прокурор Никола Филчев в контекста на ново разследване на случая \"Колеви\", се казва в позицията на Комитета на министрите.\r\n\tБългария е приканена да обясни какви мерки смята да предприеме по констатираните структурни проблеми в своята съдебна система, които водят до неефективни разследвания. Комитетът на министрите иска и анализ на резултатите от проведените реформи през 2017 година.", "date": "2018.03.16", "title": "Съветът на Европа: До 6 месеца да се обезпечи независимо разследване на главния прокурор"}
{"url": "http://www.mediapool.bg/balgarka-i-dvete-y-detsa-sa-ubiti-v-kanada-news276776.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБългарка и две от децата й са били убити в Канада, съобщиха местни медии.\r\n\tПрестъплението е извършено в сряда в дома им в град Аякс в провинция Онтарио, на около час път от Торонто. Убийството потресе Канада.\r\n\tНай-голямата дъщеря е оцеляла, защото по време на престъплението е била на шофьорски курс, придружавана от баща си.\r\n\t39-годишната Красимира Пейчиновски и 15-годишният ѝ син Рой са намерени мъртви от полицията, а 13-годишната ѝ дъщеря Веналия е откарана в болница, където по-късно е починала.\r\n\tОсновен заподозрян за тройното убийство е 29-годишният Кори Фен. Според полицията той вероятно е имал романтична връзка с Красимира, но не живеел с нея.\n\n\r\n\tМъжът избягал с черен автомобил от местопрестъплението, след като бил забелязан от разтревожена колежка на убитата.\r\n\tТя се обадила в полицията, защото непознат мъж ѝ попречил да посети дома на Красимира.\r\n\tПревозното средство е намерено изоставено. По-късно Фен е задържан от полицията.\r\n\tТой има и други криминални провинения, включително условна присъда от 2009 г. за нападение над полицай.\r\n\t\"Това трябва да се е случило под въздействието на наркотици. Тя се е опитвала да се раздели с този човек, защото връзката им не е вървяла\", каза пред Нова телевизия Ваня Димова, която е дългогодишна приятелка на жертвата.\r\n\tКрасимира живеела заедно с децата си, отделно от съпругата си, който е македонец.\r\n\tСинът й Рой бил обещаващ вратар на местния хокеен отбор \"Флайърс\". Ник Слоусън, мениджър на хокейния отбор, в който играел Рой Пейчиновски, заяви, че познавал момчето още от 7-годишна възраст. \"Той беше едно от най-добрите и възпитани момчета, които може да срещнете\", каза Ник Слоусън.\r\n\tПетъчният мач на отбора му е отложен, а на съботната тренировка ще присъстват психолози, тъй като новината за смъртта на Рой шокирала съотборниците му. \"На всичките им беше много тежко, Рой бе изключително харесван, много, много популярен\", каза Ник Слоусън.", "date": "2018.03.16", "title": "Българка и двете й деца са убити в Канада"}
{"url": "http://www.mediapool.bg/stalb-na-ulichna-lampa-padna-i-rani-dve-detsa-news276808.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tДве деца са с леки наранявания, след като стълб на уличното осветление в Пазарджик падна близо до детска площадка, съобщи БНР.\r\n\tПреди инцидента, екипи, които поддържат уличното осветление, подменяли повредени части в електрическите табла. Не е ясно дали падането на стълба има връзка с работата им.\r\n\tСпоред говорителя на полицията Мирослав Стоянов най-вероятно причината е ръждясване в основата на съоръжението. Възможно е той да е поддал, ако децата са го дърпали или бутали.\r\n\tЗа инцидента е сигнализирал бащата на децата, които имат охлузни рани. \r\n\tОпасният стълб вече е премахнат, а кабелите са обезопасени. По разпореждане на общината ще бъде извършена допълнителна проверка на всички подобни стълбове в града. Съоръженията, които крият риск, ще бъдат премахнати или подновени.\r\n\tОт полицията препоръчват на родителите да наблюдават децата си и да не им позволяват да играят в близост до електрически съоръжения.", "date": "2018.03.16", "title": "Стълб на улична лампа падна и рани две деца"}
{"url": "http://www.mediapool.bg/borisov-za-malko-da-ostane-bez-pametnik-dar-za-izrael-news276774.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБългарският премиер Бойко Борисов е бил на косъм да се размине с откриването на паметника за спасяването на българските евреи при предстоящото си посещение в Тел Авив тази пролет. Това става ясно от отговора на Министерството на външните работи (МВнР) до Mediapool по повод повторното изливане на монумента.\r\n\tВ сряда правителството отпусна нови 36 000 лв. на външно министерство за изливане на монумент – символ на спасяването на евреите от Холокоста. Той е бил изработен по договор, сключен между Държавния културен институт и \"Aрт студио – Момчил Цветков\" ЕООД и е приет за изпълнен с приемо-предавателен протокол през декември 2013 г. Тогава на скулптора е била изплатена сумата от 31 960 лв., посочват от външно министерство.\r\n\tДържавният културен институт е на подчинение на Министерството на външните работи. Той е създаден по времето на Соломон Паси с мисия да бъде част от международното културно сътрудничество и да съдейства за успешното изпълнение на външнополитическите приоритети на България със средствата на културната дипломация. От 2006 г. досега директор на института е Людмила Димитрова.\r\n\tВ края на 2017 г., във връзка с уточняването на датата за посещението на българския премиер в Израел и неговото участие в церемонията по откриване на паметника през пролетта на тази година, Димитрова уведомява ръководството на Министерството на външните работи, че  се казва в отговора на МВнР до Mediapool.\r\n\tПо тази причина Държавният културен институт иска наново да бъдат отпуснати средства, за да бъде изработен нов паметник.\n\n\r\n\tСлед като вицепремиерът и министър на външните работи Екатерина Захариева разбира за случая, възлага незабавно да бъде направена проверка от Инспектората на МВнР.\r\n\tПроверката установява, че Людмила Димитрова не е направила необходимото, за да обезпечи съхранението на паметника по начин, който да гарантира неговото опазване. Предприети са действия за търсене на наказателна и дисциплинарна отговорност от директора на Държавния културен институт. За случая е подаден сигнал в Софийска градска прокуратура на 27 февруари 2018 г., допълват от МВнР.\r\n\tМеждувременно Комисията по паметниците на община Тел Авив е предложила да бъде направена известна промяна в дизайна на паметника, свързана с начина на разполагане на \"звездата на Давид\" върху него така, че да не представлява опасност за неволно нараняване от играещи наблизо деца, посочиха от външно министерство.\r\n\tТака в сряда, 14 март, Министерският съвет отпуска нови 36 000 лв. за повторното изливане на монумента от скулптора Момчил Цветков.\r\n\tПредвижда се паметникът да бъде поставен в парк в близост до плажа на Тел Авив. Официалното му откриване ще направи премиерът Бойко Борисов при визитата си през пролетта, става ясно от отговора на външно министерство.", "date": "2018.03.16", "title": "Борисов за малко да остане без паметник дар за Израел"}
{"url": "http://www.mediapool.bg/sasht-obviniha-rusiya-i-za-kiber-ataki-sreshtu-energetikata-news276775.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЗаедно със санкциите срещу десетки физически и юридически лица от Русия, администрацията на президента Доналд Тръмп за пръв път официално обвини Москва за започнали преди две години кибер атаки и срещу енергийната мрежа на страната, предадоха агенциите.\r\n\tСъобщението беше публикувано едновременно от Министерството на вътрешната сигурности от  Федералното бюро за разследване. В него се казва, че \"многофазова кампания за нахлуване от руски правителствени кибер активисти\" е действала срещу мрежи на малки търговски обекти, \"където са инсталирали вируси, провеждали са т.нар. spear phishing и са получавали дистанционен достъп до мрежи на енергийния сектор\", предава dnevnik.bg.\r\n\tТекстът има форма на предупреждение към всички фирми от индустрията отново да проверят нивото си на защита от кибер атаки и да внимават какво публикуват.\r\n\tПоследното засяга случай със снимка с висока резолюция на служител на компания, която е била изтеглена от руснаците. След увеличаването ѝ се оказало, че зад човека се виждат схеми за контрол и актуални към момента данни за състоянието им.\r\n\t\"Поведението на руснаците продължава да ни тревожи, а ние продължаваме да ги отблъскваме\", казва високопоставен служител от сектора на националната сигурност. Заключението е, че кибер хакери на руското правителство провеждат координирани атаки срещу предварително подбрани цели.\n\n\r\n\tПървоначалната цел на тези операции е да се събере разузнавателна информация и данни за компютърните системи за управление на американските енергийни мрежи.\r\n\tПроникването е било и в ядрената сфера, търговията, водните ресурси, авиацията и промишлеността. Източниците на новинарските агенции не изключват да бъдат открити още пробиви.\r\n\tНе е ясно какъв е ефектът от тези атаки, но в съобщението има препратка към анализ от миналата есен на американската компания за кибер сигурност Symantec, в който се казва, че група с кодово име \"Водно конче\" (Dragonfly) е атакувала американски и европейски енергийникомпании и в някои случаи е успявала за проникне в основните системи за контрол на операциите.\r\n\tКомпанията твърдеше, че кампания със заразени съобщения по електронната поща е имало в края на 2015 г. и е била насочена срещу структури в САЩ, Турция и Швейцария.\r\n\tПоверително предупреждение за хакерска кампания срещу САЩ имаше през юни, но в него не се посочваше руското правителство.\r\n\tИзглежда, че всички тези събития са били известни в средите на специалистите, но не и на широката публика.\r\n\tБен Рийд от компанията на анализ на кибер шпионаж и компютърна сигурност FireEye казва, че за атаките се е знаело и в индустриалните среди. \"Хората подозираха, че Русия стои зад това, но днешното изявление от правителството придава много тежест\", цитира думите му \"Ройтерс\".\r\n\tХакерите са действали специално и срещу инженери и технически персонал с достъп до контролните системи. Това предполага, че руснаците са се интересували как биха могли да прекъснат или изключат тези системи, макар че от FireEye твърдят, че не засичат да е бил правен подобен опит.\r\n\tМиналия месец от администрацията на Тръмп за трети път бе поискано от американски сенатори да предостави анализ и оценка на способността на Русия да прекъсне електроснабдяването.", "date": "2018.03.16", "title": "САЩ обвиниха Русия и за кибер атаки срещу енергетиката"}
{"url": "http://www.mediapool.bg/sergei-lavrov-padna-na-kolene-na-forum-v-rusiya-news276778.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tМинистърът на външните работи на Русия Сергей Лавров се препъна и падна при участието си на форум в Русия.\r\n\tТой бързо успя да се изправи на крака и коментира с чувство за хумор случилото се: \"Препънах се и паднах, за щастие не на дипломатическия фронт, а на едно от стъпалата\".\r\n\tСнимката на коленичилия Лавров обаче се превърна в хит в социалните мрежи в Русия. Появиха се много колажи и остроумни коментари за падналия външен руски министър.", "date": "2018.03.16", "title": "Сергей Лавров падна на колене на форум в Русия"}
{"url": "http://www.mediapool.bg/mlado-semeistvo-e-otkrito-martvo-v-plovdiv-news276777.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tМладо семейство е открито убито в дома им в жилищен блок в Пловдив, съобщи МВР.\r\n\tТелата на Ради и Илияна Еневи са открити, след като съседи се обадили на полицията, че цяла нощ детето им е плакало и не се чуват гласовете на родителите им. Сигналът е бил подаден в 16:20 часа в четвъртък на Спешния телефон 112.\r\n\tПо предварителна информация най-вероятно става въпрос за убийство с последвало самоубийство, каза комисар Атанас Илков, директор на Областната дирекция на МВР в Пловдив. Днес на пресконференция ще бъдат дадени повече подробности около инцидента.\r\n\tПо неофициална информация се предполага, че единият от съпрузите е убил другия с нож, след което се е самоубил.\r\n\tДетето, което е на около годинка, е изведено и поето от специализирана институция.\r\n\tНай-вероятният мотив за жестокото убийство е ревност.", "date": "2018.03.16", "title": "Младо семейство е открито мъртво в Пловдив"}
{"url": "http://www.mediapool.bg/izdirvat-mladezhi-za-hvarlenite-kamani-po-avtobus-news276780.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tАвтобус, движещ се по линия 108, е бил нападнат с камъни в движение от неизвестни извършители в София.\r\n\tИнцидентът е станал в четвъртък вечертаоколо 21 часа на булевард \"Европа\", в района на квартал \"Модерно предградие\".\r\n\tСчупено е стъклото на врата на автобуса. В него е имало пътници, но няма пострадали.\r\n\tМястото на инцидента е посетено от служители на 9-о РПУ и е образувано досъдебно производство за установяване на извършителя.\r\n\tСпоред един от очевидците, пътувал в автобуса Мартин Александров, извършителите са трима – четирима души на възраст около 16 години. Той разказа пред бТВ, че в автобуса са пътували около 10 души и много са се уплашили. Първоначално са помислили, че някой стреля.\r\n\tДиректорът на общинското дружество \"Автотранспорт\" Слав Монов обясни, че стъклото на автобуса е със специално покритие и затова се чува пукот като от стрелба при счупване.", "date": "2018.03.16", "title": "Издирват младежи за хвърлените камъни по автобус"}
{"url": "http://www.mediapool.bg/nov-peshehoden-most-se-sruti-v-mayami-florida-news276781.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНовопостроен пешеходен мост, минаващ над шестлентов път, се срути в американския град Маями.\r\n\tЖертвите са най-малко четири, съобщават властите. Сред загиналите няма българи, съобщи Министерството на външните ни работи.\r\n\tПод руините има осем автомобила. Шестима души са закарани в болница, предаде CNN.\r\n\tЗапочнала е операция по спасяването на хората, попаднали под останките на моста.\r\n\tСъоръжението е било монтирано в събота - 10 март, но не е бил отворен за пешеходци.\n\n\r\n\tРухналият мост е свързвал Международния университет във Флорида със студентски кампус, намиращ се наблизо.\r\n\tПроектът за поставянето му е дело на университета. Рухналото съоръжение тежи 950 тона и за изграждането му са изразходвани 14.2 млн. долара. \r\n\tМостът е построен на друго място, след което е транспортиран и монтиран. Това се прави за пръв път в света. Според замисъла съоръжението би трябвало да издържи ветрове с ураганна сила.", "date": "2018.03.16", "title": "Нов пешеходен мост се срути в Маями, Флорида"}
{"url": "http://www.mediapool.bg/karakachanov-moga-da-napravya-polovin-koremno-news276782.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tВицепремиерът и военен министър Красимир Каракачанов отхвърли предизвикателството на лидера на \"Глас Народен\"  да направи коремно на лоста.\r\n\t\"Човек приема предизвикателства, там където може да се реализира. След като върховният главнокомандващ може да направи едно коремно възлизане, аз мога да направя половин. А пък г-н Витков, ако ме покани да се надпиваме с бира – той е специалист в тая област, и там няма да приема, защото не мога толкова да пия\", каза Каракачанов пред бТВ.\r\n\tПреди дни президентът  демонстрира физическата си форма, като направи коремно на лост с костюм при посещението си в 68-ма бригада на Специалните сили в Пловдив. Това вдъхнови лидерът на \"Глас народен\" Светльо Витков да отправи предизвикателство към лидера на ВМРО и военен министър, който е поддръжник на връщането на задължителната казарма.\r\n\tКрасимир Каракачанов призна, че не е във форма и отклони поканата.\r\n\t\"Съжалявам, ако можех, щях да го направя. Но не съм във форма. Човек трябва да поддържа форма, но когато имаш време да ходиш по фитнес зали, можеш. Аз нямам време\", каза лидерът на ВМРО.\r\n\t\"Навремето, като е трябвало в казармата, съм правил, беше задължително (…) И аз затова казвам, че младежите трябва да ги вкараме в казармата – да възстановят малко мъжкия си вид и дисциплина. Една част ходят (на фитнес– бел.ред.), другите – предимно по бирариите, но това е една друга тема\", допълни военният министър.", "date": "2018.03.16", "title": "Каракачанов: Мога да направя половин коремно"}
{"url": "http://www.mediapool.bg/voenniyat-ministar-rusiya-ne-mozhe-da-razrushi-upravlyavashtata-koalitsiya-v-bulgaria-news276779.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tРусия не е фактор, който може да разруши управляващата българска коалиция. Това смята вицепремерът и военен министър Красимир Каракачанов. Лидерът на ВМРО коментира стабилността на управлението в светлината на напрежението между лидера на \"Атака\" Волен Сидеров и лидера на НФСБ Валери Симеонов по повод визитата на руския патриарх Кирил на 3-ти март в София.\r\n\t\"Правителството зависи от четирите коалиционни партньори. Който и да се оттегли, ще има криза. Симеонов има едни виждания, Сидеров – друго. Истината е, че не трябваше да се излиза с толкова остри позиции. Но Русия не е фактор, който да създаде проблеми – нито в малката, нито в голямата коалиция\", каза Каракачанов пред бТВ и добави, че \"времето лекува\".\r\n\tВоенният министър определи изказването на руския патриарх Кирил пред президента Румен Радев като \"малко или много политическо\". \"Не е редно който и да е гост на България да поставя своя домакин в такава ситуация”, каза Каракачанов.\r\n\tТой обясни скандала с изнервянето на Русия заради това, че не успява да защити своите интереси на Балканите, особено след влизането на Черна гора в НАТО.\r\n\tКаракачанов сравни благодарността към Русия и нейните сегашни усещания с начина, по който българите се чувствали след като признали първи Македония, а оттам не им отвръщали с достатъчно взаимност.\n\n\r\n\t\r\n\tКаракачанов коментира и темата за предстоящото посещение на турския президент Реджеп Ердоган във Варна. Неотдавна Ердоган заяви, че Кърджали е част от душевните граници на турците.\r\n\t\"След като му е толкова свидно Кърджали на г-н Ердоган, защо да не повдигнем въпроса за онези 150 хил. етнически българи, изгонени от Източна Тракия, на които са им отнети имотите. Ако бъдат поставени неразумни искания към нас, този коз винаги може да бъде изваден\", каза Каракачанов.\r\n\t\r\n\tОтносно идеята за възстановяването на строителни войски Каракачанов каза, че това би могло да стане само, ако се въведе задължителната наборна служба.\r\n\tПо думите му там биха могли да отбиват службата си неграмотните и малограмотните, които да запълнят празнотите в образованието си, докато междувременно се учат и на занаят.", "date": "2018.03.16", "title": "Военният министър: Русия не може да разруши управляващата коалиция в България"}
{"url": "http://www.mediapool.bg/upravlyavashtite-tarsyat-nachin-za-finansova-nezavisimost-na-kevr-news276783.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tТърси се начин за финансова независимост на Комисията за енергийно и водно регулиране (КЕВР), след като преди три години с промени в законодателството беше дадена политическа независимост на регулатора. Това съобщи председателят на парламентарната комисия по енергетика Делян Добрев от ГЕРБ пред БНР.\r\n\tТемата за независимостта на КЕВР беше коментирана по време на форум в четвъртък.\r\n\tНа 5 април 2018 г. предстои жребий, който ще определи четирима от членовете на КЕВР, които ще напуснат постовете си, каза Добрев. Ротацията в средата на мандата е предвидена в Закона за енергетиката, според който половината от комисарите ще трябва да напуснат постовете си. В процедурата по смяна не участва председателят.\r\n\tЧрез жребия ще бъдат определени двама от членовете на КЕВР в състав \"Енергетика\", един от състав \"ВиК\", както и дали ще бъде сменен икономистът или юристът на регулатора.\r\n\tДо 3 май трябва да бъдат номинирани и избрани заместниците на досегашните комисари. В този процес с предложение могат да участват всички парламентарно представени партии и депутати.\n\n\r\n\tДелян Добрев каза, че още е рано да се говори за конкретни имена. Той уточни, че изборът до голяма степен ще зависи от жребия.\r\n\tСпоред депутата промяната в състава на КЕВР няма да засегне работата по одобряване на бизнесплановете на енергийните дружества и цената на електроенергията.\r\n\tТези решения регулаторът трябва да вземе преди 1 юли, когато влиза в сила новият регулаторен период в енергетиката.\r\n\tПромяната няма да се отрази и върху предстящата сделка с ЧЕЗ, смята Добрев. Според него страховете, че няма контрол на държавата, са преекспонирани. Законодателството дава право на КЕВР да отнема лиценз на дружествата, които не изпълняват своите задължения, и да назначи т.нар. \"особен управител\", който да управлява компанията, обясни Добрев.", "date": "2018.03.16", "title": "Управляващите търсят начин за финансова независимост на КЕВР"}
{"url": "http://www.mediapool.bg/smart-na-imigrant-predizvika-bezreditsi-v-madrid-news276784.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tМасови безредици избухнаха в центъра на Мадрид след смъртта на имигрант от Африка.\r\n\tПри сблъсъците има пострадали, както сред участниците в протеста, така и от страна на полицейските служители, съобщи \"Ел Паис\" (El Pais).\r\n\tСпоред полицията 35-годишният Маме Мбаге от сенегалски произход е починал от инфаркт. Той  бил намерен в безсъзнание в квартал с голямо имигрантско население.\r\n\tПознати на мъжа обаче твърдят, че смъртта му е настъпила при гонитба, в която полицаи преследвали с мотоциклети нелегални улични търговци и той колабирал.\r\n\tСенегалецът е в Испания от 14 години, но няма разрешение за пребиваване.\r\n\tВ четвъртък вечерта в мадридския район \"Лавапиес\", където е живеел Мбаге, се събрали около 200 протестиращи, скандиращи срещу полицейското насилие.\n\n\r\n\tСлед това безредиците се разраснали и обхванали и съседните квартали. Участниците чупели автобусни спирки, стъклата на витрини, палели кофи за боклук и полицейски автомобили и хвърляли камъни по полицаи.\r\n\tСилите на реда използвали срещу протестиращите гумени куршуми. Съобщава се, че при сблъсъците са ранени 16 полицаи и четирима граждани.", "date": "2018.03.16", "title": "Смърт на имигрант предизвика безредици в Мадрид"}
{"url": "http://www.mediapool.bg/vaorazhen-mazh-ograbi-kazino-v-stolitsata-news276785.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tВъоръжен мъж е извършил грабеж в казино в София, съобщи МВР.\r\n\tИнцидентът е станал около 5 часа в Студентски град.\r\n\tМъжът е нападнал крупие и му е взел около 600 лв. Работещите в казиното са разказали пред полицията, че мъжът е бил въоръжен с пистолет.\r\n\tИзвършителят е избягал и в момента се издирва.\r\n\tНяма пострадали.\r\n\tОбразувано е досъдебно производство и случаят се разследва.", "date": "2018.03.16", "title": "Въоръжен мъж ограби казино в столицата"}
{"url": "http://www.mediapool.bg/nad-40-dushi-postradaha-pri-sblasak-na-tramvai-v-kyoln-news276787.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПовече от 40 души са били ранени при сблъсък на два трамвая в Кьолн в четвъртък вечер, съобщи \"Локал\".\r\n\tСпоред полицията единият от ватманите бил пиян и това причинило катастрофата.\r\n\tЕдиният от трамваите бил спрял на спирка и вторият се сблъснал в него с висока скорост.\r\n\tТова е първи подобен инцидент от такъв мащаб, обявиха от транспортната компания в Кьолн.", "date": "2018.03.16", "title": "Над 40 души пострадаха при сблъсък на трамваи в Кьолн"}
{"url": "http://www.mediapool.bg/karakachanov-80-ot-tehnikata-v-armiyata-e-savetska-tryabvat-12-mlrd-evro-za-modernizatsiya-news276788.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБългария е зависима от Русия във военната област, тъй като 80% от техниката й е съветската, За да се излезе от ситуацията, е необходима модернизация за около 10-12 млрд. евро, обясни военният министър Красимир Каракачанов в петък.\r\n\t \r\n\tТой за пореден път защити договора с руската корпорация РСК МиГ за поддръжка на старите изтребители МиГ на въоръжение в българската армия и го обяви за безалтернативен. \r\n\t \r\n\tКаракачанов отхвърли всички резерви срещу готвеното рамково споразумение до 82 млн. лева и коментира, че то не противоречи на европейските санкции срещу Москва. \n\n\r\n\t \r\n\t\"Не може да не познаваш санкционния режим. Санкции има, но за закупуване на нова техника. В санкционния режим изрично е записано, че когато става въпрос за поддръжка на съществуваща техника и за поддържане на способности, са разрешени подобни търговски дейности\", каза Каракачанов пред бТВ. \r\n\t \r\n\tМО публикува проектоспоразумението и в момента то е на етап съгласуване. След като бъде подписано, ще се пристъпи към сключването на договори за конкретни дейности около поддръжката на самолети, като цените вече са договорени. Тъй като единичните договори едва ли ще надминават 50 млн. лева, те няма да се нуждаят от санкцията на правителството и парламента, и подписването им е изцяло в ръцете на военния министър.\r\n\t \r\n\tПреди ден от Атлантическия съвет обаче правителството да се откаже от споразумението, тъй като може то да доведе до големи загуби за България и е опасно за националната ни сигурност.\r\n\t \r\n\tСпоред Каракачанов обаче тези аргументи са \"пълни глупости\". \r\n\t \r\n\t\"В НАТО няма статут на страна членка наблюдател – ако България иска да има армия, трябва да поддържа техниката си. МиГ-29 може да бъдат използвани до 2029 – 2030 г., защо да ги изхвърляме?\", коментира министърът на отбраната.\r\n\t \r\n\tАвиоексперти, сред които и президентът Румен Радев, оспориха мащаба на споразумението, като посочиха, че приоритетно трябва да се мисли за покупката на нова техника. Военното министерство иска да осигури поддръжката на всички налични 15 МиГ-ове за следващите четири години. \r\n\t \r\n\t\r\n\t \r\n\t\"Ние сме зависими (от Русия – бел.ред) дотолкова, доколкото 80 процента от техниката в България е бивше съветско производство. В не малко НАТО-вски държави, бивши страни от Източния блок, има такава техника. Страни като Полша, която не зная да е проруски настроена. България е петата държава в НАТО, която има такава техника. Не говоря само за авиационна техника\", каза Каракачанов.\r\n\t \r\n\t\"Има едни хора, които са много активни, приказват едни глупости. Вчера се активизираха. Не можах да разбера какво предлагат. Аз очаквам от тях, когато ми казват да свалим руската техника от въоръжение, отговор на два въпроса. Може ли България да извади 10-12 млрд. евро, за да се превъоръжи изцяло с натовска техника. Второ, може би тези хора са уредили да получим тази техника от нашите натовски партньори безплатно. Аз не съм чул нито за едното – за 10-12 млрд. евро, не съм чул и за другото, макар, че преди две седмици имах среща с американския военен министър\", допълни той.\r\n\t \r\n\tОт Атлантическия съвет обаче обърнаха внимание, че в споразумението има конкретни текстове, които очевидно са в полза на руснаците, които Каракачанов не коментира.\r\n\t \r\n\t\r\n\t \r\n\tМО се върна към услугите на руснаците, след като опитът те да бъдат заобиколени по време на военния министър в миналото правителство Николай Ненчев се оказа неуспешен. Тогава министерството поръча на Полша ремонта на шест двигатели за старите съветски машини, но както и се очакваше, се оказа, че поляците нямат достатъчен капацитет да поемат цялостната поддръжка на самолетите. Това наложи МО да купи нови и ремонтирани двигатели от Русия, но сделката мина през българска фирма посредник. Оборудването беше доставено в България, но заради проблеми с документите се забави приемането им.\r\n\t \r\n\tСега министерството покани директно РСК МиГ без посредници. \r\n\t \r\n\t\"Самите поляци купуват резервните части от Русия. След като те извършиха ремонт, без да имат лиценз за тази дейност, руснаците ги заплашиха, че ще им спрат доставките на резервни части. Затова поляците отказаха да продължат ремонта. Словакия поддържа своите самолети на летището си с руски екип, който стои там на летището. Няма как от Словакия да извършваме поддръжката, тъй като тяхната поддръжка се извършва пак от РСК \"МиГ”. Само ще спомена, че други натовски армии – Полша има МиГ-29 цяла ескадрила, Хърватска – също, Румъния – МиГ-21. Всякакви опити да се използва фирма посредник оскъпяват сделката\", каза Каракачанов.", "date": "2018.03.16", "title": "Каракачанов: 80% от техниката в армията е съветска, трябват 12 млрд. евро за модернизация"}
{"url": "http://www.mediapool.bg/evropeiskiyat-tsifrov-edinen-pazar-se-udari-v-balgarskite-skali-news276789.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tКогато Мария Габриел стана дигитален цар през юли миналата година, всички в сферата на цифровата икономика се надяваха на най-доброто. Младата евродепутатка от несъвсем добре цифровизираната България изненадващо беше сложена начело на европейската дигитална стратегия. Ресорът й – цифрова икономика беше създаден за да помогне за завършването на цифровия единен пазар на Европа, план за 415 милиарда евро, който цели да превърне Европейския съюз в глобален технически хъб. Това пише Йоанна Плюшинска за авторитетното \r\n\t\r\n\tКакто се оказа, достатъчно много. Девет месеца след назначаването й европейски чиновници и технически гиганти вече имат конкретни причини да са разочаровани от нейното лидерство. Плановете за отмяна на геоблокирането на аудиовизуалния сектор са изправени пред опасност от провал. Дискусиите за реформа в правилата за телекомите затъват, въпреки скорошния компромис за радиочестотния спектър. Опитите да се договори компромис за реформа на регулациите на авторското право потънаха в калта.\r\n\t\"Тя няма политическа тежест\", казва пред изданието чешката евродепутатка Дита Харанзова.\r\n\t\"Тя все още не е представила ясна стратегическа визия, която се отклонява от институционалния наратив на подчинените й\", казва преподавателят в колежа по бизнес HEC в Париж Алберто Алемано.\n\n\r\n\tНадеждите за сериозен пробив вече са толкова слаби, че е уместно да се каже, че оригиналната идея на председателя на Еврокомисията Жан-Клод Юнкер за единен цифров пазар е мъртва.\r\n\tПреди Габриел за цифровата икономика отговаряше Гюнтер Йотингер, който за разлика от нея умее да оказва натиск и да манипулира страните членки, докато постигнат компромис.\r\n\t38-годишната Габриел, която спечели добра оценка за работата си в Европейския парламент, обаче няма достатъчно лидерски качества. Тя не се опитва да прокарва трудни предложения и се е съсредоточила върху решаването на проблеми с фалшивите новини и цифровите умения.\r\n\tПредставители на бизнеса, евродепутати и чиновници смятат, че ако Габриел не предложи ясна собствена позиция или поне не поведе битка за спасяване на оригиналната идея на Еврокомисията, курсът, по който планът за единен цифров пазар върви, няма да се промени.\r\n\t\r\n\tПо управлението на ключови области за цифровата икономика Мария Габриел получава смесени отзиви. Тя получи похвала за споразумението за радиочестотния спектър за телекомите. Но остава друг голям проблем - как Европа ще финансира идеята за внедряването на 5G мрежа през следващото десетилетие.\r\n\tНаблюдатели на тристранните разговори между институциите на ЕС казват, че еврокомисарят е говорил трудно, не е умел да прониква в техническите подробности на предложението и е оставял защитата на тези детайли на екипа си.\r\n\tСтарши мениджъри в телекомите, от които се очаква да дойдат най-много пари, изтъкват, че Габриел има малък интерес към развитието на 5G мрежата. Вместо това тя се е съсредоточила върху борбата с фалшивите новини и цифровите умения - два въпроса, които имат по-малко директно въздействие върху индустрията.\r\n\tОтносно регулациите за авторското право Габриел рядко поема инициативата, твърдят анонимни еврочиновници. Еврокомисията изпраща десетки служители на срещите на Съвета по този въпрос, но Габриел рядко се появява на тях. На конференциите, в които участва, пък прави само кратки изявления по темата.\r\n\t\"Мисля, че тя прави най-доброто в много трудна позиция\", казва германската зелена евродепутатка Юлия Реда. Тя е докладчик в сянка за авторското право в ЕП, който се застъпва за по-свободни ограничения върху авторските права онлайн. Други еврослужители смятат, че Габриел ще постигне по-голям напредък, ако присъства лично на повече преговори и срещи с докладчиците по въпроса.\r\n\tМария Габриел и Еврокомисията са отхвърлили искането на \"Политико\" за интервю.\r\n\t\"Комисар Габриел е част от повечето, ако не и всички, тристранни преговори\", казва говорителката на ЕК Натали Вандщад, в изявление по електронната поща. \"Тя не само присъства, но и преговаря и насърчава консенсуса в решаващи моменти\", се казва още в изявлението на говорителката. В него се твърди, че Габриел се среща редовно с ключови участници в телекомуникационния сектор. По отношение на авторското право, Вандщад посочва, че важните преговори все още не са започнали, защото Европарламентът и Съветът все още изработват своите окончателни позиции.\r\n\t\r\n\tМария Габриел отделя най-много време и внимание на дезинформацията и фалшивите новини. Очаква се през април тя да представи подробна стратегия за борба с тях.\r\n\tОт политическа гледна точка в наблягането върху проблема с дезинформацията има логика. Но за техническите гиганти, които се оплакват от бавния прогрес по цифровия пазар, фалшивите новини са извън полето на интерес. Твърде малко вероятно е Еврокомисията да предложи регулации на дезинформацията. А други въпроси стоят без отговор.\r\n\tОсновните критики към Габриел във връзка с единния цифров пазар са, че се придържа плътно към опорните точки на администрацията, което й дава малко пространство да посредничи за политически компромиси и да изгражда връзки с националните правителства.\r\n\tАко не успее да постигне победи по аудиовизуалното геоблокиране или условията за телекомите, Еврокомисията вероятно ще се откаже от тези си предложения, завършва статията на “Политико“. А това ще изправи първоначалната идея на Юнкер за дигитален цифров пазар пред провал.", "date": "2018.03.16", "title": "Европейският цифров единен пазар се удари в българските скали"}
{"url": "http://www.mediapool.bg/gerb-i-bsp-se-zameryaha-s-deklaratsii-za-chastnata-ohrana-v-naselenite-mesta-news276819.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tГЕРБ и БСП си спретнаха пореден показен скандал в парламента заради промяната в Закона за частната охранителна дейност, позволяваща охраната на обществения ред в населените места да се поема и от частни охранители.\r\n\tВъпреки че въпросният текст бе атакуван по-рано през седмицата пред Конституционния съд (КС) последователно от главния прокурор Сотир Цацаров и президента Румен Радев, управляващите и опозицията продължиха да спорят по темата с декларации в петък.\r\n\tСпоред левицата въпросната промяна представлява абдикация на държавата от грижата за българските граждани и управляващите търгуват със сигурността.\r\n\t\"Управляващите често забравят основите, върху които трябва да градим дейността си. Още по-често превръщат Народното събрание в орган, който пази и прокарва нечии чужди и частни интереси\", заяви Тодор Байчев от БСП в декларация от името на групата му.\r\n\tПо думите му това правителство е първото, което си позволява да \"раздържавява\" МВР, търгувайки със сигурността на гражданите. Социалистът каза, че актуализираният Закон за частната охранителна дейност е един от най-опасните прецеденти в съвременното законодателство и връща \"добре познатите охранители от първите години на прехода\".\n\n\r\n\tБайчев добави още, че законовата поправка легитимира безотговорността и абсолютната слабост на това управление и предоставя в ръцете на кметовете нов ресурс за наливане на пари в обществени поръчки и частни фирми като прави последните лоялни на кметовете.\r\n\tМаноил Манев от ГЕРБ пък на висок тон отвърна на критиките, заявявайки, че няма нито една крачка на отстъпление от задълженията, които има МВР по отношение на охраната на обществения ред. След което обвини БСП, че яхва политически вълната, с което застрашава националната сигурност.\r\n\t\"Странно ми е, когато една политическа партия, имаща себе си за алтернатива, не знам на какво, излиза и казва, че са загрижени, че МВР отстъпва от своите законови функции, като се имат предвид решенията й в миналото\", добави Манев, визирайки решението за закриване на сигнално-охранителната дейност (СОД) в МВР, взето в мандата на тройната коалиция.\r\n\t\"Вие ги продадохте и ги затворихте. Когато Орешарски назначаваше неграмотни по списъци, нямащи право да охраняват, тогава бяхте ли загрижени за отстъплението на МВР\", попита риторично депутатът от ГЕРБ.\r\n\tПоследва реплика от Антон Кутев от БСП, който обяви, че е недопустимо да се твърди, че мнението на парламентарната му група може да застраши националната сигурност.\r\n\t\"Парламентарните декларации сигурно позволяват много възможности, но във всеки случай надали позволяват този тон\", обърна се той към Манев, допълвайки иронично, че \"ако не сме в състояние да поддържаме нормален тон в парламента, да спазваме поне децибелите\".", "date": "2018.03.16", "title": "ГЕРБ и БСП се \"замеряха\" с декларации за частната охрана в населените места"}
{"url": "http://www.mediapool.bg/mazh-padna-v-asansyorna-shahta-v-sofiya-news276790.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tМъж падна в асансьорна шахта от 4 етаж на блок в столичния квартал \"Света Троица\", съобщи БНР.\r\n\tПо информация на радиото той е отворил вратата на асансьора, който обаче не бил на етажа, подхлъзнал се и паднал в шахтата. За друга версия обаче съобщава бТВ - мъжът заседнал в асансьора и опитал да излезе от него, но паднал в зейналата под кабината дупка.\r\n\tСигналът за инцидента е подаден в 12.04 часа към Спешна помощ. Линейката е пристигнала след 6 минути и е откарала пострадалия 75-годишен мъж в спешното отделение на \"Пирогов\", предаде БНТ.\r\n\tСъстоянието на пострадалия за момента е стабилно. Той е със счупен крак и фрактура на главата.\r\n\tСъседи разказват пред БНР, че асансьорът бил ремонтиран наскоро, но с него имало проблеми и преди.\r\n\tТова е поредният случай на инцидент с асансьор в страната.", "date": "2018.03.16", "title": "Мъж падна в асансьорна шахта в София"}
{"url": "http://www.mediapool.bg/balkanska-ili-kitaiska-aets-belene-vsichki-varianti-sa-na-masata-news276791.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tВсички варианти за рестарт на спрения строеж на АЕЦ \"Белене\" ще бъдат сложени на масата до края на юни 2018 г., както парламентът изиска от министъра на енергетиката Теменужка Петкова. В определените като пътна карта от депутата Делян Добрев (ГЕРБ) нейни предложения ще бъде включено и пристигнало в средата на февруари писмо за интерес към ядрения строеж от \"Чайна Нешънъл Нюклиър Корпорейшън\" (China National Nuclear Corporation – CNNC), каза Петкова в парламента пред журналисти в петък.\r\n\tПреди дни тя посочи, че с Европейската инвестиционна банка (ЕИБ) ще бъдат проведени разговори за възможността да финансира довършването на проекта, в която досега държавната НЕК е наляла над 3 млрд.лв. за производство на оборудване и подготовка на площадката за строежа. Седмици по-рано пък премиерът Бойко Борисов излезе с лансираната още преди години от бившия президент Георги Първанов идея централата да стане балкански проект с акционери съседните държави. Борисов предложи също така като такъв общ проектът да кандидатства за еврофинансиране.\r\n\tОт ЕИБ казаха миналата събота, че ако правителството им предложи, ще обсъдят вероятността за финансиране на АЕЦ \"Белене\", макар да признаха, че досега не са кредитирали изграждане на ядрена централа, но пък посочиха, че банката подкрепя проекти, помагащи за намаляване замърсяването на околната среда.\r\n\tИнтересът на CNNC, както и на  друга китайска компания \"Чайна Дженерал Нюклиър Корпорейшън\" (China General Nuclear Corporation – CGN) , но тогава все още правителството не беше решило дали да възражда строежа на АЕЦ \"Белене\". Сега обаче все повече става ясно, че кабинетът ще размрази спрения през февруари 2012  г. ядрения проект, но все още се чуди какви точно аргументи да изложи. За целта Българската академия на науките срещу 2 млн. лв. излезе с доклад, според който страната ни и регионът имат нужда от нови енергийни мощности и че АЕЦ \"Белене\" може да е рентабилен проект макар и с известни условия като цената на кредитите, ръста на потребление и други фактори.\r\n\tСега Петкова обясни, че вариантите за АЕЦ \"Белене\", по които работна група в министерството вече работи, ще имат икономическа и финансова обосновка, така че да бъде взето единствено най-доброто решение за България - от една страна, да се гарантира енергийната сигурност на целия регион, от друга - да има възможност за реализиране на печалба.\r\n\tТа коментира, че се търсят възможности проектът да бъде реализиран като регионален, балкански, но не трябва да се изключват и всички останали възможни варианти, включително китайският инвеститор.\r\n\tПеткова отново повтори как държавата разполага със сериозни активи и ако реши тя да участва като акционер в проекта, това ще стане с апорт на площадката и произведеното вече оборудване. За пореден път тя обяви, че няма да се предоставят държавни гаранции или да се сключват дългосрочни договори за изкупуване на тока от АЕЦ \"Белене\", макар според експерти да няма вариант проектът да се реализира без такива. Отделно през 2016 г. китайците искаха от държавата да им доплаща разликата между пазарните цени и себестойността на тока от евентуалната бъдеща централа.\r\n\tЕнергийният министър заяви, че проектът е нотифициран пред Европейската комисия, макар според ядрени експерти той да се нуждае от повторно одобрение от Брюксел.\r\n\tПеткова информира депутатите по време на парламентарно изслушване, че до началото на следващата седмица се очаква да бъдат изградени всички покривни конструкции за съхранение на доставеното ядрено оборудване на площадката край Белене.\r\n\t\"Строителството на конструкциите на площадката на АЕЦ \"Белене“ върви с пълна сила. Цялото оборудване, което вече е навън, е покрито. Останали са още съвсем малко от модулите, които трябва да бъдат допокрити. Надявам се в началото на другата седмица всичко да е приключило“, каза тя.", "date": "2018.03.16", "title": "Балканска или китайска АЕЦ \"Белене\" – всички варианти са на масата"}
{"url": "http://www.mediapool.bg/prokuraturata-razsledva-pirogov-i-oshte-shest-bolnitsi-za-bezstopanstvenost-news276792.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПрокуратурата започва разследване за безстопанственост в общо 7 болници в страната, сред които и \"Пирогов\", обяви в петък говорителят на главния прокурор Румяна Арнаудова.\r\n\tПо подобни подозрения държавното обвинение вече образува досъдебни производства за работата на здравни заведения във Враца и Ловеч.\r\n\tОстаналите шест болници, с които предстои да се занимаят разследващите са в Попово, Бургас, Благоевград, Русе, Велико Търново и Кърджали. По думтие на Арнаудова при всички тях става въпрос за т.нар. схема \"болница в болницата\".\r\n\tОказва се, че нарушенията са започнали през 2010 г., още при предишните ръководства, като те се изразяват в сключване на незаконни договори, както и договори за отдаване на апаратура под наем. По този начин се получава така, че държавни и частни заведения \"съжителстват\" под един покрив.\r\n\t\"В една болница съществува мега болница, която е частна и чрез нея се източва, на практика, държавната болница\", поясни Арнаудова, припомняйки, че подобни данни имаше по делото срещу вече покойния шеф на Военно-медицинска академия Стоян Тонев.\n\n\r\n\tПо думите ѝ периодът, който ще се разследва е от 2010 г. до днес. Оттогава датира забраната за дублиране на едни и същи дейности между частна и държавна или общинска болница или отдаването под наем на апаратура или помещения, собственост на държавното или общинското заведение.\r\n\t\"Това, уверявам ви, са уважавани хора, със сигурност, защото са лекари, вероятно с дългогодишна практика, от които са доволни най-малкото голяма част и населението, а вероятно и прокурори, служители на МВР\", добави Арнаудова, визирайки липсата на реакция на местните правоохранителни органи досега.\r\n\tИменно заради съмненията за връзки на отговорните за схемите с местни прокурори, делата ще бъдат поети от Софийската градска прокуратура.\r\n\tГоворителят на главния прокурор поясни още, че разследването срещу шефа на на здравната каса в Ловеч, задържан преди ден, е било част от проверката, инициирана след протеста на работещите във врачанската болница в края на миналата година. След тази демонстрация главният прокурор, вътрешният министър и здравният му колега обявиха, че започват проверка на стотици договори на територията на цялата страна.", "date": "2018.03.16", "title": "Прокуратурата разследва \"Пирогов\" и още шест болници за безстопанственост"}
{"url": "http://www.mediapool.bg/london-smyata-che-lichno-putin-e-naredil-otravyaneto-na-skripal-news276786.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tВеликобритания смята, че е \"изключително вероятно\" отравянето на бившия полковник от руското разузнаване Сергей Скрипал да е било санкционирано лично от президента Владимир Путин, заяви в петък британският външен министър Борис Джонсън.\r\n\t\"Ние нямаме нищо против руснаците. Това, което се случи, няма да доведе до русофобия\", каза той по повод кризата между Лондон и Москва след опита за отравяне на Скрипал и дъщеря му с нервнопаралитично вещество във Великобритания.\r\n\t\"Нашите претенции са към Путин и Кремъл и към решението му – а ние смятаме за крайно вероятно, че това е било негово решение – да се използва нервнопаралитично вещество по улиците на Обединеното кралство, по улиците на Европа, за пръв път от Втората Световна война насам\", каза Джонсън, цитиран от Ройтерс.\r\n\tОчаквано Русия отрече намесата в похищението срещу Скрипал и заяви, че обвиненията срещу Путин са \"шокиращи и непростими\".\r\n\t66-годишният Сергей Скрипал и 33-годишната му дъщеря Юлия все още са в критично състояние, след като бяха открити в безсъзнание преди близо две седмици в Солсбъри.\n\n\r\n\tВеликобритания заяви, че те са били отровени с разработеното в Русия нервопаралитично вещество \"Новичок\" и обвини Москва за похищението.  23 руски дипломати и подготвя още санкции, а всичките му съюзници в НАТО и ЕС го подкрепиха.\r\n\tОчаква се Москва да отговори с реципрочно. Това несъмнено ще задълбочи кризата между Русия и Запада в навечерието на президентските избори в Русия, които се очаква да бъдат спечелени безапелационно от Путин.\r\n\t, че веществото \"Новичок\" може да бъде произведено и в други страни, въпреки че няма доказателства за това.\r\n\t\r\n\tВ петък британският вестник \"Телеграф\" (The Telegraph), който се позовава на източник от разузнавателните служби, съобщи, че веществото \"Новичок\" е било поставено в куфара на дъщерята на Скрипал Юлия при заминаването й от Москва за Лондон на 3 март\r\n\tСледователите работели по версията, че токсинът е бил пренесен чрез дреха, козметичен продукт или някакъв подарък, в резултат на което са попаднали в дома на Скрипал в Солсбъри.\r\n\tИменно там 66-годишният Скрипал може да е попаднал под въздействието на веществото, а не на мястото, където по-късно бе намерен заедно с дъщеря си – на пейка в търговски център в града.\r\n\tИзточник на редакцията обясни, че 33-годишната Юлия може да е пренесла \"Новичок\" без да знае. В дома й в Москва може да са проникнали лица, които да са сложили веществото в багажа й.\r\n\tВ петък британската полиция съобщи, че общо 131 души са попаднали под влиянието на невропаралитичния агент, но нито един от тях не е развил симптоми. 46 души все пак са потърсили медицинска помощ, но са били освободени след преглед.\r\n\t  \r\n\t\r\n\t\r\n\tВ петък руският външен министър Сергей Лавров каза, че Русия със сигурност ще отговори на санкциите като изгони британски дипломати.\r\n\t\"Разбира се, че ще го направим“, подчерта Лавров. По думите му случаят с отравянето на бившия полковника от руското Главно разузнавателно управление (ГРУ) Скрипал е \"нова антируска акция\".\r\n\t\"Колкото и да бе режисирана историята с Литвиненко, при цялата й непонятна загадъчност и тайнственост, там поне имаше съдебен процес, след който британското правителство започна да си прави някои изводи. А сега даже и съд не е започнал. Затова не искам да коментирам случващото се, нека то да тежи на съвестта на онези, които замислиха тази абсолютно безпардонна и с нищо неоправдана игра на русофобското поле\", каза той.\r\n\tЛавров коментира и вчерашното изявление по случая на британския министър на отбраната Гевин Уилямсън, като каза, че той просто иска да влезе в историята с гръмки думи. Лавров иронично отбеляза, че премиерката Тереза Мей е използвала израза \"highly likely\" (много вероятно), а Уилямсън в реч в изследователски център в Бристол настоя Русия \"да се маха и да млъкне\". Според шефа на руската дипломация подобни думи може би говорят за липса на образование.\r\n\tОтветни мерки на Русия по отношение на Великобритания ще бъдат окончателно утвърдени от президента Путин, обяви говорителят му Дмитрий Песков.\r\n\tРуският посланик в Лондон Александър Яковенко от своя страна обвини Великобритания, че използва случая, за да отклони вниманието от Брекзит.\r\n\t\r\n\tГенералният секретар на НАТО Йенс Столтенберг призова Русия да сътрудничи и каза, че алиансът не иска нова Студена война, предаде Франс прес.\r\n\tПо отношение на Русия разполагаме с това, което аз наричам \"двустранен подход\". От една страна - разубеждаване, защита, от друга страна - диалог, защото не искаме една нова Студена война, не искаме нова надпревара във въоръжаването\", каза Столтенберг пред Би Би Си.\r\n\t  \r\n\t\r\n\t\"Русия е наш съсед, следователно трябва да продължаваме да се опитваме да подобрим нашите отношения с Русия\", каза той и допълни, че \"изолирането на Русия\" не е \"алтернатива\".\r\n\t\"В даден момент Русия ще разбере, че е в неин интерес да сътрудничи с нас, да не върви към конфронтацията и ние сме готови да го направим, ако руснаците спазват определени норми и основни правила на международните отношения\", каза Столтенберг.\r\n\tАмериканският президент Доналд Тръмп също коментира казуса. Той потвърди позицията на САЩ, че Москва вероятно да стои зад отравянето на Скрипал и каза, че поддържа контакт с британския премиер Тереза Мей.\r\n\t\r\n\tНа този фон лидерът на британските лейбъристи Джереми Корбин предупреди премиерката Тереза Мей да не избързва с действия, преди да е получила доказателства за отравянето на Скрипал.\r\n\tЗа да служи на националните интереси, правителството трябва да подходи спокойно и методично към Русия и да избягва стъпки, приближаващи го към нова Студена война, призовава британският политик в негова статия за \"Гардиън\".\r\n\tКорбин изразява съгласие с мнението на Мей, че Русия или е извършила нападението с нервнопаралитичен газ, или е допуснала трети лица да се сдобият с това вещество, както и с решението й да прогони 23 руски дипломати.\r\n\tКой от тези варианти е истинският, трябва да определят професионалистите от полицията и службите за сигурност, подчертава лейбъристкият лидер.\r\n\tОт руските власти трябва да се търси отговорност въз основа на доказателствата, а отговорът на Лондон трябва да бъде както решителен, така и пропорционален.\r\n\tТова обаче не означава, че Великобритания трябва да се примири с нова Студена война с нарастващи разходи за въоръжение, конфликти по цял свят и макартистка нетолерантност към инакомислещите - вместо това тя трябва да поддържа своите закони и ценности и да води външна политика, стремяща се да намали напрежението и конфликтите, когато е необходимо.", "date": "2018.03.16", "title": "Лондон смята, че лично Путин е наредил отравянето на Скрипал"}
{"url": "http://www.mediapool.bg/mzhg-oproverga-spekulatsii-za-finansirane-na-fermi-za-kriptovaluti-news276810.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\t\r\n\tНяма да се финансират ферми за криптовалути по Програмата за развитие на селските райони (ПРСР), заяви пресцентърът на Министерството на земеделието, храните и горите (МЗХГ). От средата на седмицата в социалните мрежи и специализирани земеделски сайтове се въртят слухове, че по мярката за неземеделски дейности (мярка 6.4) финансиране ще получат и проекти за копаене на криптовалути. Консултанти дори вече предлагат на наивниците да им разработват проекти.\r\n\tТова е абсурдно, няма как нормален човек да реши, че може да е вярно, коментираха по този повод от пресцентъра на МЗХГ.\r\n\tВярно е, че копаенето е чисто земеделска дейност, а и изразът \"ферма за криптовалута\" е попадение в десетката. Но в регламент 1407 от 2013 г. изрично е посочено, че не се подпомагат финансови услуги, а критовалутите се третират като вид платежна услуга, посочиха от земеделското министерство.\r\n\tМайтапът с финансирането на добива на криптовалути се появи, докато се чакат насоките за кандидатстване по мярката, които все още не са публикувани от МЗХГ. Това поставя в неведение бранша, защото плановете бяха приемът на проекти да бъде отворен през април тази година.\n\n\r\n\tБюджетът за този програмен период за финансиране на неземеделски дейности е 100 млн. евро по ПРСР. Досега прием по мярката не е отварян, защото неясно по какви причини не могат да се определят допустимите дейности за подпомагане.\r\n\tПо тази мярка през миналия програмен период се финансира изграждането на ВЕИ паркове и къщи за гости. Проектите бяха съпътствани с разкрития за злоупотреби, тъй като еврофинансирането се възползваха близки на политици и работещи в Държавен фонд \"Земеделие\". В резултат на това Европейската комисия наложи финансови санкции на България, част от които страната оспорва пред Съда на ЕС.\r\n\tМоже би това е причината сега внимателно да се прецени за какви точно неземеделски дейности да се изхарчат 100-те млн. евро по земеделската програма.", "date": "2018.03.16", "title": "МЗХГ опроверга спекулации за финансиране на ферми за криптовалути"}
{"url": "http://www.mediapool.bg/deset-kandidat-dostavchitsi-na-trabite-za-gratskata-gazova-vrazka-news276811.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tДесет фирми заявиха участие в процедурата за избор на производител и доставчик на тръбите за строежа на междусистемната газова връзка Гърция–България, стана ясно при отварянето на документите им в петък.\r\n\tНай-голям е интересът от страна на турските производители – трима кандидати. по двама са представителите на Индия и Русия, по един претендент се явява от България, Гърция и Германия, обяви пред журналисти Теодора Георгиева, изпълнителен директор от българска страна на проектната компания за реализация на тръбата \"Ай Си Джи Би\", в която 1/2 е на \"Българския енергиен холдинг\" (БЕХ), а останалият дял – на гръцко-италианската компания \"Посейдон\".\r\n\tОт турска страна кандидатите са \"Ноксел Челик Бору Санайи А.Ш\", \"Умран Челик Бору Санайи А.Ш\" и \"Ерсиваш Челик Бору Санайи А.Ш\", които очевидно са свързани. Индийските компании са \"Джиндау САУ Лтд\" и \"Велспун Корп Лимитед\", а руските – тръбните заводи в Загорск и Челябинск. Българският претендент и \"Топливо-2\", германският – \"Залцгитер Манесман Интернешънъл\", а гръцкият – \"Коринт Пайпуъркс С.А.\"\r\n\tСега те ще преминат предварителна оценка дали отговарят на заложените в обществената поръчка критерии и от тях ще бъдат избрани петима производители на тръби, обясни Георгиева. Тя посочи, че има обективна методология, по която да бъдат определени само петима допуснати до подаване на оферти по начин, който да не отведе конкурса към Комисията за защита на конкуренцията, където е заседнала поръчката за инженер-консултант на газовата тръба.\r\n\tПроцедурата в предварителна квалификация е по-дълга и по-тежка за възложителя, но спестява на бизнеса разходи за участие в цялата процедура и подготовка на оферта.\n\n\r\n\tКои от фирмите ще бъдат поканени за направят ценово предложения в рамките на обявената стойност до 60 млн. евро без ДДС ще стане ясно след 20 април. Очакванията на Георгиева се през юни да бъде избран доставчик на тръбите.\r\n\tПлановете на правителството бяха в края на юни – при завършването на първото българско европредседателство, да бъде направена първата копка на газопровода от Стара Загора през Хасково до Комотини, чийто годишен капацитет ще е 3 млрд. куб. м. Макар че процедурите по провеждането на петте необходими търга, за да стартира строежа, се забавят, от Министерството на енергетиката продължават да смятат, че първата копка ще се случи в набелязания график.\r\n\t\r\n\t\r\n\t\"Ай Си Джи Би\" очаква също така до края на март да има произнасяне на Върховния административен съд по жалбите на винарна и фирма за имоти срещу решение на Комисията за защита на конкуренцията за отказ да разгледа претенциите им срещу поръчката за инженер-консултант.\r\n\tПрез април се готви за пускане и основната и най-скъпа поръчка по газовата връзка – за избор на проектант и строител на тръбата, който трябва и да я въведе в експлоатация. Нейната стойност се оценява на около 140-150 млн. евро, каза Георгиева. Също идния месец ще се обявят и малките поръчки за избор на строителен надзор и на фирма, която да отговаря за евентуалните археологични находки по трасето на газопровода.\r\n\tБългарският шеф на \"Ай Си Джи Би\" припомни, че индикативната цена на проекта е 240 млн. евро, от които 220 млн. са капиталовите разходи. Част от средствата за финансирането са от европейските фондове, а българското правителство е предоставило държавна гаранция от 110 млн. евро, колкото е участието на БЕХ.\r\n\t\"В момента е в ход пренотификацията (предварителното одобрение – б. а.) на държавната гаранция от страна на Европейската комисия\", обясни изпълнителният директор на БЕХ Петьо Иванов, който също присъства на отварянето на офертите. Той допълни, че вече са водени предварителни разговори с банкови институции за финансирането и \"има индикативни оферти, чиито финансови условия са добри\".\r\n\tРадвам се, че в процедурата кандидатстват толкова много компании – това е знак, че е осигурена максимална публичност и прозрачност, коментира на свой ред министърът на енергетиката Теменужка Петкова.\r\n\tТя отново акцентира върху важността на интерконектора за разнообразяването на газовите доставки не само в България, но и в региона.\r\n\tПо тази тръба трябва да пристига от 2020 г. договореният от \"Булгаргаз\" 1 млрд. куб. м азерски природен газ от каспийското находище \"Шах Дениз ІІ\". Разчита се по нея да пристигат количества от терминали за втечнен газ от Гърция, както и от други държави. Газовата връзка е ключова и за намерението на правителството на Бойко Борисов за изграждане на газоразпределителен център край Варна, който само преди ден беше подкрепен от зам.-председателя на Еврокомисията и комисар за Европейския Енергиен съюз Марош Шефчович. Според него България има възможност да се превърне от транзитьор на руски газ в регионален търговец на природен газ от различни източници.", "date": "2018.03.16", "title": "Десет кандидат-доставчици на тръбите за гръцката газова връзка"}
{"url": "http://www.mediapool.bg/zabrana-za-iznos-na-lekarstva-pri-nalichnosti-pod-65-ot-potrebnostite-news276812.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tВсички лекарства от позитивния лекарствен списък ще бъдат наблюдавани за това в какви количества се внасят и как те се движат на българския пазар. Наблюдението ще става през електронната система, която е в процес на изграждане и към която информация ще бъдат задължени да подават всички участници по веригата на лекарствоснабдяването – от производителите, през дистрибуторите до аптеките. Данните ще се администрират и анализират от Изпълнителната агенция по лекарствата (ИАЛ) и при доказан недостиг износът на определени лекарства ще бъде забраняван.\r\n\tЗа недостиг на лекарствени продукти от позитивния списък ще се счита, когато анализът на ИАЛ установи, че наличните количества от тях са по-малко от 65 на сто от необходимите количества за задоволяване на здравните потребности на населението за период от 6 месеца, изчислени въз основа на средномесечното потребление на съответния лекарствен продукт за предходната половин година.\r\n\tМедикаменти, за които се установи липса или недостиг, ще попадат в забранителен списък за износ, докато дефицитът не бъде преодолян. Списъкът ще се актуализира всяка седмица или при настъпване на промяна в обстоятелствата.\r\n\tТова предвиждат промени в Закона за лекарствените продукти в хуманната медицина, засягащи паралелния износ на лекарства, внесени от председателя на парламентарната здравна комисия Даниела Дариткова (ГЕРБ).\r\n\tС предлаганите промени на практика се ревизира внесения от Министерството на здравеопазването проект, който предвиждаше по-тромава процедура за установяване на недостиг и липси, но и не залагаше подобен буфер наличностите да паднат под 65% от потребностите, за да попаднат определени лекарства в забранителния списък.\n\n\r\n\tПървоначално внесеният от правителството законопроект предвиждаше Експертен съвет към ИАЛ с представители на различни институции да разработва два списъка– единият за лекарствата, за които временно може да направи ограничения в износа при установяване на недостиг, а другият – за медикаментите, за които в рамките на предходните три месеца търговците на едро са уведомили ИАЛ, че ще изнасят извън страната. За липси на пазара трябваше да докладват аптеките въз основа на отказани заявки от дистрибутори, което сега се предлага да отпадне.\r\n\tВ проекта на Дариткова няма Експертен съвет, а администрирането и анализирането на информацията от електронната система ще се прави изцяло от ИАЛ. Освен това се прецизира дефиницията за липса и недостиг на лекарствен продукт, като засичането на количествата ще става изцяло по електронен път, а няма да се разчита на натрупване на отделни сигнали. Както и в първоначалния вариант, е предвидено електронната система да започне да действа до 4 месеца след приемането на закона. Здравният министър Кирил Ананиев съобщи преди време, че по нея вече се работи.\r\n\t\r\n\tКато част от наличностите на пазара няма да се счита резервът, който фармацевтичните компании ще бъдат длъжни да поддържат. Предвижда се той да е в размер на 10% за медикаментите от позитивния списък, необходими за задоволяване на здравните потребности на\r\n\tнаселението за период от 6 месеца, изчислен въз основа на средномесечното\r\n\tпотребление на съответните лекарствени продукти през последната половин година.\r\n\t\r\n\tВсяка седмица или при промяна на обстоятелствата компаниите ще трябва да подават към електронната система информация за доставените в България количества лекарствени продукти от позитивния списък, дистрибуторите, на които са доставени количествата, датата, на която са извършени доставките, наличните в складовете количества, посочени по лекарствени продукти.\r\n\tПодобни задължения се вменяват и на фирмите, които осъществяват паралелен внос на медикаменти. Те ще трябва да подават информация към системата за внесените и доставени на аптеките количества, датите на вноса и доставките и наличието на въпросните продукти в складовете.\r\n\tВъвеждат се и задължения за аптеките и дистрибуторите да информират чрез електронната система за доставените, продадените и наличните им количества лекарствени продукти, включени в позитивния списък.\r\n\t\r\n\tСъздава се правна възможност ИАЛ да извършва проверки на участниците по веригата, които са длъжни да подават информация към електронната система.\r\n\tЗа неспазването на разпоредбите на закона фармацевтичните компании ще подлежат на глоба в размер от 50 000 до 100 000 лв., а при повторно извършване на същото нарушение - от 100 000 до 150 000 лв.\r\n\tЗа износ на лекарства от забранителния списък глобата ще е от 50 000 до 100 000 лв., а при повторно извършване на същото нарушение - от 100 000 до 150 000 лв.\r\n\tСъщият размер на глобите са заложени за неподаване или неподаване в срок на информация към електронната система, както и за подаване на непълна или неточна информация.\r\n\tЗа първия забранителен списък за износ на медикаменти недостигът ще бъде установен въз основа на необходимите количества за задоволяване на здравните потребности на населението за период от три месеца, изчислени въз основа на средномесечното потребление на съответния лекарствен продукт за предходните три месеца.", "date": "2018.03.16", "title": "Забрана за износ на лекарства при наличности под 65% от потребностите"}
{"url": "http://www.mediapool.bg/stolichnata-obshtina-za-shesti-pat-pusna-konkurs-za-pametnik-na-inzh-ivan-ivanov-news276813.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЗа шести път е обявен конкурс за паметник на един от емблематичните кметове на София - инж. Иван Иванов. Обявата за него е публикувана в регистъра за обществените поръчки. Предложения се чакат до 15 май.\r\n\tЗа най-добрата идея ще бъде дадена награда от 1000 лева. За второ място тя е 800 лева, а за трето - 700 лева.\r\n\tПаметникът трябва да се намира пред метростанцията на Националния стадион \"Васил Левски\". Идеята за него е от години, а първият конкурс е обявен през 2015 г. Всички опити за избор на проект за монумента досега се провалят по различни причини. Само през миналата година процедурите бяха две, но до избор на победители така и не се стигна заради липсата на достатъчно кандидати или заради отстраняването им по административни причини.\r\n\tИнж. Иван Иванов е управлявал София от 1934 г. до 9 септември 1944 г. Когато застава начело на града, налага желязна финансова дисциплина и всеки месец публикува разходите на кметството в списание \"Сердика\". Слага ред в безразборното застрояване на града.\r\n\tПо негово време централните улици в столицата са павирани, открити са нови училища, болници, направени са бани по кварталите. Пуснати са няколко градски автобусни линии, разширява се трамвайната мрежа, тръгва първият тролей. По същото време започва масово озеленяване на София. През този период е открита и къпалнята \"Мария Луиза\", Телефонната палата, довършен е Ректоратът на Софийския университет, сградата на Националната библиотека.\r\n\tПреди да стане кмет инж. Иванов работи по прокарването на Рилския водопровод, който докарва вода от Рила в столицата. Рилската вода блика първо на стадион \"Юнак\", в близост до който трябва да е бъдещият паметник на инж. Иванов.\r\n\tИван Иванов работи и по проектирането на язовир \"Искър\", включително и през двете години, които прекарва в затвора след 9 септември 1944 г.", "date": "2018.03.16", "title": "Столичната община за шести път пусна конкурс за паметник на инж. Иван Иванов"}
{"url": "http://www.mediapool.bg/za-i-protiv-pompeio-kato-darzhaven-sekretar-news276814.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСкоро след като номинираният за държавен секретар Майк Помпейо приключи слушанията си (в Конгреса на САЩ), още през първия си работен ден той ще се сблъска с ракетния проблем. По единият въпрос президентът Доналд Тръмп и Помпейо вече са дали да се разбере, че искат оттегляне от сключеното при Обама ядрено споразумение с Иран. По другия изглежда и двамата имат намерение да сключат подобно споразумение със Северна Корея. Именно съветите на Помпейо към Тръмп ще помогнат да се формира ядреният пейзаж на американската външна политика.\r\n\t\r\n\tИзборът на Тръмп за заместник на уволнения Рекс Тилърсън поставя един ревностен противник на ядреното споразумение с Иран за първи дипломат при президент, който през януари отправи ултиматум да бъдат коригирани \"ужасните недостатъци\" на сделката. Ако Западна Европа (заедно с Китай и Русия) не склонят да окажат натиск върху Иран за такива промени, Тръмп няма да удължи облекчаването на американските санкции, когато на 12 май изтече срокът на сегашното решение. Подобен ход може да \"потопи\" споразумението от 2015 г. и да върне Иран в цикъла на ядрените разработки.\r\n\t \r\n\tДосега Тръмп изтъкваше ядреното споразумение с Иран като едно от главните си политически различия с бившия държавен секретар Тилърсън. Изходната позиция на Помпейо по споразумението е недвусмислена: \"Надявам се да бъде отхвърлено това пагубно споразумение с най-голямата в света държава, подкрепяща тероризма\", писа той в Туитър още по времето на слушанията за утвърждаването му за шеф на ЦРУ.\r\n\t \r\n\tПонякога обаче, както твърди старата максима, това на каква позиция стоиш, зависи от това къде седиш. Помпейо като държавен секретар ще открие, че някои сфери са по-сложи, отколкото му се е струвало като директор на ЦРУ. Той ще завари един Държавен департамент, който смята споразумението с Иран за един от главните си наследени успехи. Персоналът му ще бъде против неговите хардлайнерски възгледи.\r\n\t \n\n\r\n\tНерешен остава въпросът за съдбата на главния политически съветник на Тилърсън - Брайън Хук. По време на уволнението на Тилърсън във вторник Хук летеше към Виена за среща с европейските съюзници с надеждата да бъдат обсъдени нови мерки за помирение с Тръмп. Единствен Хук от вътрешния кръг на Тилърсън не е обявил своята оставка и изглежда, че има намерение да остане. Ако Помпейо го запази, може да се очаква, че Хук ще предлага различни възгледи.\r\n\t\r\n\tДържавният департамент е пълен с вакантни длъжности и това дава на Помпейо шанс да упражнява контрол над ведомството, запълвайки ги със свои съмишленици. Но оптимизмът, който някои предпазливо изразяват, че Помпейо ще се сработи с институцията, която Тилърсън държеше на дистанция, вероятно е неоправдан. В ЦРУ той даде да се разбере, че е човек на Тръмп и това вероятно ще се отрази на неговите назначения. Връзките му с консервативни организации предполагат, че той разполага с \"резервоар\", от който може да черпи съмишленици, а близките му отношения с Тръмп означават, че неговите избраници няма да срещат съпротивата, на която често се натъкваше неговият предшественик.\r\n\t \r\n\tРазликата в манталитетите вещае почти сигурен сблъсък на Помпейо с кариерните дипломати. Няма нещо, което аналитиците в Държавния департамент да мразят повече от това, да им се представя една теория с аргумента: \"Ама там, в ЦРУ, казват...\" А Помпейо ще влезе в сградата с този \"чип\", поставен на рамото му. В личностен план за Помпейо казват, че е сприхав и твърдо държи на мнението си. В Държавния департамент не е прието да се повишава глас и костюмите не са единствено нещо, което се предпочита в нюансите на сивото.\r\n\t \r\n\tПогледнато от позитивната страна, близките отношения на Помпейо с Тръмп може да се окажат предимство. При изпадналия в немилост Тилърсън много американски дипломати изразяваха на глас съмнения дали техните възгледи някога достигат до дискусиите за определянето на политики в Белия дом. Същата бе картината и в чужбина, където Тръмп, най-често през Туитър, постоянно неглижираше Тилърсън и несъмнено караше чуждестранните си контрагенти да се чудят дали изобщо си струва да си губят времето с него. Ако, каквито са слуховете, и други високопоставени хора от Белия дом, като МакМастър и Кели, си тръгнат, статутът на Помпейо и ценността му за Тръмп само ще нарастват.\r\n\t \r\n\tКато държавен секретар Помпейо също така ще осъзнае мощната роля, която Иран има сега в Ирак. Ако в ЦРУ Иран просто се смята за \"лошото момче\", в Държавния департамент той се разглежда по-скоро като странен съдружник, псевдопартньор. Успешният разгром на \"Ислямска държава\" в Ирак е малко споменаван външнополитически успех за Тръмп и то дължащ се в значителна степен на сътрудничество с Иран. Контролът на Техеран чрез военна помощ над шиитските милиции и неговото влияние над важни (иракски) политици, означава, че той държи ключа към стабилността в Ирак. С приближаването на изборите на 12 май в Ирак, които ще определят следващия премиер на страната, Техеран разполага с някои собствени козове за разиграване, включително заплахи срещу уязвимите американски сили и дипломати, базирани в Ирак, и то точно по времето, когато Вашингтон може да върне санкциите.\r\n\t \r\n\tАко новите колеги на Помпейо в Западна Европа, Китай и Русия успеят чрез него да представят пред Тръмп аргументите си, те могат да убедят президента да продължи облекчаването на санкциите срещу Иран, за да се спечели време за договаряне на \"мек изход\", който да отложи налагането на вторични американски санкции, за да могат международните компании да търгуват с Иран без заплахата да загубят американския пазар.\r\n\t \r\n\tПоследните коментари на Помпейо за Северна Корея подчертават факта, че той сега действа в синхрон с Тръмп. \"Ние стигнахме до съгласие - повече от всяка предишна (американска) администрация - да прекратим техните опити с ядрено оръжие и тяхната ракетна програма - нещата, които биха им дали възможност да прекрачат прага\", каза Помпейо пред телевизия Си Би Ес преди отстраняването на Тилърсън.\r\n\t \r\n\tПреместването на Помпейо в Държавния департамент изглежда идва точно сега, за да може той да ръководи подготовката за срещата на върха. Според едно съобщение причината Тръмп да слага Помпейо начело на Държавния департамент сега е, че той \"иска да разполага със силен екип за Северна Корея\".\r\n\t \r\n\tМного вероятно е Тръмп да иска споразумение със Северна Корея, което, по ирония на съдбата, да е сходно с онова, което Обама постигна с Иран - по-малко санкции в замяна на напредък към денуклеаризация. Изпълненото с технически подробности споразумение с Техеран, с поетапно премахване на санкциите, с инспекционни протоколи, и с многостранния си характер, може дори да послужи тихомълком като директива за онова, което ще се приложи и спрямо Северна Корея.\r\n\t \r\n\tПомпейо е в добра позиция да помогне за целта. Един от първите му актове начело на ЦРУ бе да активизира събирането на разузнавателни данни за Северна Корея като база за санкционната кампания на администрацията. Помпейо ще бъде готов да предложи кои санкции могат да бъдат адаптирани с оглед на ефекта, който Тръмп търси. За разлика от други в Държавния департамент, от които Тръмп вероятно би се страхувал, че се опитват да го накарат да изглежда слаб, на Помпейо той има доверие.\r\n\t \r\n\tПомпейо отговаряше и за тайната киберкампания срещу Севера, за която неколкократно бе намеквано и която може по стратегически съображения, според обстоятелствата, да бъде засилвана или отслабвана.\r\n\t \r\n\tПомпейо като държавен секретар заема ключова политическа позиция. Той е верен последовател на възгледа на Тръмп за света и утвърдена и влиятелна фигура във Вашингтон. Но дали може да помогне за предотвратяване на ядрена криза, ще зависи от това дали може да стане свързващото звено между визията на Тръмп и останалия свят, или ще се окаже (поредният) ласкател, който само ще задълбочи хаоса в Белия дом.", "date": "2018.03.16", "title": "\"За\" и \"против\" Помпейо като държавен секретар"}
{"url": "http://www.mediapool.bg/hoking-iskal-na-nadgrobniya-mu-kamak-da-bade-izpisana-negova-formula-news276809.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСветовноизвестният астрофизик Стивън Хокинг, който почина на 76-годишна възраст, приживе е изразил ясното си желание на надгробната му плоча да бъде изписана формулата на черните дупки, предаде БГНЕС.\r\n\tОще през 2002 г. в интервю за \"Ню Йорк Таймс\", той е заявил, че иска на надгробната му плоча да бъде изписана формулата за ентропията на черната дупка, или по-известна като формулата на Бекенщайн-Хокинг. Световноизвестният учен работеше върху нея заедно със своя колега Джейкъб Бекенщайн.\r\n\tФормулата е централният елемент от познанията ни за черните дупки във Вселената. на 76-годишна възраст. Той боледуваше от амиотрофична латерална склероза и единственото нещо от тялото му, което работеше, беше мозъкът. Заболяването го бе приковало към инвалидна количка повече от 40 години.", "date": "2018.03.16", "title": "Хокинг искал на надгробния му камък да бъде изписана негова формула"}
{"url": "http://www.mediapool.bg/sreshtata-tramp-kim-chen-un-se-podgotvya-s-shvedsko-posrednichestvo-news276815.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСевернокорейският министър на външните работи И Йон-хо се срещна в Стокхолм с шведския премиер Стефан Льовен. Това стана в рамките на визитата на първия дипломат на КНДР в Швеция, състояла се след нееднократно отправените от Стокхолм предложения да съдейства за евентуални преговори между САЩ и Северна Корея, предаде ДПА.\r\n\t \r\n\tНа 9 март изненадващо бе съобщено, че американският президент Доналд Тръмп е приел покана да се срещне със севернокорейския лидер Ким Чен-ун, за да обсъдят ядрените дейности на Пхенян. Засега няма насрочена дата, не е определено и мястото.\r\n\t \r\n\tГоворителят на Льовен отказа да коментира срещата между шведския премиер и севернокорейския министър. След нея Льовен замина за Берлин за разговори с германския канцлер Ангела Меркел.\r\n\t \r\n\tШвеция може да изиграе ключова роля като канал за комуникация между САЩ и Северна Корея: скандинавската страна има посолство в КНДР от 70-те години и представлява пред Пхенян и дипломатическите интереси на Вашингтон.\r\n\t \r\n\tСлед като пристигна в Стокхолм, И Йон-хо проведе работна вечеря с шведския министър на външните работи Маргот Валстрьом. Двамата министри се срещнаха и днес, като се очакваше двустранните разговори да се съсредоточат върху теми като ситуацията със сигурността на Корейския полуостров.\r\n\t \n\n\r\n\t\"Сега имаме нужда от диалог и се радваме, че тази среща се провежда\", каза днес Валстрьом. \"Но същевременно нито сме наивни, нито искаме да създаваме впечатление, че можем да решим световните проблеми.\"\r\n\t \r\n\t\"Бих казала, че от страните (в конфликта около Корейския полуостров) зависи каква посока ще бъде зададена и ако имаме възможност да използваме по най-добрия начин ролята и контактите си, ще го направим.\"\r\n\t \r\n\tГоворител на Валстрьом заяви, че по-късно ще бъде разпространено изявление за разговорите.\r\n\t \r\n\tОчаква се севернокорейският дипломат да остане в Швеция и през почивните дни заради други свои ангажименти, заявиха шведски официални източници.", "date": "2018.03.16", "title": "Срещата Тръмп-Ким Чен-ун се подготвя с шведско посредничество"}
{"url": "http://www.mediapool.bg/tol-sistemata---ot-2019-g-i-samo-za-patishta-bez-dupki-news276816.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tТол системата влиза в действие за тежкотоварните автомобили от 2019 г. и ще се плаща само за пътища в добро експлоатационно състояние. До две седмици ще се вземе решение кой да я управлява - нова държавна компания или отдел в пътната агенция.\r\n\tТова съобщи регионалният министър Николай Нанков по време на посещението си във Варна, където провери на място изпълнението на инфраструктурни обекти за над 380 млн. лева.\r\n\tВарна влезе във фокуса на вниманието на управляващите през третия мандат на ГЕРБ, \"защото Бургас доста го изпревари\" по думите на премиера Бойко Борисов. Лично той обеща да се случат няколко големи проекта – два нови булеварда, които да изведат трафика извън града, преместване на пристанището за товарене на кораби, ремонт на Математическата гимназия. През миналото лято .\r\n\tСега със средства от оперативна програма \"Региони в растеж\" се изпълняват обекти за 85 млн. лева, с 85 млн. лева проекти от държавния бюджет, пътни обекти за над 27 млн. лева, над 110 млн. лева за водния цикъл на областния център, реконструкцията на главния водопровод в квартал \"Аспарухово\" и модернизиране на пречиствателната станция в Златни пясъци и други обекти, изреди Нанков.\r\n\tВарна се очертава да бъде и център на новия Черноморски регион, съобщи още министърът. В момента тече обществена дискусия за новото райониране на страната за нуждите на еврофондовете и статистиката. Не е ясно какво е мнението на кмета на Бургас Димитър Николов, който е зам.-председател на ГЕРБ.\r\n\tТол системата се очаква да заработи от началото на следващата година, каза Нанков във Варна. Досега говореше, че това трябва да се случи до края на годината.\r\n\tВ момента се разработва софтуер, който ще бъде предоставен на бъдещия орган, който ще управлява системата, каза Нанков. Той се ангажира до две седмици да се вземе решение дали това ще бъде отделна държавна компания, или ще е част от структурата на АПИ. Очаква се тя да генерира приход на годишна база почти два пъти и половина повече от наличния към момента, каза Нанков.\r\n\tТова е промяна спрямо досегашните обещания от 1 - 1.5 млрд. лв. годишно по думите на премиера Бойко Борисов и предишни изказвания на регионалния министър. За последната година постъпленията от винетни такси бяха около 350 млн. лева. Сега по най-новите изчисления на Нанков излиза, че се разчита на приходи от около 700 млн. лева.\r\n\tРегионалният министър повтори тезата си, че без тол системата държавата губи около милион и половина лева на ден.\r\n\tВ момента се работи по тарифирането и категоризирането на тежкотоварните автомобили, стана ясно от думите на министъра. Ще има пътища с по-висока такса за преминаване, като автомагистралите, а участъците първи клас ще бъдат с по-ниска цена.\r\n\tНяма да се плаща за преминаването по всички републикански пътища през цялата страна. Платено ще е преминаването само по пътищата в добро експлоатационно състояние.\r\n\tС началото на строителния сезон ще стартират и нови ремонти на тунели и мостови съоръжения по магистрала \"Хемус\", каза Нанков. Ремонтите ще са по графици, а целта е до началото на активния туристически сезон - 15 юни, да няма тапи и задръствания. Ако има ремонти, ще бъдат по долното стоене на мостовите съоръжения, за да не пречат и да не затрудняват трафика, каза Нанков.\r\n\t\"Общо 77 км през тази и следващата година ще се изграждат от магистрала \"Хемус\", обеща Нанков.\r\n\tТази година стартира реалното строителство на 25 километра от \"Хемус\". Издадено е разрешението за строеж на западния участък - от Ябланица до разклона за Тетевен при пътен възел Боаза (9 км). Първата копка на обекта е планирана за следващата седмица. До два месеца трябва да е готово строителното разрешение и за 16.5 км от Белокопитово до пътен възел Бухово, каза Нанков.\r\n\tОтделно ще стартира тръжната процедура за избор на строители на 52 км до разклона за Плевен и Ловеч.\r\n\tВъв Варна министърът провери как вървят големите инфраструктурни проекти, подпомгнати то правителството. В момента тече ремонтът на бул. \"Приморски\" в района на Летния театър, на ул. \"Мара Тасева\", на бул. \"Първи май\" в кв. \"Аспарухово\" и на бул. \"Васил Левски\".\r\n\t\"От понеделник започва запълването на дупките по Аспаруховия мост, което трябва да завърши до 10 дни\", каза Нанков.\r\n\tВеднага след приключването на работата по бул.\"Приморски\" и отварянето му в средата на април ще започне ремонта на съоръжение 6 на Аспаруховия мост. Съоръжението няма да се затваря, а ще се направи временна организация на движението. Ще се работи във вечерните часове, за да не се създават затруднения за преминаване на хората, обеща Нанков. Той допълни, че ремонтът трябва да приключи до началото на активния летен сезон.\r\n\tСтроителството на бул.\"Васил Левски\" трябва да приключи до 15 август - празникът на Варна, каза регионалният министър. В изграждането на новия булевард се инвестират 70.5 млн. лв. от държавния бюджет.\r\n\tРегионалният министър инспектира строителните работи по трасето, което се изгражда в отсечката от ул. \"Подвис\" до ул. \"Девня\". До момента са поставени около 900 броя пилоти, изградени са 1730 м водопроводи и 2025 м битова и дъждовна канализация.\r\n\tВъв Варна в момента се изпълняват ремонтни дейности, по програмата за текущ ремонт и поддържане на пътната агенция и на моста \"Звездица\" на магистрала \"Черно море\".\r\n\tДо края на месеца трябва да е готов проектът на детелината на \"Игнатиево\", чрез която ще се изнесе трафикът за курортите на север от Варна.\r\n\tЩе бъдат довършени и ремонтите на пътя Добрич – Албена и Аксаково – Албена.\r\n\tОт бюджетната програма на министерството се финансира подмяната на съществуващия водопровод в квартал \"Аспарухово\". \"През миналата година имахме споразумение за 1.1 млн. лв., остават още 2 млн. лв.\", коментира Нанков. Очаква се работата да приключи до 1 май.", "date": "2018.03.16", "title": "Тол системата - от 2019 г. и само за пътища без дупки"}
{"url": "http://www.mediapool.bg/spetsprokurart-na-sasht-tarsi-ruska-sleda-v-biznesa-na-donlad-tramp-news276817.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСпециалният прокурор Робърт Мълър е поискал чрез съда документи от компанията \"Trump Organization\", чийто директор до 2017 г. бе американският президент Доналд Тръмп. Някои от документите са свързани с Русия, съобщи в. \"Ню Йорк таймс\", цитирайки двама осведомени източници.\r\n\tНе са известни подробности около искането, но това е първият път, в който Мълър иска материали, които са пряко свързани с бизнеса на Доналд Тръмп.\r\n\tПрокурорът разследва предполагаемите руски опити за оказване на влияние върху президентските избори в САЩ през 2016 г. и дали е имало тайни договорки между Русия и сътрудници на Тръмп. Белият дом продължава да отрича да е имало \"сговор\" между предизборния щаб на Тръмп и Русия.\r\n\tПоисканите чрез съда документи са най-новата индикация, че разследването, за което адвокатите на Тръмп по-рано твърдяха, че е пред приключване, ще продължи поне още няколко месеца, отбелязва \"Ню Йорк таймс\". Междувременно Мълър разшири разследването с проучване на това каква роля са имали чуждестранните пари при финансирането на политическите дейности на Тръмп. През последните седмици разследващите разпитаха свидетели, включително съветник на Обединените арабски емирства, за притока на техни пари в САЩ.\r\n\t\"Trump Organization\" досега е сътрудничила на разследването в Конгреса на САЩ за евентуалната руска намеса в президентските избори през 2016 г. и е предоставяла документи. Затова и сега не се очаква компанията да се противопостави на искането на Мълър.", "date": "2018.03.16", "title": "Спецпрокурърт на САЩ търси руска следа в бизнеса на Донлад Тръмп"}
{"url": "http://www.mediapool.bg/bsp-ataka-i-sharenkova-shte-nablyudavat-izborite-v-rusiya-news276818.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tВидни представители на БСП и Атака ще прекарат следващите дни в Русия, за да наблюдават президентските избори. Повечето от тях са поканени като международни наблюдатели на вота. Визитите им са по покана на Съвета на федерацията, на руската Дума или по партийна линия.\r\n\tОт Народното събрание за Москва вече е отпътувал председателят на комисията по икономическа политика Петър Кънев. От пресцентъра на БСП съобщиха, че други депутати от БСП, командировани в Русия, са Христо Проданов и Пенчо Милков.\r\n\tШефът на софийската организация на БСП Калоян Паргов също е в Русия. С Паргов ще пътува и заместничката му в столичната структура на левицата Ваня Добрева.\r\n\tГост на Русия за изборите ще е и председателката на Форума \"България-Русия\" Светлана Шаренкова - по поката на руската Дума. Тя ще следи изборния процес в Санкт Петербург.\r\n\tОсвен социалистите гост на руската Дума ще бъде и делегация на друга проруска партия у нас – Атака. С лидера й Волен Сидеров заминават зам.-председателят на Народното събрание Явор Нотев и депутатът Десислав Чуколов.\n\n\r\n\tОт пресцентъра на БСП обясниха, че поканите към техите представители са в качеството им на депутати и членове на ръководството.", "date": "2018.03.16", "title": "БСП, Атака и Шаренкова ще наблюдават изборите в Русия"}
{"url": "http://www.mediapool.bg/ministerstvoto-na-transporta-shte-proveryava-samnitelna-porachka-na-bdzh-news276820.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЗвеното за вътрешен одит към Министерството на транспорта, информационните технологии и съобщенията ще проверява съмнителна поръчка на БДЖ. Става въпрос за търг за поддръжка и ремонт на локомотиви на \"БДЖ - Пътнически\" превози на стойност над 4 млн. лева.\r\n\tЩе се проверява документацията по процедурата, след като сайтът offnews.bg , че БДЖ търси външна фирма за ремонтите, но в същото време залага в документацията голяма част от работата да бъде свършена от механиците на държавното дружество. Освен това поръчката може да бъде извършена от две дружества в България, но условията на практика елиминират едното и така победителят е предизвестен.\r\n\tПоръчката е за техническо обслужване и ремонт на 9 от локомотивите на БДЖ за три години. В техническата документация към процедурата обаче са изредени дейностите по поддръжката и ремонта на същите тези машини, които ще се вършат от \"БДЖ - Пътнически превози\". Посочените задължения на държавния превозвач включват огромната част от самото задание на обществената поръчка и са основни дейности при поддържането на локомотиви.\r\n\tОт документацията излиза, че БДЖ реално ще свърши голяма част от работа, но в същото време ще плати на външен изпълнител за нея.\r\n\tНа условията за участие в поръчката отговарят 2 фирми - русенската \"Експрес Сервиз\" и новосъздадената компания \"ЖП тракция\". И двете фирми имат необходимия сертификат за ремонт на локомотиви от Изпълнителната агенция \"Железопътна администрация\". \r\n\tСпоред изискванията на възложителя частната фирма трябва да вземе локомотивите за ремонт от депо София. После може да ги поправя, където реши, стига да има право да ползва съответното място. В същото време на бъдещия изпълнител се поставя условие да извършва експресните ремонти на локомотиви в рамките на 8 часа. Това на практика изключва от състезанието \"Експрес Сервиз\", чиито ремонтен цех е в Русе.\r\n\tИзлиза, че локомотивите не могат да се ремонтират другаде освен в Локомотивно депо - София. А \"ЖП тракция\" имат право да ползват сгради в Локомотивното депо.\r\n\tВсъщност \"ЖП тракция\" и сега има договор със същия предмет и за същите локомотиви с БДЖ. Той е двугодишен и е за 1.18 млн. лева. Излиза, че БДЖ оценява, че услугата е поскъпнала два пъти.\r\n\tСпоред бившия изпълнителен директор на БДЖ Християн Кръстев, цитиран от offnews.bg прокуратурата трябва да започне разследване на връзките между БДЖ и \"ЖП тракция\". Той и преди е сигнализирал, че държавната компания възлага поръчки за ремонт на външни фирми, а на практика работата се извършва от БДЖ.\r\n\t\"В появата на тази фирма няма нищо случайно и странно. Наеха едно хале в Кремиковци преди две години. Нямаха никакво оборудване вътре и абсолютно нищо, но веднага получиха лиценз, на база на нищо! На база на едно наето хале - без работници, без машини, без никой. Но там връзката не е случайна и малка\", каза Кръстев в интервю за сайта.\r\n\tСпоред него управляващият и собственик на фирмата Николай Кръстев е свързан с директора на Изпълнителна агенция \"Железопътна администрация\" Веселин Василев. Тази държавна структура лицензира и ремонтните жп заводи. Двамата пък работили заедно във фирма, свързвана с бизнесмена Васил Божков.", "date": "2018.03.16", "title": "Министерството на транспорта ще проверява съмнителна поръчка на БДЖ"}
{"url": "http://www.mediapool.bg/obshtinata-spira-vlizaneto-na-koli-v-borisovata-gradina-news276821.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tВ Борисовата градина в София ще влизат само коли със специални пропуски, линейки, пожарни и полицейски автомобили. Това обещаха от Столичната община.\r\n\tМерките влизат в сила от събота, 17 март. тогава ще бъдат пуснати бариерите, поставени на входовете откъм ул. \"Незабравка\" и бул. \"Драган Цанков\". И досега реално имаше забрана за влизане с коли в парка, а за целта бяха поставени съответните знаци. Тя обаче масово не се спазваше.\r\n\tВ парка ще се допускат за кратковременен престой автомобили с пропуск, издаден от Дирекция „Зелена система“ на Столична община, с цел обслужване на обекти и извършване на поддръжката на парка.\r\n\tВ събота и неделя ще се разрешава паркиране по бул.\"Драган Цанков\" в крайна дясна лента в участъка от парк-хотел \"Москва\" до кръговото кръстовище на телевизионна кула.", "date": "2018.03.16", "title": "Общината спира влизането на коли в Борисовата градина"}
{"url": "http://www.mediapool.bg/parviyat-balgarski-proekto-terorist-vleze-v-zatvora-news276822.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНа 14 март роденият в Ханой българин с австралийски паспорт Иван Захариев бе вкаран в Софийския затвор за две години и половина заради желанието му да става терорист. Това наказание бе постановено от Апелативния специализиран наказателен съд и не бе обжалвано от подсъдимия.\r\n\tИван Захариев бе задържан на 20 септември 2016 година. Според събраните доказателства през 2013 г. Захариев е посетил Сирия с намерение да се влее в Свободната сирийска армия. Той обаче не е бил приет заради липса на бойни умения.\r\n\tСкоро след завръщането му в Сидни той решава да пътува за България, където да получи евтино стрелкова подготовка в наши клубове. От юли до септември 2016 г. в България Захариев се е обучавал в боравене с огнестрелни оръжия, в това число с автомат Калашников, а целта му е била да участва в терористични действия.\r\n\tПроверката на лаптопа му е показала наличие на файлове със съдържание, с което се пропагандира \"нуждата да бъде напълно отречена западната цивилизация, без да се отказват материалните обекти, свързани с нея, тъй като те представляват продукт на научното и технологично развитие\".\r\n\tОткрита е и информация, според която след падането на режима на Асад \"могат да бъдат освободени и други мюсюлмански страни, страдащи от тирания и несправедливост\".\n\n\r\n\tЗахариев редовно е посещавал сайтове със статии и видео клипове за Джабхат Ал Нусра и \"Ислямска държава\", се казва още в съобщението на прокуратурата.", "date": "2018.03.16", "title": "Първият български проекто-терорист влезе в затвора"}
{"url": "http://www.mediapool.bg/hotel-ostava-bez-kategorizatsiya-sled-mnozhestvo-zhalbi-ot-klienti-news276823.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tКатегорията на хотел край троянското село Чифлик ще бъде отнета след като негов клиент се оплака във фейсбук за лоша хигиена и обслужване, а след него и други потребители на социалната мрежа се включиха с критики.\r\n\tСтава въпрос за тризвездния хотел \"Чифлика палас и спа ризорт\", съобщи в петък министърът на туризма Николина Ангелкова. Такава процедура ще се задейства за първи път и Ангелкова се надява да не отнеме повече от 3 - 4 дни.\r\n\tВече би трябвало да е затворен първият етажа на хотела след заключение на районната здравна инспекция. По думите на министъра проверка на нейното ведомство е стигнала до извода, че \"този хотел изобщо не трябва да съществува\".\r\n\tСправка в международната резервационна система booking.com показва, че нощувка със закуска за двама души струва 110 лв. Оценката му е средна - 5.9 от 10, а последните коментари на гости са неблагоприятни.\r\n\tАнгелкова отбеляза, че през 2015 г. управата на този хотел е поискала да получи 4 звезди, но било отказано. Освен това хотелът неправомерно използва спа в името си, тъй като няма сертификат за такива услуги.\r\n\tМинистърът каза, че до месец ще бъдат внесени промени в Закона за туризма, с които се предлага създаване на Туристически инспекторат, за да може министерството да не чака друг орган да го сигнализира с очевидни неща, а да може незабавно да реагира. Тя призова хората да подават сигнали при подобно кошмарно пътуване или почивка, за да може министерството да вземе мерки.", "date": "2018.03.16", "title": "Хотел остава без категоризация след множество жалби от клиенти"}
{"url": "http://www.mediapool.bg/dogovorite-s-dvete-amerikanski-tets-shte-badat-razvaleni-news276825.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tДългосрочните договори с двете т. нар. американски въглищни централи в комплекса \"Марица Изток\" за задължително изкупуване на електроенергията им от НЕК ще бъдат прекратени. Компаниите ще получат компенсации, но договарянето на размера им ще стане в предстоящи преговори, които ще отнемат месеци. Това стана ясно от изявления на министъра на енергетиката Теменужка Петкова пред журналисти в петък, както и от представители на \"Ей И Ес\" и \"КонтурГлобал\", с които Mediapool разговаря .\r\n\tСъвместно с Европейската комисия е изработена методологията, по която \"Ей И Ес\" и \"КонтурГлобал\" ще бъдат компенсирани за предсрочното прекратяване на 15-годишните им договори. След това двете електроцентрали ще излязат на свободния пазар. Компаниите са получили предложението и след като го проучат, предстоят конкретните разговори с министерствата на финансите и на енергетиката.\r\n\tЗам.-председателят на Европейската комисия Марош Шефчович съобщи в четвъртък пред депутатите от енергийната комисия, че ЕК е разгледала и одобрила предложена през януари 2018 г. от България методология за изчисляването на обезщетяването на двете компании за инвестираните от тях средства в строежа на едната и екологизацията на другата централа. Дружествата няма да успеят да си върнат през цената на тока направените разходи, ако договорите им бъдат прекратени. Тези т. нар. невъзстановяеми разходи трябва да им бъдат изплатени като компенсация.\r\n\tОт двете компании потвърдиха, че са получили методологията, но в момента се запознават с нея, а механизмът трябва да бъде представен и на техните банки кредиторки. Чак след това може да се влезе в преговори с държавата.\r\n\tТеменужка Петкова отбеляза, че разговорите в никакъв случай не могат да приключат за няколко седмици, както бе обявено от работодателските организации. В петък, след среща с премиера Бойко Борисов по провеждащите се енергийни реформи, работодателите съобщиха, че една от темите е била именно прекратяването на договорите с американските ТЕЦ и било .\r\n\tПроцедурата , каза енергийният министър., допълни тя.\r\n\tМинистър Петкова заяви, че  за двете въглищни централи заради дългосрочните договори за купуване на тока им по преференциални цени.\r\n\tПеткова каза, че с ЕК е съгласувана методика за определяне на размерите на невъзстановяемите разходи на двете компании., каза министърката, която не се ангажира каква може да е сумата, която държавата да трябва да плати на \"Ей И Ес\" и \"КонтурГлобал\".\r\n\tПо информация на Mediapool предварителните изчисления за правителствената оферта към американските централи сочат 450 млн. лв. компенсации. Сумата е грубо изчислена по въпросната методика, базирана на правила на Евросъюза, според които, ако енергиен проект работи при средна за региона норма на възвръщаемост на вложените инвестиции, това не е държавна помощ. В момента нормата на възвръщаемост на капитала на двете централи е над средната за региона. Това, според запознати с хода на разговорите с ЕС, означава първо да се изчисли каква е била дотук постигнатата печалба на двете компании. После на база направените инвестиции, експлоатацията на активите, очакваните от дейността им приходи и съотнесено към приетата за обичайна норма на възвръщаемост, да се сметне каква би трябвало да е печалбата им за целия период на договорите за изкупуване на тока. Когато от печалбата за 15-те години при средна за региона печалба на такъв вид мощности се извади вече постигнатата, остатъкът ще представлява обезщетението.\r\n\tОт числата, за които двете преговарящи страни ще си стиснат ръцете, ще зависи дали ще се постигне предвидената сума от 450 млн. лв. Вероятно тя ще е далеч по-висока, тъй като американските компании със сигурност ще оспорват изходните данни. Причината е изплащането на кредитите за построяването на ТЕЦ \"Ей И Ес Гълъбово\" и екологизацията на ТЕЦ \"КонтурГлобал Марица Изток 3\"., заяви Марош Шефчович в четвъртък пред депутатите.\r\n\tПредложението на правителството, което е подкрепено от Брюксел, е елегантен начин за страната ни да се измъкне от евентуално дело за неправомерна държавна помощ заради дългосрочните договори. Проблемът е, че те са сключени преди членството на страната ни в ЕС, но България е трябвало да поиска от Брюксел да се произнесе дали те съответстват на нормите за допустима държавна помощ, а не е сторила това. Ако беше поискала нотификация, много по-рано можеше да се пристъпи към решаване на казуса със задължителните преференциални цени на двете централи, които от години бодат очите на потребителите и на бизнеса.\r\n\tИменно затова и ЕК не излиза със становище, че контрактите са нерегламентирана държавна помощ, защото това би означавало да съди държавата, а правителството на свой ред да съди двете американски централи, при положение, че съвсем не е сигурно дали може да спечели делата, твърдят запознати с хода на кореспонденцията между София и Брюксел. На фона на водените вече арбитражни дела срещу България от ЧЕЗ, ЕВН и \"Енерго-Про\",чиито искове надхвърлят 1 млрд. евро, това не би било полезен ход за правителството.\r\n\tЗасега е сигурно единствено, че дългосрочните договори ще бъдат разтрогнати, но след сложни преговори, които ще отнемат месеци.", "date": "2018.03.16", "title": "Договорите с двете американски ТЕЦ ще бъдат развалени"}
