{"url": "http://www.mediapool.bg/v-hranitelnata-voina-mezhdu-belarus-i-rusiya-se-vklyuchva-tsentralnata-banka-news268586.html", "text": "\"Хранителната война\" между Беларус и Русия, недоволна от беларуския реекспорт на храни, забранени за внос в Русия, предизвика нов скандал. Федералните митници разкриха огромна мрежа от доставчици на забранени хранителни продукти и с помощта на руската Централна банка смятат да им вгорчат живота, пише в. \"РБК\", цитиран от Би Би Си.\r\n\t \r\n\tПрез 2014 г., в отговор на ограничителните мерки на Запада, Москва забрани вноса на редица хранителни продукти от много западни страни. Руски официални лица заявяват, че контрасанкциите съдействат за развитието на аграрния сектор в страната.\r\n\t \r\n\tМитниците са преброили 29 руски компании нарушителки - основни продавачи на забранени за внос храни, посочва източник на \"РБК\". Повечето са регистрирани след 2014 г., главно от беларуски граждани, с основен предмет на дейност доставка на хранителни стоки. Почти всички имат сертификати за внос на плодове и зеленчуци, морски дарове и други.\r\n\t \r\n\tЗаподозрени са на първо място фирми, сключвали сделки с три беларуски компании - \"Белтаможсервис\", \"Газ Венчуре\" и \"Глобалкаст\", внасящи в Беларус стоки, забранени в Русия.\r\n\t \r\n\tСрещу руските фирми нарушителки са образувани дела за административни нарушения, но ги заплашват и други мерки. През юли митниците са информирали за тях не само ресорните ведомства, но и Централната банка. След получаване на данни от митниците за \"съмнителни операции\" Централната банка на Русия има готовност да откаже прехвърлянето на средства от руски компании на беларуските им партньори. \"РБК\" уточнява, че тази схема, дори ако не спре доставките на контрабандни храни в Русия, съществено ще затрудни взаимните плащания между нарушителите.", "date": "2017.08.29", "title": "В \"хранителната война\" между Беларус и Русия се включва Централната банка"}
{"url": "http://www.mediapool.bg/sofiyska-voda-shte-spre-studenata-voda-v-nyakoi-chasti-na-stolitsata-news268567.html", "text": "\"Софийска вода\" временно ще прекъсне водоснабдяването в някои части на столицата във вторник, съобщиха от компанията.\r\n\tОт 10 до 22 часа без студена вода ще са живеещи в района между \r\n\tПонижено ще бъде налягането в района на ул.\"Боян Магесник\", ж.п. линия, бул. \"Христофор Колумб\", бул.\"Асен Йорданов\", ул.\"Кап. Димитър Списаревски\", бул.\"Проф. Цветан Лазаров\", бул.\"Шипченски проход\", ул.\"Иван Димитров Куклата\", ул.\"Слатинска\", ул.\"Георги Аспарухов-Гунди\" и ул.\"Марко Бочар\".\r\n\tОт компанията предупреждават, че след възстановяване на водоснабдяването е възможно временно повишаване мътността на водата.\r\n\tЖивеещите в района между: ул. \"Синчец\", ул. \"Червено знаме\", ул. \"Явор\", ул. \"Липа\" и бул. \"Ломско шосе\" ще са без студена вода от 9.30 до 14.30 часа, а от 10.00 до 18.00 часа - хората, които живеят в района на ул.\"Манастирска\" от ул.\"Трудолюбие\" до ул.\"Елисавета Багряна\" , ул.\"Благородна\" от ул.\"Христо Максимов\" до ул.\"Едисон\". Подобен проблем ще имат от 10.00 до 16.00 часа хората от района на ул. \"Тоне Крайчев\" от 1 до 28 и ул. \"Бяла река\", ул. \"Клен\", ул. \"Трилистник\" и ул. \"Полски бряст\".", "date": "2017.08.29", "title": "\"Софийска вода\" ще спре студената вода в някои части на столицата"}
{"url": "http://www.mediapool.bg/mazh-zastrelya-dvama-v-amerikanska-biblioteka-news268564.html", "text": "Двама души са убити и четирима ранени, след като мъж влязъл в обществена библиотека в американския град Кловис, щата Ню Мексико, и открил огън.\r\n\t \r\n\tСтрелецът е арестуван, той се е предал, след като полицаите влезли в сградата, съобщиха местните власти, цитирани от Ройтерс.\r\n\t \r\n\tНе е ясно какви са мотивите на младия мъж, който по свидетелски показания, цитирани от местен вестник, влязъл в библиотеката и започнал да стреля във въздуха. \n\n\r\n\t \r\n\tКловис е с население от 40 000 души, намира се на около 300 километра източно от Албъкърки, недалеч от границата с Тексас. На осем километра от Кловис има база на ВВС.", "date": "2017.08.29", "title": "Мъж застреля двама в американска библиотека"}
{"url": "http://www.mediapool.bg/antani-ivanov-stana-treti-v-sveta-na-200-m-baterflai-pri-yunoshite-news268568.html", "text": "Антъни Иванов спечели бронзов медал на световното първенство по плуване за юноши до 18 години в Индианаполис, САЩ.\r\n\tБългаринът финишира трети в коронната си дисциплина 200 м бътерфлай с време 1:57,54 мин., завоювайки първото отличие за страната ни от подобен форум, първото за мъжкото ни плуване в басейн и третото изобщо.\r\n\tСамо преди три седмици Иванов успя да се класира за финала на световното за мъже в Будапеща в същата дисциплина, оставайки осми.\r\n\tШампион в Индианаполис стана унгарецът Крищоф Малак, който с 1:53,87 мин. постави нов световен рекорд за юноши. Втори финишира японецът Юя Сакамото с време 1:57,05 мин.\r\n\tДосега медали от световно първенство по плуване в басейн бе печелила единствено олимпийската ни шампионка от Сеул ’88 Таня Богомилова, която завоюва сребро и бронз в Мадрид през 1986 г.\n\n\r\n\tМихаил Александров стана първенец на планетата на малък басейн, но с щафетата на САЩ – в Дубай през 2010 г. От досегашните пет световни юношески шампионати най-предното класиране беше пак на Антъни Иванов – в Сингапур през 2015 г., когато стана шести, отново на 200 м бътерфлай.", "date": "2017.08.29", "title": "Антъни Иванов стана трети в света на 200 м бътерфлай при юношите"}
{"url": "http://www.mediapool.bg/tomislav-donchev-za-dunarit-ne-me-vkarvaite-v-intrigi-da-kazvam-koi-zavod-na-kogo-e-news268569.html", "text": "\"Не ме вкарвайте в интриги да казвам кой завод на кого е\", каза вицепремиерът Томислав Дончев на въпрос дали в акцията по одържавяването на оръжейната фирма \"Дунарит\" са намесени интереси, свързани със собственика на фалиралата КТБ Цветан Василев и политика бизнесмен от ДПС Делян Пеевски.\r\n\t \r\n\tОткупуването на \"Дунарит\" не е национализация и целта е защита на работниците там, коментира Дончев във вторник пред бТВ започналата процедура, за която преди ден съобщи министърът на икономиката Емил Караниколов. Както се разбра, че подопечната му Държавна консолидационна компания срещу 47 млн. лв. най-голямото вземане към завода, което принадлежи на фирма, свързана с Пеевски. Самото предприятие е отломка от някогашната империя на бившия собственик на КТБ Цветан Василев, който неотдавна се опита да продаде акциите в \"Дунарит\" на \"Емко\". Последната фирма обаче наскоро остана без лиценз да търгува навън, след като междуведомственият съвет към МС й го отне заради спорни нарушения.\r\n\t \r\n\tТомислав Дончев увери, че целта на държавата с одържавяването на завода \"Дунарит\" е защита на работниците там: \"Става дума за съдбата на 4-5 хиляди души - самите работници и техните семейства\".\n\n\r\n\t\r\n\tВ \"Дунарит\" работят около 1300 души, а за последната година компанията е реализирала 26 млн. лв. печалба.\r\n\t \r\n\tПо думите на Дончев решението \"Дунарит\" да стане отново държавен завод не е прецедент.\r\n\t \r\n\tТой припомни, че при управлението на ГЕРБ вече има такъв случай - връщането към държавата на \"Авионамс\" - също дружество от кръга КТБ на Цветан Василев. Предприятието също бе одържавено - чрез Държавната консолидационна компания, която от своя страна получи заем от Българската банка за развитие.\r\n\t \r\n\tСпоред Дончев не може да става и дума за национализация. Това е процес, когато държавата взема безвъзмездно собственост, а тук става въпрос за откупуване на пазарен принцип, каза той.\r\n\t \r\n\tСпоред синдикатите фирма, близка до депутата от ДПС Делян Пеевски, се опитва да купи предприятието на безценица като го атакува в съда. Прокуратурата пък обвинява шефовете на фирмата, че спонсорират с пари от \"Дунарит\" ексшефа на КТБ Цветан Василев, който в момента е в Сърбия. Именно за това те са обвинени и е застрашен лицензът на компанията.\r\n\tПеевски обаче отрече да има интереси в оръжейния бизнес. Според други спекулации схемата с одържявяването на \"Дунарит\" ще даде възможност на Пеевски да изнася навън продукция на завода, като се договаря с държавата.", "date": "2017.08.29", "title": "Томислав Дончев за \"Дунарит\":  Не ме вкарвайте в интриги да казвам кой завод на кого е"}
{"url": "http://www.mediapool.bg/danachni-proveryavat-blizo-1300-firmi-s-nad-1-mln-lv-v-broi-news268570.html", "text": "Данъчни ще влязат на проверка в близо 1300 фирми, които са декларирали, че държат над 1 млн. лв. в брой. Компаниите сами са посочили тази информация в декларациите си до Националната агенция за приходите (НАП). Инспекторите ще проверят дали по този начин те не са извършили скрито разпределение на печалба и така са избегнали плащането на данъци.\r\n\tСъмненията на ревизорите са, че като декларират голяма сума пари в кеш, фирмите избягват плащането на корпоративни данъци и дивиденти, обясниха от НАП.\r\n\tВ най-масовия случай става въпрос за чисто счетоводно изписване на средства от касата в полза на съдружници и свързани с тях лица за разходи, които не са свързани с дейността на дружеството. Такива може да са скъпи командировки до екзотични държави, ползване на чужди активи за лични нужди на акционерите и т.н. Подозренията на данъчните се засилват и от факта, че в момента съществува забрана за разплащания в брой над 10 000 лв.\r\n\tАко при проверките бъдат открити данъчни и осигурителни нарушения, ще започнат ревизии, за да бъдат установени неплатените данъци и осигурителни вноски за последните пет години, предупреждават от НАП.", "date": "2017.08.29", "title": "Данъчни проверяват близо 1300 фирми с над 1 млн. лв. в брой"}
{"url": "http://www.mediapool.bg/otmenena-e-zapovedta-za-uvolnenie-na-uchitelkata-ot-sofiyskata-matematicheska-gimnaziya-news268571.html", "text": "Заповедта за уволнението на учителката Петя Тодорова от Софийската математическа гимназия е отменена. Това каза тя пред bTV.\r\n\tУволнението на Тодорова доведе до конфликти в училището, предизвика проверка от образователното министерство на работата на директора Антони Стоянов и в крайна сметка от ведомството поискаха той да си подаде оставката. Той отказа и Регионалното управление на образованието в София започна процедура по дисциплинарно наказание.\r\n\tВ конфликта бяха въвлечени и родители на ученици в гимназията. Част от тях вече няколко пъти протестираха в подкрепа на преподавателката, а днес имаше и контрапротест в защита на директора.\r\n\tТодорова обясни, че възгледите й за развитието на училището се разминават с тези на директора и диалог между тях няма. Тя отново отхвърли като неоснователни мотивите на Стоянов за отстраняването й. Директорът прекрати договора й, тъй като била уронила престижа на училището, защото е ощетила негови ученици, участвали в математическо състезание. Тодорова обясни, че е имало объркване при организацията на състезанието и ощетени ученици няма. Като аргумент тя каза, че от 8 до 11 клас първо, второ и трето място са на ученици от гимназията.\r\n\tОт Регионалното управление на образованието също не са видели опит на Тодорова да ощети ученици. За разлика от това са открили нарушения на Закона за счетоводството при последвалата проверка в гимназията - не са отчитани сумите, събирани от ученици за явяване на състезания. Имало и нередности при обществени поръчки.\n\n\r\n\tВ понеделник Стоянов получи заповед за писмени обяснения по констатациите от проверката. Той има три дни да отговори и на базата на това ще се вземе решение за дисциплинарното му наказание. От Регионалното управление на образованието обясниха, че не са оказвали натиск на Стоянов, а само са правили опити да говорят с него и да го посъветват как да тушира напрежението в училището.", "date": "2017.08.29", "title": "Отменена е заповедта за уволнение на учителката от Софийската математическа гимназия"}
{"url": "http://www.mediapool.bg/let-it-be-ili-wind-of-change---es-gleda-kam-izborite-v-germaniya-news268572.html", "text": "За служителите на ЕС тазгодишната лятна почивка може за първи път през последните няколко години да се окаже наистина почивка и то доста безметежна ... а причината донякъде е в това, че изглежда след изборите в Германия се очертава да има приемственост.\r\n\t \r\n\tНе така беше през август 2015 г., когато Гърция бе на ръба да напусне валутния съюз. Нито миналото лято, което стовари на Брюксел ужасяващата новина за британското излизане.\r\n\tПоследваха тирадите на Тръмп срещу свободната търговия и ЕС, а тази пролет беше белязана от напрегнати предизборни кампании във Франция и Холандия, където евроскептични популисти изглеждаха на прага на победата.\r\n\t \r\n\tИзглежда обаче, че ходът на събитията се обърна в полза на съюза. В Хага катастрофата беше избегната, а в Елисейския дворец влезе президент еврофил. Европейската икономика отчита постепенен растеж и понижаване на безработицата. И което е най-важно за нервите на еврократите: германският канцлер Ангела Меркел и нейните християндемократи водят в социологическите проучвания и изглежда много вероятно да си осигурят четвърти мандат в управлението, което значи, че в близко бъдеще не се очертават някакви съществени промени в германската политика.\r\n\t \r\n\tДори и да има изненадващ развой нейният главен конкурент Мартин Шулц, ръководителят на Германската социалдемократическа партия и бивш председател на Европейския парламент, е смятан за приятел на ЕС.\r\n\t \r\n\tВъпреки тази очертаваща се последователност обаче пак има спекулации. Ще действа ли следващото германско правителство като новия френски президент Еманюел Макрон, който е радетел за промяна в институциите на ЕС, или ще се запази стилът на управление на Меркел, който е реактивен, а не проактивен?\n\n\r\n\t\r\n\tМустафа Рахман, експерт по европейска политика и политическа икономия в организацията \"Евразия\", заяви, че изборът на германския канцлер на по-малък коалиционен партньор е възможно да определи скоростта и вида на реформите в Брюксел, особено ако министерството на финансите отиде при друга партия.\r\n\t \r\n\tАко Меркел ще се занимава повече с Европа и с някакви проекти на европейско равнище, мислейки за политическото си наследство, \"една коалиция с ГСДП би й позволила да овладее центристкото пространство и да прокарва закони с комфортно мнозинство\", каза той.\r\n\t \r\n\tПо думите му обаче тя може да не устои на възможността за \"по-голяма идеологическа близост\" и да сформира коалиция със Свободната демократическа партия (СвДП). Според Рахман след изборите е възможно да се създадат условия, налагащи \"преформулиране\" на Европейския стабилизационен механизъм.\r\n\t \r\n\tВ основата на дебатите по тази тема ще бъдат въпроси като трябва ли ЕСМ да може да се занимава с управление на дълга и фискален надзор и да поеме роля, подобна на тази на Международния валутен фонд, каза той. Засега Германия не проявява охота да се тръгва по този път, но Макрон загатна, че това е нещо, за което ще настоява.\r\n\t \r\n\tЩо се отнася обаче до призивите на САЩ, Франция и Европейската комисия към германската страна да ограничи търговския си излишък и да увеличи разходите за инвестиции, за да съдейства по този начин за по-силно възстановяване на еврозоната, надеждите за промяна след изборите през септември може и да се окажат неуместни, предупреждава Гунтрам Волф, директор на института за икономически изследвания \"Брюгел\".\r\n\t \r\n\t\"Опитът от последните години показва, че Германия се отнася с предпазливост към промени на статуквото\", каза той. \"Това е естественият инстинкт и да се преодолее този начин на мислене ще бъде трудно, дори и Меркел да поеме ангажимент да върви по пътя на Макрон.\"\r\n\t \r\n\tИ макар и Шулц да се опитва да използва идването на власт на Макрон, обещавайки да повиши държавните разходи, Волф смята, че предлаганите увеличения в тази област не се различават значително от предложенията на християндемократите.\r\n\t \r\n\tДруг въпрос, който се очаква да се дискутира след изборите, е дали трябва да се предостави някакво облекчение на затъналата в дългове Гърция - нещо, на което твърдо се противопоставя германският министър на финансите Волфганг Шойбле.\r\n\t \r\n\t\"Досега темата за облекчаване на гръцкия дълг беше табу, но след изборите, и ако Меркел си осигури ново мнозинство, ще има нови дискусии\", каза Ханс Щайн, регионален директор за евроатлантически диалог във фондацията \"Фридрих Науман\", която е близка до СвДП.\r\n\t \r\n\tНо, както заявява той, реформата, която е много вероятно или да донесе успех на съюза, или да го провали, е друга: това е сферата на миграцията.\r\n\t \r\n\t\"След изборите през септември каквото и правителство да дойде на власт ще трябва да се заемем с този въпрос\", каза Щайн.\r\n\t \r\n\tПо думите му Меркел ще трябва да постигне съгласие за общ подход към миграцията, предоставянето на убежище и охраната на външните граници на ЕС, като същевременно излезе с нова стратегия за Северна Африка.\r\n\t \r\n\t\"Ако липсва достатъчно смелост за справяне с тези въпроси, те няма да изчезнат, без значение какви реформи се правят\", предупреди той.\r\n\t \r\n\t\"Ако обществото не види решения, ще станем свидетели на възраждане на крайната десница и популизма, въпреки пораженията им в Холандия и Франция.\"", "date": "2017.08.29", "title": "\"Let it Be\" или \"Wind of Change\" - ЕС гледа към изборите в Германия"}
{"url": "http://www.mediapool.bg/s-partii-zaek-i-morkov-proigravat-publichno-elektronnoto-glasuvane-news268556.html", "text": "До 15 ноември предстои да се изясни моделът за електронното гласуване, като той ще бъде предложен от една от двете фирми, подали оферти по обявената обществена поръчка. Една от фирмите е свързана с Веселин Тодоров, брат на известния адвокат Иван Тодоров, а втората оферта е на компания с мажоритарен собственик Анна Иванова Тодорова.\r\n\tПреди да се приложи в реални условия на местните избори през есента на 2019 г., моделът ще бъде тестван публично пред Централната избирателна комисия ЦИК и медии в началото на ноември 2017 г.\r\n\tТакива намерения обяви държавната агенция \"Електронно управление\" при отварянето на офертите по първата фаза на реализацията на проекта \"Изграждане и внедряване на пилотна система за дистанционно електронно гласуване\" на стойност близо 1.5 млн. лв. Той се осъществява с финансиране от оперативна програма \"Добро управление\".\r\n\tОсновната цел е внедряването на електронно дистанционно гласуване при провеждането на всички видове избори у нас – президентски, парламентарни, за евродепутати и местни, пише в заданието. Крайният срок за изпълнението на проекта е 31 декември 2018 г.Тестването на модела с партии \"Заек\" и \"Морков\"\r\n\tПървата фаза предвижда проучване на добрите практики, които вече са въведени в други държави. За целта е обявена обществената поръчка, чийто бъдещ изпълнител трябва да даде конкретни препоръки към българската система за електронно гласуване, които ще послужат за основата за внедряването й, е посочено в обявлението.\r\n\tИзбраният изпълнител има задължението да направи и три симуалиции за дистанционно електронно гласуване на предложения от него модел. Например в изборите участват измислени партии като \"Заек\" и \"Морков\" и ще се тества как ще проработи моделът, обясни образно Ива Неделчева, експерт \"Информация и публичност\" по проекта, пред \r\n\tПо думите й това ще стане пред представители на ЦИК, които са партньор по проекта, като ще бъдат поканени и представители на медиите.\r\n\tАко издържи безпрепятствено теста, моделът ще послужи за основа за изработването на техническото задание за реализацията на втората фаза на проекта – внедряването на самата система, обясни Ива Неделчева.Само две оферти – висока и ниска\r\n\tПоръчката за проучването на добрите международни практики и предлагането на модела е с прогнозна стойност от 33 333, 33 лв. без ДДС.\r\n\tКрайният срок за подаване на офертите изчете в 17:30 часа на 21 август. Постъпилите заявки са само две. Това е причината срокът за подаване на предложенията да бъде удължен с още седмица, но нови оферти така и не са постъпили. Затова на 28 август предложенията на двамата кандидати бяха отворени.\r\n\tПървата оферта на \"Билдинг Пропъртис Холд\" ЕООД е с цена от 22 000 лв. без ДДС. Дружеството, чийто предмет на дейност основно е свързан с имоти, е собственост на Ангелина Тодорова, показва справка в Търговския регистър. Тодорова е съпруга на Веселин Тодоров, управител на \"Сиела\".\r\n\tВтората оферта на \"Ню Ай\" АД и е с цена 8000 лв. Мажоритарен собственик на компанията е Анна Иванова Тодорова 78%Останалите акционери са 79-годишният Джон Майкъл Еърст и 39-годишната Силвия Тошкова Тодорова, която е специалист по европроекти.\r\n\tКритерият за възлагането на поръчката е най-ниската цена, а срокът й за изпълнението до 30 ноември 2017 г.С европари вече беше направена система за е-гласуване, която не заработи\r\n\tПрез миналия програмен период 2007 – 2013 г., отново с европари, вече беше направен модел за електронно гласуване, който обаче . Причината да се запише тестването на референдум в поръчката беше, че по това време – 2012 – 2013 г. беше актуална темата с искането на БСП за провеждане на допитване до народа дали да се строи АЕЦ \"Белене\".\r\n\tСистемата за е-референдум беше разработена от \"Матерна България\", но до реалното й изпробване така и не се стигна, въпреки че бяха раздадени и над 5000 електронни карти, за да може да се гласува.\r\n\tОсновният проблем пред електронното гласуване си остава липсата на е-индентификация за българите, която я има само на хартия, но не и на реален документ. Първият кабинет на Бойко Борисов планираше  да започне през 2015 г., но това така и не се случи.\r\n\tПреди да се внедрят електронните лични документи, е необходимо да бъде изградено единно звено за контакт, т.нар. система SPOC, което гарантира задължителния обмен на информация относно сигурността на документите. Срокът за изпълнение на това европейско изискване беше до края на май 2012 г., но и до момента остава неизпълнено, заради което  в Съда на ЕС.\r\n\tБългария няма скоро да отговори на изискването, стана ясно от мотивите към законопроекта за МВР, внесен на 22 август в Народното събрание. \"Към 1 януари 2018 г. няма да бъде обезпечено изграждането на техническата инфраструктура, която да направи възможно осъществяването на сигурна електронна идентификация и електронното удостоверяване на автентичност, които да се залагат в българските лични документи. Предвид това законово определеният срок се удължава с една година\", посочва вносителят на проектозакона – Министерския съвет. Затова той предлага при желание,  гражданите да могат да си вадят електронна лична карта и е-паспорт от 1 януари 2019 г. Промяната в Закона за българските лични документи се прокарва чрез преходните и заключителни разпоредби на проект за поправки в Закона за МВР. Това е поредното n-то удължаване на срока за електронна лична карта.", "date": "2017.08.29", "title": "С партии \"Заек\" и \"Морков\" проиграват публично електронното гласуване"}
{"url": "http://www.mediapool.bg/deloto-evn-be-razpredeleno-na-sadiya-kostadinka-kostadinova-news268574.html", "text": "инвестиционният посредник да получи облага от над 1.2 млн. лв., твърди прокуратурата.\r\n\tСлед като беше обвинен по делото в началото на годината, Трайков коментира, че сделката е била в програмата на първия кабинет \"Борисов\" и заради това \"в нея министърът за добро или лошо не се меси\". Бившият министър допусна, че името му се замесва в делото от прокуратурата заради предстоящите тогава парламентарни избори, тъй като \"много хора искат промяна и искат нещо различно – целта е различното да бъде показано в друга светлина\".\r\n\tПрез януари Иво Прокопиев също обясни присъствието си в обвинителния акт с предизборната ситуация, посочвайки, че сделката за продажбата на миноритарния държавен дял в ЕВН е била контролирана и одобрена от Комисията за финансов надзор (КФН), Агенцията по приватизацията и Министерския съвет.\r\n\t\"Ако е имало нередности, то те са органите, които трябва да вземат отношение, а самият надзор (КФН) е одобрил проспектите за публичното предлагане\", заяви тогава издателят пред бТВ.\r\n\tСпоред него цялото разследване е скалъпено и представлява клевета, която прокуратурата разпространява два месеца предиизборно. Прокопиев посочи още, че не разбира обвинението си, запитвайки риторично защо е обвинен само за сделката с ЕВН, а не и за тези с дяловете на ЧЕЗ и Енерго Про, които са абсолютно идентични.\r\n\t\"Очевидно в случая се преследват цели различни от справедливост и законност. Прокуратурата абсолютно неоснователно замесва името и репутацията на търговско дружество в своите видимо политически активности и битки три месеца преди парламентарните избори\", гласеше официалната позиция на \"Булброкърс\", провокирана от брифинг на говорителя на главния прокурор Румяна Арнаудова на 3 януари.\r\n\tОт инвестиционния посредник определиха голяма част от твърденията й като неверни, уточнявайки, че оценката на остатъчния дял от \"ЕВН България\" ЕАД \"е изготвена от независим лицензиран оценител по методология определена от Агенцията по приватизация и следприватизационен контрол (АПСК), както повелява закона и договора на инвестиционния посредник. \"Булброкърс\" ЕАД е изпълнявал инструкциите на АПСК, препоръчал е минимална цена на акция, под която не съветва да се продават дялове, което е прието от Агенцията\".\r\n\tСигналът, по който прокуратурата образува това дело, беше подаден от през 2013 г. от бившия шеф на Комисията за финансов надзор Стоян Мавродиев, който дълго време водеше война с съиздателя на \"Икономедия\" Иво Прокопиев. Мавродиев твърдеше, че държавният бюджет вероятно е бил ощетен със сума от над 87 млн. лева при сделката за миноритарния пакет акции на ЕВН. Впоследствие прокуратурата намали тази сума над четири пъти.\r\n\tПродажбата на миноритарния държавен дял от 33% в \"ЕВН Електроразпределение\" и \"ЕВН Електроснабдяване\" стана факт на 21 декември 2011 г. Държавата получи за пакетите над 90 млн. лв. Пазарните поръчки за книжата на електроразпределителното дружество бяха на средна цена от 1632.56 лв., а на електроснабдителното – при 156.60 лева. Това бе с близо 20% над минималната цена, определена от Агенцията по приватизация и следпризатизационен контрол, която пусна книжата на борсата.", "date": "2017.08.29", "title": "Делото \"ЕВН\" бе разпределено на съдия Костадинка Костадинова"}
{"url": "http://www.mediapool.bg/phenyan-izstrelya-raketa-nad-yaponiya-news268562.html", "text": "Северна Корея изстреля във вторник ракета от район недалеч от столицата си Пхенян, която прелетя над северната част на Япония, съобщиха правителствата на Южна Корея и на Япония, цитирани от Ройтерс.\r\n\tРакетата се е разпаднала на три части и е паднала във водите на Тихия океан, на около 1180 километра източно от нос Еримо на японския остров Хокайдо.\r\n\tПремиерът Шиндзо Абе заяви, че ще бъде направено всичко възможно, за да се защити населението.\r\n\tСевернокорейската ракета, която прелетя над Япония, не е представлявала заплаха за САЩ, съобщи Пентагонът и заяви, че още събира допълнителна информация за изстрелването.\r\n\tНапоследък напрежението между Северна Корея и САЩ отслабна, след като няколко седмици преди това двете страни си размениха заплахи. Лидерът на КНДР Ким Чен-ун заплаши да изстреля ракети в морето край американския остров Гуам, а президентът на САЩ Доналд Тръмп предупреди Пхенян, че ако застраши САЩ, те ще реагират с \"огън и гняв\". През юли Пхенян извърши две изпитания на балистични ракети и това предизвика остра реакция от страна на САЩ, Япония и Южна Корея. \n\n\r\n\tСъветът за сигурност на ООН ще се събере във вторник следобед на спешно заседание за Северна Корея по искане на Токио и Вашингтон. След изстрелването на ракетата държавният секретар на САЩ Рекс Тилърсън и южнокорейската външна министърка Кан Кьон-хва се споразумяха да обмислят по-строги санкции срещу Северна Корея, съобщи Ройтерс, като се позова на съобщение от Сеул.\r\n\tСпоред южнокорейския генерален щаб ракетата е прелетяла около 2700 км и е достигнала височина от около 550 км.\r\n\tВ североизточната и северната част на Япония временно е било спряно движението на високоскоростните влакове \"шинкансен\". След проверка на системите за безопасност, то е било възобновено.\r\n\tЯпонският министър на отбраната Ицунори Онодера каза след извънредно заседание на кабинета, че още се анализират данните за ракетата, включително за височината на полета й. Главният секретар на правителството Йошихиде Суга заяви, че поредното изстрелване на балистична ракета от Пхенян е сериозна и голяма заплаха за страната му, срещу която Токио протестира и на която ще реагира, открито нарушение на резолюциите на ООН.\r\n\tЯпонският външен министър Таро Коно заяви, че трябва да се окаже по-силен натиск върху Северна Корея, предаде Ройтерс.\r\n\tСпоред бивш южнокорейски военен, който работи като анализатор в Института за далекоизточни изследвания в Сеул, съдейки по първоначалните данни, може да се предполага, че това е била ракета \"Хвасон-12\" - нова ракета със среден обсег, каквато Пхенян заплаши да изстреля по района на остров Гуам, съобщи Асошиейтед прес.\r\n\tДруг южнокорейски експерт обаче казва, че може да е била и ракета със среден обсег \"Мусудан\", която е с радиус от 3500 километра, или \"Пукгуксон-2\" - ракета с твърдо гориво, която може да бъде изстреляна по-бързо и по-засекретено от ракети с течно гориво.", "date": "2017.08.29", "title": "Пхенян изстреля ракета над Япония"}
{"url": "http://www.mediapool.bg/nyu-york-shte-e-gradat-v-sasht-s-nai-skapite-tsigari-news268565.html", "text": "Кметът на Ню Йорк Бил де Блазио подписа закон, с който минималната цена за кутия цигари в Ню Йорк се вдига от сегашните 10.5 на 13 долара, съобщи Асошиейтед прес. \r\n\t\r\n\t\t \r\n\t\r\n\t\tНамалява и броят на местата, където ще могат да се купят цигари. Решението влиза в сила от 1 юни.\r\n\t\r\n\t\t \r\n\t\r\n\t\tТака Ню Йорк става американският град с най-скъпите цигари, съобщи здравният отдел на кметството. В новата цена е включен и данък. Целта е да се намали броят на пушачите в града, които са около 900 000. В Ню Йорк живеят около 8.5 милиона души.\n\n\r\n\t\r\n\t\t \r\n\t\r\n\t\tС новите разпоредби, общо седем, в рамките на 10 години ще се намали наполовина броят на търговците на дребно, които ще имат лиценз да продават тютюн.\r\n\t\r\n\t\t \r\n\t\r\n\t\tСега това са около 8300 фирми.\r\n\t\r\n\t\t \r\n\t\r\n\t\tЗабранява и продажбата на всякакви тютюневи изделия в дрогерии. Ще се изисква и разрешително за продажба на електронни цигари, а всички жилищни сгради ще трябва да разработят свои правила за пушенето и да запознават с нея всичките си наематели.\r\n\t\r\n\t\t \r\n\t\r\n\t\tОпонентите на новите мерки обаче казват, че повишаването на цените ще накара много пушачи да купуват цигари на черния пазар - контрабандни и необложени с данък.", "date": "2017.08.29", "title": "Ню Йорк ще е градът в САЩ с най-скъпите цигари"}
{"url": "http://www.mediapool.bg/pozharat-v-kresnenskoto-defile-e-pod-kontrol-horata-se-vrashtat-vav-vlahi-news268563.html", "text": "Шести ден продължава гасенето на предизвикалия истинска екокатастрофа пожар в Кресненското дефиле. Стихията обаче вече е под контрол. Отменена е и евакуацията на жителите на село Влахи.\r\n\tСитуацията в селото е под контрол, заяви директорът на националната пожарна Николай Николов. Полицията има за задача да въведе хората по собствените им домове.\r\n\tПо думите на Николов нощта е била драматична - възникнали две много тежки нови огнища между село Сенокос и село Ощава - върхов пожар. Но те са били овладяни.\r\n\tИнж. Дамян Дамянов, директор на Югозападно държавно предприятие съобщи, че се върви към неговото погасяване, но все още има активни огнища във вътрешността. ”Все още по периметъра има активни огнища, но за щастие пожарът е низов“, каза инж. Дамянов пред ”Фокус”.\n\n\r\n\tТой добави, че към момента екипи вече се настаняват по фронта и ще започнат активни дейности по цялостното локализиране и потушаване на огъня. За щастие в района преди обяд валя и слаб дъжд, което ще помогне значително за овладяване на ситуацията.\r\n\tНиколай Николов съобщи, че в гасенето се включва още един хеликоптер - трети, на частна фирма, която изявила желание да се включи в гасенето на пожара.\r\n\tНаправени са нови просеки по стари горски пътища, с което смятаме, че сме установили контрол върху разпространението на пожара в посока парка Пирин, каза Николов. Дъждът няма да реши проблема, но ще подпомогне пожара да не е върхов.\r\n\tНа главния път в района на дефилето и кривия тунел, обстановката е нормална, трафикът е нормален.\r\n\tВ същото време пожарът край сопотските села Московец, Анево и Иганово, вече е загасен.\r\n\tОгнената стихия се простираше на фронт от близо 10 километра, като работата на пожарникарите бе затруднена от силния вятър.\r\n\tВсе още не е ясно от къде е тръгнал пожарът. Според една от версиите пламъците тръгнали, след като оръжейниците тествали боеприпаси на полигона на ВМЗ Сопот.\r\n\tМалко по-късно обаче от завода признаха, че са причинили пожар в района по време на планирани изпитателни действия, но той е локализиран и потушен. В същото време извън територията на държавното дружество - южно от Подбалканския път София-Бургас, бил избухнал друг пожар, за който заводът няма вина.", "date": "2017.08.29", "title": "Пожарът в Кресненското дефиле е под контрол, хората се връщат във Влахи"}
{"url": "http://www.mediapool.bg/tramp-ne-posochi-rusiya-kato-konkretna-zaplaha-news268561.html", "text": "Президентът на САЩ Доналд Тръмп не пожела да определи Русия като заплаха за сигурността и вместо това каза, че би включил в тази категория \"много страни\", съобщи Асошиейтед прес. \r\n\t \r\n\t\"Смятам, че много страни са заплаха за сигурността, за съжаление, като погледнете какво се случва днес по света\", каза Тръмп, след като финландски журналист специално го попита за Русия и дали президентът я смята за заплаха за сигурността. \r\n\t \r\n\tТръмп заяви това на пресконференция след разговорите си в Белия дом с финландския президент Саули Ниистьо. Финландският журналист имаше предвид безпокойството на Ниистьо за сигурността в балтийския регион и руските самолети, които летят там без включени транспондери, даващи сведения за местоположението им. \n\n\r\n\t \r\n\tВъпросът към Тръмп бе: \"Считате ли Русия за заплаха за сигурността?\". \r\n\t \r\n\t\"Считаме, че това е много, много важна част от света\", каза Тръмп, говорейки за отношенията на САЩ със страните в региона. \"И аз бих могъл да кажа, че считам много страни за заплаха, но всичко това са заплахи, с които сме в състояние да се справим, ако ни се наложи. Надявам се, че няма да ни се налага, но ако се наложи, ще се справим\", отвърна американският лидер. \r\n\t \r\n\tТой предпочете да не отговаря конкретно на въпроса на журналиста докъде биха стигнали САЩ, ако ситуацията в балтийския регион ескалира. \"Ние много защитаваме този район. Това мога да кажа\", каза американският президент. \r\n\t \r\n\tОтговорът му бе израз на нежеланието му като цяло да заеме твърда позиция срещу Русия, която според американските разузнавателни агенции се е месила в миналогодишните президентски избори в опит да облагодетелства Тръмп, отбелязва Асошиейтед прес. \r\n\t \r\n\tМинистерството на правосъдието и парламентарни комисии разследват евентуални връзки на сътрудници на Тръмп с руски правителствени служители. \r\n\t \r\n\tСлед срещата  си с Ниистьо Тръмп каза, че двамата са имали \"много добър разговор\" за Арктика и \"черния въглерод\", главният компонент на саждите, които увреждат арктическия лед. Финландия е против решението на Тръмп да изтегли САЩ от международното споразумение за борба с климатичните промени. Неотдавна Финландия пое от САЩ председателството на консултативния Арктически съвет. \r\n\t \r\n\tМисля, че ние до голяма степен сме на едно мнение. Искаме кристално чисти води, искаме чист въздух, възможно най-чистия, каза Тръмп. \r\n\t \r\n\tТой заяви също, че САЩ подкрепят Финландия в борбата с тероризма, имайки предвид неотдавнашното нападение с нож в град Турку, подчерта, че Финландия е уважавана от Русия и каза, че се надява един ден и САЩ ще имат добри отношения с Русия. \"Мисля, че това е много добре за световния мир и за други неща\", каза Тръмп.", "date": "2017.08.29", "title": "Тръмп не посочи Русия като конкретна заплаха"}
{"url": "http://www.mediapool.bg/bezlimitnoto-in-vitro-shte-e-do-4-opita-i-shte-struva-3-mln-leva-dopalnitelno-news268573.html", "text": "Около 3 млн. лева годишно ще струва финансирането на четвърти допълнителен ин витро опит от държавния Фонд за асистирана репродукция. Това става ясно от проект на постановление на кабинета, публикуван от здравното министерство за обществено обсъждане.\r\n\tПрез май премиерът и финансовият министър обявиха, че държавата осигурява  и ще бъдат плащани неограничен брой опити по преценка на лекарите.\r\n\tВпоследствие обаче стана ясно, че ще се финансира само един допълнителен опит над сегашните три. В мотивите към постановлението се посочва, че от медицинска гледна точка не е целесъобразно да се финансират повече опити.\r\n\t“Мотивите за увеличаване на опитите за асистирана репродукция със свежи ембриони само с един са свързани с факта, че успеваемостта при всеки следващ опит на асистирана репродукция намалява значително, като при третия опит тя е около 10% и по тази причина не е целесъобразно от медицинска гледна точка да се финансират повече от 4 опита“, се казва в мотивите на здравното министерство.\r\n\tФондът финансира всеки ин витро опит с до 5 000 лева.\n\n\r\n\t\r\n\tОсвен това занапред фондът ще финансира и 4 трансфера на замразени ембриони.\r\n\t“Финансирането от фонда на един ембриотрансфер на размразени ембриони след всеки одобрен, но неуспешен опит със свежи ембриони, на практика ще удвои броя на опитите (ембриотрансферите), финансирани от фонда, като по този начин ще се увеличи и шансът за забременяване на жените при значително намаляване на общата стойност на проведените процедури, тъй като 50% от тях ще бъдат на стойност 500 лв., каквато е стойността на ембриотрансферите на размразени ембриони“, посочват от здравното министерство.\r\n\tФинансовите средства, необходими за осигуряване на четвърти ин витро опит се изчисляват на около 2 250 000 лева на база прогнозен брой случаи около 450 годишно и осигуряване на 5000 лева за един опит.\r\n\tФинансирането на 4 ембриотрансфера с размразени ембриони, които са били криоконсервирани при предходни опити, ще струва около 500 лева. При извършени 1020 процедури по криоконсервация на ембриони, финансирани от ЦАР през 2016 г., ще бъдат необходими около 500 000 лв. годишно за тази дейност.\r\n\tТака общо обещаният “безлимитен“ ресурс за ин витро опити ще струва 3 млн. лева допълнително на бюджета.\r\n\t\r\n\tС промените в постановлението механизмите за ефективен контрол от страна на Фонда за асистирана репродукция се увеличават, като освен възможността за прекратяване на договора за финансиране с лечебното заведение при установено нарушение, промяната предвижда директорът на центъра да може да налага и финансови санкции.\r\n\tОптимизират се и контролните функции на фонда, като се дава възможност освен в рамките на съвместни проверки с Изпълнителната агенция по трансплантация (ИАТ) да се осъществяват и самостоятелни проверки от страна на фонда върху дейността на лечебните заведения, с които той има сключен договор.\r\n\tПредстои да бъдат публикувани и  по асистирана репродукиця. Така ще се завишат критериите, на които трябва да отговарят клиниките по асистирана репродукция и контролът над тях.\r\n\tПрез юли  установи лоша отчетност на болници към Фонда за асистирана репродукция, като той е плащал въпреки пропуските. Пациентска организация пък се оплака от извършването на в някои клиники.", "date": "2017.08.29", "title": "\"Безлимитното\" ин витро ще е до 4 опита и ще струва 3 млн. лева допълнително"}
{"url": "http://www.mediapool.bg/putin-mozhe-da-se-okazhe-tvarde-neudoben-priyatel-za-orban-news268575.html", "text": "Две визити за шест месеца в страна, явяваща се част от Европейския съюз, който продължава да държи в сила санкциите срещу Русия, е абсолютно изключителен факт. Ясно е обаче, че за Владимир Путин Унгария на Виктор Орбан е възможно най-добрият приятел на европейския континент – след поражението на крайните националисти във Франция и Холандия и в контекста на очакваното преизбиране на Ангела Меркел за канцлер на Германия.\r\n\t \r\n\tТака италианският в. \"Кориере дела сера\" коментира второто за тази година посещение на руския президент в Будапеща.\r\n\t \r\n\tА какво означава това за Орбан, пита по-нататък вестникът. След победата на Тръмп той мислеше, че е излязъл победител. Приветства избора на американския строителен магнат за президент на САЩ като \"край на мултилатерализма\" и завръщане на националните ценности в Европа.\n\n\r\n\t \r\n\tОрбан смяташе, че Европейският съюз е почти умрял, и разчиташе да играе на две маси със своите велики приятели, които се готвеха да започнат медения си месец. Всичко обаче тръгна по друг начин: САЩ наложиха на Москва нови, още по-строги санкции, а въведените от ЕС санкции ще останат за дълго – поне дотогава, докато Русия не промени тона към Украйна.\r\n\t \r\n\tТака унгарският премиер се оказа притиснат от обвързаността си с Русия, която обаче може да се окаже твърде неудобен приятел. Природният газ, петролът и ядрената енергия са, разбира се, важни, но Унгария рискува още по-голяма изолация в ЕС, пише италианският всекидневник.\r\n\t \r\n\tАвстрийският в. \"Дер Щандарт\" също коментира, че втората за една година визита на Путин в Будапеща може да се смята за символично потвърждение на особените отношения между него и Орбан.\r\n\t \r\n\tОт момента на анексирането на Крим и въвеждането на европейските санкции срещу Русия Путин не се е виждал с никой друг толкова често и в толкова демонстративно приятелска атмосфера, колкото с унгарския премиер. Орбан между другото започна своята политическа кариера през 1989 г. с антисъветска реч в центъра на Будапеща, а през 2007 г. посочи Русия като заплаха за Унгария, припомня „Дер Щандарт“.\r\n\t \r\n\tНай-важното събитие стана сключването през януари 2014 г. на секретното съглашение за модернизацията на унгарската АЕЦ \"Пакш\" от руската държавна компания \"Росатом\", която за целта получи от руската държавата 10 млрд. евро кредит.\r\n\t \r\n\tОсвен това сега се водят преговори за изгодни доставки на руски газ, а това означава, че преди планираните за април парламентарни избори правителството ще може да гарантира популярния си курс на ниски енергийни цени.\r\n\t\r\n\tОтветната услуга на Унгария има по-скоро политически характер: по време на предпоследната визита на Путин – през февруари 2017 г., Орбан разкритикува \"излязлата на мода антируска политика на Запада\" и антируските санкции на ЕС, припомня австрийския вестник.", "date": "2017.08.29", "title": "Путин може да се окаже твърде неудобен приятел за Орбан"}
{"url": "http://www.mediapool.bg/petima-zaginali-pri-samoubiystven-atentat-v-banka-v-kabul-news268576.html", "text": "Най-малко петима души загинаха и деветима бяха ранени при самоубийствен атентат в банка в афганистанската столица Кабул във вторник, предаде Асошиейтед прес, като се позова на местните власти.\r\n\t \r\n\tПо-рано бе съобщено за експлозия в банков клон недалеч от посолството на САЩ.\r\n\t \r\n\tБасир Муджахид, говорител на началника на кабулската полиция, заяви, че мишена на атаката е бил филиал на частната банка \"Кабул банк\".\r\n\t \r\n\tКомплексът на американското посолство се намира на около 500 м от сградата.\r\n\t \r\n\tТалибаните поеха отговорност, като заявиха, че мишена на нападението са били войници и полицаи, теглещи заплатите си, предаде Ройтерс.\r\n\t \n\n\r\n\tАсошиейтед прес отбелязва, че ислямистките бунтовници често взимат на мушка банкови клонове. Талибаните по-конкретно извършват такива атаки в края на месеца, когато държавни служители и военни се редят на опашки, за да си вземат заплатите.", "date": "2017.08.29", "title": "Петима загинали при самоубийствен атентат в банка в Кабул"}
{"url": "http://www.mediapool.bg/litovtsite-sa-parvi-v-sveta-po-konsumatsiya-na-alkohol-news268577.html", "text": "Литовците консумират най-много алкохол в света - 18,2 литра чист спирт на човек от населението годишно, изпреварвайки беларуси, молдовци и руснаци, сочат данни на Световната здравна организация (СЗО), цитирани от Франс прес във вторник.\r\n\t \r\n\tЗа сравнение французите изпиват по 11,7 литра, германците - 11,4 литра, а британците - 12,3 л.\r\n\t \r\n\tСпоред СЗО през 2014 г. 16,7 процента от литовските мъже са злоупотребявали с алкохол или са били зависими. Най-предпочитана е бирата, следвана от водката.\r\n\t \r\n\tСред изтъкваните причини за алкохолизма са лошото психическо здраве и проблемите в междуличностните отношения.\r\n\t \n\n\r\n\tСпоред психолога Висвалдас Легкаускас от университета \"Витаутас Велики\" в град Каунас основен виновник за редовното прибягване на литовците до чашката е \"литовският песимизъм\".\r\n\t \r\n\t\"Ние не живеем зле, но имаме тази черта в характера си и се опитваме да удавим проблемите си в алкохол или се самоубиваме\", казва той.\r\n\t \r\n\tЗа 15 години населението на Литва е намаляло с 600 000 души до 2,9 милиона жители, основно заради масовата емиграция в чужбина в търсенето на по-добро заплащане. В Литва средната нетна заплата е 600 евро, една от най-ниските в Европейския съюз, и равнището на неравенство и бедност в страната е относително високо, отбелязва АФП.\r\n\t \r\n\tИзправени пред ширещия се алкохолизъм, наскоро властите взеха мерки за ограничаването му. На 1 юни парламентът прие с голямо мнозинство нови разпоредби: повишаване на законово регламентираната минимална възраст за консумация на алкохол от 18 на 20 години, забрана за продажба на алкохол между 20 часа вечерта и 10 часа сутринта и пълна забрана на рекламите на алкохол от 1 януари 2018 г.\r\n\t \r\n\tПарламентът одобри също повишаване на акциза върху алкохола.\r\n\t \r\n\tМинистърът на здравеопазването Аурелиюс Верига обаче изобщо не е оптимист. \"През 1998 г. Литва прие стратегия за намаляване на употребата на алкохол с 25 процента. На практика тя се увеличи със 130 на сто\", каза той пред АФП.", "date": "2017.08.29", "title": "Литовците са първи в света по консумация на алкохол"}
{"url": "http://www.mediapool.bg/feisbuk-spira-reklamite-na-stranitsi-s-falshivi-novini-news268580.html", "text": "Фейсбук обяви, че страниците, които разпространяват фалшиви новинарски материали, вече няма да могат да рекламират в социална мрежа.\r\n\t \r\n\tАко една страница многократно споделя информация, класифицирана като невярна”, тя няма да може да рекламира във Фейсбу\r\n\t \r\n\tРъководството на технологичния гигант , че фалшивите новини са опасни а целия свят. Те бяха сериозен проблем по време на американската предизборна кампания през миналата година, когато лъжливи истории бяха пускани социалните медии, с цел объркване на избирателите.\n\n\r\n\t \r\n\tПрактика за борба с фалшивата информация предприе и Гугъл, която по-рано тази година добави маркер за проверка на фактите при търсенето на новини.\r\n\t \r\n\tИ двете компании използват инструментите на трети страни, които определят кои новини не отговарят на действителността.", "date": "2017.08.29", "title": "Фейсбук спира рекламите на страници с фалшиви новини"}
{"url": "http://www.mediapool.bg/vazmozhen-e-shestmesechen-test-na-novite-tarifi-za-prenos-na-gaz-news268581.html", "text": "Вероятно ще има шестмесечен тестови период на новия тарифен модел при преноса на природния газ, който трябва да влезе в сила от 1 октомври 2017 г. Това съобщи министърът на енергетиката Теменужка Петкова пред журналисти във вторник по повод изпратеното до нея и шефа на газовия оператор \"Булгартрансгаз\" писмо от Българската федерация на индустриалните енергийни консуматори (БФИЕК) срещу предлаганите нови такси за преноса на газ според точката на вход и периода да доставки. Бизнесът заплаши със стачка, ако те влязат в сила, тъй като според негови изчисления новият модел ще доведе до повишаване на този вид такси с 60 на сто, ще предизвика шок на вътрешния пазар и ще блокира алтернативите за внос на синьо гориво, различно от руското.\r\n\tПеткова заяви, че е запозната с притесненията на промишлените потребители и заради това за сряда е свикана среща на представители на БФИЕК, \"Булгартрансгаз\", \"Булгаргаз\" и Комисията за енергийно и водно регулиране, за да се намери решение на проблема. Като възможно такова тя посочи въвеждането на шестмесечен тестови период за действие на новите тарифи, за да се види ефектът им. Точно такова и едно от настояванията на бизнеса.\r\n\tЕнергийният министър обаче отрече обвиненията им, че не са правени анализи за влиянието на новия тарифен модел и отбеляза, че разработените от \"Булгартрансгаз\" и предложени цени от 1 октомври 2017 г. са съобразени с необходимостта от инвестиции на газовия оператор в преносната мрежа. Според десетгодишния план за развитие на дружеството става въ прос да повече от 100 млн. лв. годишно, а отделно то се е нагърбило с амбициозната задача да развива допълнително мрежата си, за да може тя да съответства на нуждите на планирания от правителството на ГЕРБ газов хъб край Варна. Поръчката за изпълнител на предпроектното проучване за газовия център \"Балкан\", което да даде яснота за цената, капацитета и рентабилността му, ще бъде обявена до 10 септември, каза Петкова.\r\n\tТя посочи още, че България не може да не въведе новия тарифен входно-изходен модел за преноса на природния газ през страната ни, тъй като това е изискване на Европейската комисия и ако не стане факт от 1 октомври 2017 г. срещу страната ни може да започне наказателна процедура.\r\n\tВ момента купувачите на природен газ плащат такса от 19 лв. за пренасянето на всеки 1000 куб. м газ на разстояние от 100 км. \"Булгартрансгаз\" обаче иска вече само 10% от разходите да се изчисляват върху реално пренесените количества, а останалите 90% - на базата на прогнози при резервирането на капацитет за поне 20 месеца напред във времето.\r\n\tСпоред федерацията потребителите на природен газ не само нямат възможност да прогнозират за такъв дълъг период нужните им обеми, тъй като са силно зависими от пазарите си, но и няма логика операторът да иска да му се плаща 90% от резервирания капацитет на мрежата му, която работи една с 30% от възможностите си.\r\n\tБФИЕК протестира и срещу липсата на прогнозни цени за преноса на газ за 2018 г., което означава, че индустриалците ще са принудени да заявяват на сляпо капацитети. \"Това не само противоречи на всякаква търговска и пазарна логика, а също така прави невъзможно изготвянето на различни модели за остойностяване и избор на комбинации от капацитетни продукти, които желаем да резервираме, и по този начин ни натоварва с допълнителна финансова тежест\", се казва в писмото на председателя на БФИЕК Константин Стаменов.\r\n\tСпоред предварителните оценки на бизнеса, новият тарифен модел ще повиши с 60 процента разходите му за пренос на газ, което ще предизвика сериозен ценови шок на пазара.", "date": "2017.08.29", "title": "Възможен е шестмесечен тест на новите тарифи за пренос на газ"}
{"url": "http://www.mediapool.bg/merkel-priemaneto-na-migranti-e-humanitarno-izklyuchenie-ne-dalgosrochna-strategiya-news268582.html", "text": "Германската канцлерка Ангела Меркел заяви, че решението й преди две години да допусне в страната стотици хиляди мигранти е било хуманитарно изключение, а не основа на дългосрочна стратегия, съобщи Ройтерс.\r\n\tНа редовната си годишна лятна пресконференция по-малко от четири седмици преди парламентарните избори Меркел каза, че след това решение са били предприети мерки подобен бежански наплив да не се повтори.\r\n\tГерманската канцлерка се състезава за четвърти пореден мандат на поста на парламентарните избори на 24 септември. Нейният Християндемократически съюз според допитванията в момента води с 15 процентни пункта пред основния си съперник, Германската социалдемократическа партия.\r\n\tГерманската канцлерка предупреди, че отказът на редица страни от ЕС да приемат и разпределят бежанци може да има дългосрочни последици.\r\n\t\"Европа не си е написала домашното (за справяне с мигрантската криза), Дъблинският регламент не работи, не всички имат готовност да участват в системата за разпределяне на бежанци\", аргументира се Меркел.\n\n\r\n\tГерманската канцлерка подчерта, че е \"недопустимо Европа да проявява солидарност само, когато това е в интерес на някои. Или всички ще сме солидарни със страни като Италия, или това ще има сериозни последствия в бъдеще\", предупреди тя.\r\n\tМеркел заяви, че разрешеният от ЕС временен контрол по националните граници на Германия до края на ноември трябва да бъде удължен.\r\n\t\"Нуждаем се от този граничен контрол\", каза германската канцлерка и съобщи, че утре ще обсъди удължаването му с председателя на Европейската комисия Жан-Клод Юнкер.\r\n\tСлед бежанската криза в Европа няколко държави върнаха контрола по националните си граници в Шенгенското пространство за свободно движение, но Европейската комисия заяви през май, че се стреми към отмяната му.\r\n\tВ същото време Меркел отхвърли твърдението, че предизборната кампания в Германия е скучна, съобщи ДПА.\r\n\t\"За мен не е скучна, а вълнуваща и интересна\", заяви тя и добави, че не е съгласна с мнението, че \"една кампания е добра, само ако хората се обиждат едни други\".\r\n\t\r\n\t\"Не можем да мълчим пред посегателствата над правовата държава в Полша\", заяви Меркел, цитирана от Франс прес.\r\n\t\"Правовата държава в Полша е сериозна тема. Каквото и да е нашето желание за добри отношения, добри връзки с нашата съседка Полша, не можем просто да мълчим и нищо да не кажем само за да е всичко тихо и кротко\", каза германската канцлерка.\r\n\tСтремежът на управляващото консервативно правителство в Полша да разшири правомощията си доведе до криза в отношенията с Европейската комисия и предизвика един от най-големите вътрешни политически конфликти от падането на полския комунистически режим през 1989 г.\r\n\tУправляващата партия \"Право и справедливост\", водена от Ярослав Качински, е остро критикувана и от други европейски лидери, сред които и френският президент Еманюел Макрон.\r\n\t\r\n\tПо темата за Русия и Украйна Меркел увери, че работи заедно с Макрон и със САЩ за намиране на решения на украинската криза в рамките на \"нормандската четворка\" (Франция, Германия, Русия и Украйна), съобщи Ройтерс.\r\n\t\"Във вчерашното си съвместно изявление (с Макрон) ясно посочихме, че спазването на споразумението за прекратяване на огъня е изключително важно. Ако се спазват Минските споразумения, ще бъдат покрити изискванията за отмяна на санкциите срещу Русия. Това ще е полезно както за руската, така и за германската икономика\", каза тя.\r\n\tРусия засега не изпълнява споразуменията от Минск за нормализация на .\r\n\t\r\n\tМеркел заяви, че би искала Германия да поддържа по-добри отношения с Турция.\r\n\t\"Трябва обаче да погледнем действителността. Сега сме в много сложна фаза от отношенията си. Искането ни е ясно - всички задържани в Турция германски граждани трябва да бъдат освободени\", каза тя.\r\n\tМеркел осъди като расистко изказване на лидер на националистическата партия \"Алтернатива за Германия\", който заяви по адрес на правителствения комисар за интеграцията Айдан Йозогуз, който е с турски корени, че \"можем да се откървем от него в Анадола\".\r\n\tПовод за скандала станаха думите на Йозогуз, че \"отвъд езика не може да се идентифицира някаква специфична германска култура\".\r\n\tМеркел каза, че коментарът на лидера на \"Алтернатива за Германия\" Александер Гауланд е \"расистки и абсолютно трябва да бъде осъден\".", "date": "2017.08.29", "title": "Меркел: Приемането на мигранти е хуманитарно изключение, не дългосрочна стратегия"}
{"url": "http://www.mediapool.bg/bozhidar-dimitrov-otgovori-na-reporter-s-vashta-mama-sorosoidska-news268578.html", "text": "Директорът на Националния исторически музей (НИМ) Божидар Димитров се обърна към репортер на \"Дневник\" с думите \"Айде, опитвам се, ваш'та мама соросоидска, да ви хвана логиката\", подразнен от въпроси относно намерението му да премести старинна църква паметник на културата в НИМ.\r\n\tДимитров иска да премести параклиса \"Св. Петър и Павел\" от драгоманското село Беренде, тъй като е недостъпен и се руши, заради което е потърсен от .\r\n\tВ него има ценни стенописи от XIII в., които изобразяват цар Иван Асен II, и според Божидар Димитров са от световно, а не само национално значение, както са категоризирани в момента.\r\n\tСпоред сайта  църквата е в много тежко състояние, разкопана е от иманяри, покривът й е нестабилен и се нуждае от спешна реставрация. Според Божидар Димитров обаче реставрацията би била много трудна на сегашното местоположение на църквата и най-елегантното решение би било тя да се премести изцяло.\r\n\t\"Това е честа практика\", обяснил директорът на НИМ и направи паралел с храмовете Абу Симбел в Египет, преместени парче по парче от ЮНЕСКО заради построяването на Асуанския язовир. \"В Италия бяха преместени замъци, крепости. В България също имаме известен опит, съвсем наскоро две римски гробници, намерени на улица \"Позитано\" от един италиански инвеститор, който не искаше да губи 400 кв. метра площ и предложи да плати пренасянето им. Те са в НИМ, елате ги вижте.\", обяснил Димитров.\n\n\r\n\tСпоред Закона за културното наследство, ако археологически обект бъде открит при строителни дейности, собственикът на терена е длъжен да предостави достъп на учените и широката публика до него.\r\n\tБожидар Димитров твърди, че преместването на тази църква няма да доведе до допълнително увреждане и стенописите ще се запазят много добре. \"Айде, опитвам се, ваш'та мама соросоидска, да ви хвана логиката как ще доведе до унищожение на паметници\", реагирал той на въпроса на \"Дневник\". И обяснил: \"Подбива се в основата една бетонна плоча, закрепва се с едни железни релси, след което се повдига с един кран и се донася до София\".\r\n\tЗапитан дали няма да е по-добре за региона да си има един ценен обект, той отвърнал, че мястото е \"такова върло, че никой не може да стигне дотам\".\r\n\tЦялата операция по сметките на Димитров би струвала 40-50 хиляди лева. Директорът на НИМ обаче опроверга изказването си пред \"Фокус\", че вече има българска фирма, която ще се заеме с това. \"Знам законите, ще обявя обществена поръчка\", заявил той и допълнил, че идеята му дошла в неделя и тепърва започвал.\r\n\tЦърквата е притежание на българската държава и първо формално трябва да бъде прехвърлена към НИМ, след което интервенцията трябва да бъде одобрена от Националния институт за недвижимо културно наследство. \"Той не дава разрешение, той дава мнение... Министерството на културата дава разрешение. Ако не разрешат, здраве да е, има и други неща да се правят\", смята Димитров.\r\n\t\r\n\t\"Няма незаконно да постъпваме в нито един случай. Това е малката полза от Ивайло Дичев и от Манол Глишев, да внимаваме много, да не допуснем и най-малкото нарушение на закона.\", коментирал директорът на НИМ.\r\n\tПо думите му този път \"нещата няма да попаднат в ръцете на полуграмотни същества\" и всичко ще бъде направено по буквата на закона.\r\n\tНа въпрос на \"Дневник\" той уточнил, че с думите \"полуграмотни същества\" имал предвид точно хора като професора по културология от СУ Ивайло Дичев и колумниста в сайта \"Площад Славейков\" Манол Глишев, който протестираше срещу реставрацията на Ларгото.\r\n\t\"Вижте, тези хора си измислиха наука, за да станат професори. Да си спомняте да е имало наука културология? Всички марксисти и ленинисти от философския факултет, хранениците на стария режим станаха културолози, политолози, социолози\", заявил директорът на НИМ.\r\n\tСамият той е с агентурно минало и написа книга за него, припомня \"Дневник\".\r\n\tТова не е първият случай, в който Божидар Димитров си позволява обидни квалификации. През 2010 година пред същото издание, възмутен от недоверието към автентичността на откритието на мощите на Свети Йоан Предтеча край Созопол и заяжданията на тази тема в археологическата общност, Димитров изрече фразата: \"Защо бе, майка му стара, защо е толкова злоба, бе?! Е т'ва не мога да си го обясня при тоя шибан народ, при тия шибани колеги!\".", "date": "2017.08.29", "title": "Божидар Димитров отговори на репортер с \"ваш'та мама соросоидска\""}
{"url": "http://www.mediapool.bg/zhertvite-na-buryata-harvi-v-teksas-stanaha-14-news268566.html", "text": "Загиналите в резултат на бурята Харви, вилняла в американския щат Тексас, станаха 14, съобщи телевизия \"Фокс нюз\".\r\n\t \r\n\tЩатските власти предупредиха, че се очаква броят на жертвите да се увеличи след оттеглянето на водите, които наводниха град Хюстън и все още не позволяват да се направи оценка на последиците от стихията.\r\n\t \r\n\tСпоред кмета на града Силвестър Търнър в момента в центровете за временен подслон са настанени около 6200 души. \"Нуждите ни са огромни. В тези центрове се намират само хората, които просто няма къде да отидат\", каза той.\r\n\t \r\n\t”За последните 8 часа сме спасили над 1000 души”, каза Търнър. Така общият брой на спасените от стихията граждани надхвърли 3000 души.\r\n\t \n\n\r\n\tГубернаторът на Тексас Грег Абът поиска да бъдат мобилизирани 12 000 резервисти от щатската Национална гвардия. Освен с оказването на помощ на пострадали и останали без дом хора, те ще се заемат и с издирване на още жертви.\r\n\t \r\n\tНад 100 000 потребители в Хюстън остават без електричество, защото аварийните екипи не могат да влязат в останалите под вода райони.\r\n\t \r\n\tХарви, който удари Тексас в събота, е най-мощният ураган в САЩ за последните 12 години. Впоследствие той отслабна до тропическа буря.", "date": "2017.08.29", "title": "Жертвите на бурята Харви в Тексас станаха 14"}
{"url": "http://www.mediapool.bg/silna-obshtestvena-podkrepa-za-proverkite-po-plazhovete-news268579.html", "text": "Проверките за спазването на правилата по плажовете срещат силна обществена подкрепа. 81% от българските граждани одобряват инспекциите, а само 15% са против.\r\n\tТова сочат данните от експресен телефонен сондаж на „Галъп интернешънъл“, проведен сред 800 пълнолетни българи чрез панелна методика, която позволява национална представителност на данните, съобщиха от агенцията.\r\n\t\"В огромното си мнозинство българските граждани искат спазване на правилата по Черноморието и в курортите и поддържане на реда от страна на държавните и общинските органи\", посочват от \"Галъп\". Според експертите на агенцията изключение, и то само до известна степен, правят младите хора до 30-годишна възраст, но дори и сред тази възрастова група като цяло преобладава подкрепата за повече ред в туризма у нас.\r\n\tБързият сондаж на \"Галъп\" се отнася най-вече за проверките на Министерството на туризма. По тази причина не става ясно дали обществената подкрепа се простира и върху експресивните акции на вицепремиера Валери Симеонов, чиято кулминация беше изземването на тонколони и арестът на диджей по време на среднощни акции из Слънчев бряг.\r\n\tОсвен Симеонов и Министерството на туризма засилени проверки по морето за втора поредна година прави и Националната агенция за приходите, която затвори временно стотици заведения насред туристическия сезон заради данъчни нарушения.\r\n\tДейността на Министерството на туризма се одобрява от малко над 50% от пълнолетните граждани, а близо една трета са по-скоро критично настроени, сочат още данните на \"Галъп интернешънъл\".\r\n\tСондажът категорично показва, че родното Черноморие остава предпочитана дестинация за лятна почивка за българите и през 2017 г.\r\n\tСпоред данните над 1.3 млн. пълнолетни българи са почивали на морето ни до момента, а още на 0.5 млн. им предстои да го посетят.\r\n\tЗа сравнение в чужбина през това лято към настоящия момент са почивали около 0.35 млн. българи, като още близо толкова тепърва ще отидат на почивка извън страната.\r\n\tДруги 0.7 млн. пълнолетни българи са почивали или им предстои да почиват на други места в страната извън Черноморието.\r\n\tВ сондажа 37% от анкетираните заявяват, че до момента са били на лятна почивка – това означава около 2 милиона души. А 68% от тях твърдят, че са избрали българското Черноморие, което е над милион и триста хиляди. Ако в сметката се прибавят и децата, то това означава , че близо половината от населението на страната ни е било или ще бъде на нашето Черноморие през този сезон, заключават от „Галъп интернешънъл“. С най-голям дял са младите до 30-годишна възраст и жителите на София.\r\n\tСпоред агенцията данните показват, че спрямо очаквания брой туристи през летния сезон повече от половината са българи, тоест в България българският турист остава доминиращ.\r\n\tСънародниците, които тепърва ще посетят чужди курорти, очевидно са привлечени от по-евтините условия за началото на есента и по-прохладния климат.\r\n\tКато цяло над 60% от българите са почивали или ще почиват извън мястото, където живеят, през това лято, твърдят още от \"Галъп\".", "date": "2017.08.29", "title": "Силна обществена подкрепа за проверките по плажовете"}
{"url": "http://www.mediapool.bg/nad-sto-sa-zarazenite-pri-vzriva-ot-hepatit-a-v-romskiya-kvartal-v-lukovit-news268583.html", "text": "Над сто са вече заразените при взрива от хепатит А в ромския квартал \"Изток\" в Луковит. През последната седмица са регистрирани още 20 случая на заболели, предимно деца. Всички са хоспитализиране в Ловеч и Плевен, съобщи д-р Ивелина Русева, директор на Регионалната здравна инспекция пред БТА.\r\n\tЗаболяването обаче се разпространява и извън квартала.\r\n\tД-р Русева добави, че в сряда (30 август) предстои среща с ръководството на Община Луковит, за да се набележат по нататъшните действия за справяне със заразата.\r\n\tИмунизацията против вирусен хепатит тип А не е задължителна. От РЗИ са препоръчали да бъде направена на деца извън квартала, които посещават детски градини и училища и не са имали контакт с болни, или той е бил кратък.\r\n\tЗаместник-кметът на община Луковит Цветенка Хаджиева каза, че детска градина \"Слънце\", която посещават повечето деца от ромския квартал, ще е затворена поне до 15 септември. Детската градина \"Шарено петле\" ще отвори врати на 4 септември, а \"Звънче\" вече работи. Приемът на деца обаче става само срещу документ от личния лекар, че не са болни и не са имали контакти с вече заразени.\n\n\r\n\tУчилищата в града също ще приемат срещу документ от личния лекар, че детето не е болно от хепатит.\r\n\t\"Всички сме в ужас и не знаем какво да правим\", заяви още Хаджиева. По думите й, когато децата тръгнат на училище, вероятността заболелите да се увеличат е голяма, но не могат да се затворят учебните заведения.\r\n\tНов случай на хепатит А е регистриран и в Ловеч, като заболелите в града вече са 18, но са предимно възрастни.", "date": "2017.08.29", "title": "Над сто са заразените при взрива от хепатит А в ромския квартал в Луковит"}
{"url": "http://www.mediapool.bg/sadebni-izpalniteli-ako-vi-zvanyat-po-telefona-za-dalgove-i-zapori-ne-sme-nie-news268584.html", "text": "Ако някой е получил заплаха за запор на заплата, сметки, възбрана или опис на имущество по телефона, това означава, че някой неправомерно се представя за частен съдебен изпълнител (ЧСИ). Това се казва в специална позиция на Камарата на ЧСИ по повод зачестилите случаи, в които служители на колекторски фирми звънят по телефоните на хората със заплахи да си платят дълговете, представяйки се за частни съдебни изпълнители.\r\n\t\"Сигнали за \"мними\" ЧСИ в камарата получаваме още от 2011 г. От тогава ние периодично разпространяваме информация и съвети какво трябва да правят гражданите, когато някой се представя за частен съдебен изпълнител. Важно е да се знае, че съгласно закона ЧСИ използват писмена форма на комуникация, като първо връчват съдебните книжа по образуваното изпълнително дело. Известни са и случаи, в които събирачи на дългове използват писма, наподобяващи тези на съдебните изпълнители, за да изплашат гражданите, но с елементарна проверка това лесно се установява\", информират от камарата.\r\n\tСъдебните изпълнители напомнят, че в момента в страната няма регламент за дейността на колекторските фирми. Това означава, че няма и орган, който да упражнява контрол върху дейността им и да санкционира нарушителите. Камарата на ЧСИ подтиква пострадалите граждани да се обръщат за разяснения и съдействия към нея.\r\n\t\"Представители на фирми за събиране на вземания продължават да се представят за частни съдебни изпълнители (ЧСИ) и да оказват психически тормоз над гражданите. С действията си колекторите нарушават правата им, но и злепоставят ЧСИ, които работят по ясно регламентирани в закона процедури\", се казва в позицията.\r\n\tПо отношение на контрола върху ЧСИ камарата информира, че за последната година и половина са наложени 73 наказания за нарушения на частни съдебни изпълнители. В това число са наложени 57 глоби, 3 предупреждения за лишаване от права и 9 лишавания от правоспособност за тежки нарушения.\n\n\r\n\tВ страната работят 202-ма частни съдебни изпълнители, които са назначени след конкурс със заповед на министъра на правосъдието. Камарата припомня на гражданите, че при телефонни заплахи, всеки би могъл да провери дали такъв ЧСИ изобщо съществува или става дума за злоупотреба с името на професията. Това може да се направи през .", "date": "2017.08.29", "title": "Съдебни изпълнители: Ако ви звънят по телефона за дългове и запори, не сме ние"}
{"url": "http://www.mediapool.bg/zapochna-stroezhat-na-hranilishte-za-slaboaktivni-yadreni-otpadatsi-news268585.html", "text": "Първа копка на строежа на националното хранилище за ниско- и среднорадиоактивни отпадъци на площадката \"Радиана\" край АЕЦ \"Козлодуй\" направиха във вторник енергийният министър Теменужка Петкова и директорът на Държавното предприятие \"Радиоактивни отпадъци\" (ДПРАО) Дилян Петров.\r\n\tПървият етап от съоръжението трябва да е готов през 2021 г. и в него ще бъдат преместени слабоактивните отпадъци от сегашното хранилище край Нови хан, което ще бъде закрито, натрупаните вече на площадката на АЕЦ \"Козлодуй\" отпадъци от използвани облекло и инструменти и от изведените от експлоатация малки реактори ВВЕР-440. После в него ще се погребват текущите отпадъци от дейността на атомната централа, на потенциални нови ядрени мощности, както и от работата по нарязването на спрените реактори.\r\n\tВ следващите пет години ще се изградят първите 22 клетки от съоръжението, както и ще се извърши подготовката за втория и третия етап на хранилището, което ще има общо 66 клетки за съхранение на специални контейнери с ниско- и среднорадиоактивни отпадъци.\r\n\tСтойността на първия етап е близо 72 млн. евро, които са предоставени безвъзмездно от Международен фонд \"Козлодуй\" (МФК), финансиран от Европейската комисия като компенсация за затварянето на четирите реактора на централата. За предпроектните проучвания и избора на площадка ДПРАО отделно е похарчило 8.5 млн. лв. от българския фонд за управление на радиоактивните отпадъци, финансиран с отчисления от продажбите на АЕЦ \"Козлодуй\". Строежът се извършва от консорциум, воден от германската компания \"Нюкем Технолоджи\", в който участват и българските фирми \"Евробилд\", \"\"Корект\", \"Булинвест\" и \"Янг проект\", избран с обществена поръчка.\r\n\tДругите два етапа се оценяват на 65-70 млн. евро, като парите трябва да се осигурят от българската държава, посочи Ира Стефанова, главен инженер на специализираното предприятие \"Национално хранилище радиоактивни отпадъци\". Ако продължи да функционира МФК, възможно е страната ни отново да получи средства за следващите две фази на проекта, добави тя. Стефанова допълни, че чак десет години след пускането на първите 22 клетки от съоръжението може да възникне необходимостта от задействането на втората фаза. Периодът на запълняемост на всяка от трети фази е 10-20 години, обясни тя.\r\n\tТака съоръжението ще се ползва в продължение на 60 години, а институционалният контрол над хранилището ще продължи 300 години, посочи Дилян Петров. 60 души ще работят на обекта след пускането му в експлоатация.\r\n\tХранилището ще има пет пасивни защити, разказа Ира Стефанова. Първата е циментирането на отпадъците още пи влагането им в специални железобетонни контейнери във формата на двуметров куб. Следващата защита е самата сграда, която ще е вкопана в земята и ще има 60-сантиметрови стени, дънна плоча и покривна конструкция. Самата сграда ще е изградена върху льосо-циментна възглавница, а при погребването на всяка клетка върху нея ще се насипе петметрова многослойна защита, която не трябва да допуска навлизането на влага в хранилището.  Последната пасивна защита е самата площадка, която е в специално проучен терен край АЕЦ \"Козлодуй\". \r\n\tОтделно в хранилището ще има система от тръбопроводи, която ще е способна да улавя всяка капка вода, ако влезе такава в конструкцията. Датчици пък ще следят в реално време радиоактивността около всеки от контейнерите, допълни Стефанова.\r\n\tПеткова посочи, че новото хранилище за ниско- и среднорадиоактивни отпадъци ще е едно от най-модерните в Европа. Неговият строеж е предпоставка за по-нататъшното развитие на ядрената енергетика у нас и безопасното управление на ядрените отпадъци, заяви енергийният министър.", "date": "2017.08.29", "title": "Започна строежът на хранилище за слабоактивни ядрени отпадъци"}
