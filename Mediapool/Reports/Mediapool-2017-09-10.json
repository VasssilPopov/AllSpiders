{"url": "http://www.mediapool.bg/georgi-gergov-prizova-bsp-da-spre-da-upotrebyava-prezidenta-news269053.html", "text": "Антикорупционнията закон, изработен от БСП, \"трябва да се пипне\", а социалистическата партия „трябва да се престане да се употребява президента“, заяви председателят на Областния Съвет на БСП – Пловдив и член на Националния съвет на партията Георги Гергов в интервю за Радио К2  в неделя и допълни, че няма да търси реванш заради ЦУМ-гейт.\r\n\tБългария има нужда от антикорупционен закон, но не в този вид, който предлага Корнелия Нинова. Президентът си е президент, ние сме република, заяви той по повод споровете мужде ГЕРб и БСП как да се бори корупцията у нас и кой да назначава ръководителя на бъдещия антикорупционен орган – дали да е президентът, както искат самият Румен Радев и БСП, или от парламента, кактонастояват управляващите.\r\n\tГергов изрази учудване, че БСП поръчва изработването на своите закони на външни юристи, а в същото време и изгонила старите си юридически кадри от партията. \"Материалът, състоянието на парламентарната група, с изваждането на тези стари кадри, които казват \"фараони\" или какви са, много се оголихме. Защото един Янаки Стоилов, или Мишо Миков, или Наско Мерджанов, или Ангел Найденов, които се отстраниха от парламента, липсват в момента и това се забелязва! Имаме 16 закона подготвени. Не са пипнати. Поръчваме ги на юристи извън партията\", възмути се Гергов.\r\n\tТой повтори тезата си, че не ГЕРБ са спечелили изборите, а БСП ги е подарила на партията на Борисов и една от причините е била именно отстраняването на старите лица. \"Да си обезглавиш лидерите, офицерите, генералите в една битка. Добре, няма да водят листите, но те можеше да са в листите. Има преференции, това е мажоритарен вот, те трябваше да участват. Когато отидохме на личен избор, ги нямаше основните играчи. Те бяха отстранени и по този начин от 2 милиона, гласовете ни спаднаха на 900 хиляди\", коментира лидерът на БСП-Пловдив.\r\n\tТой отново повтори мнението си, че ако БСП бяха спечелили изборите е щяло да се стигне до съвместно управление с ГЕРБ.\r\n\tЗа ситуацията в политиката не трябва да се съди по публичните изказвания, намекна още Гергов, посочвайки, че \"истинските разговори и истинските неща зад завесата са съвсем различни и в политиката няма невъзможни неща“.\r\n\tТой определи като сценарий изразеното от  пловдивската организация на БСП недоволство от неговото ръководство.  „Градската организация стои 100% зад мен. Има 5 човека, които са против мен, но от 60-70 човека 5 човека не са проблем. Въобще цялата организация в Пловдив, а и много хора в България стоят зад мен, но тук не трябва да делим партията. Аз мисля, че няма проблем между Георги Гергов и Корнелия Нинова, ако ние сме истински социалисти и за нас БСП е номер едно! Няма Гергов, няма Корнелия, няма Илияна! Има БСП! Така трябва да разсъждаваме ние, защото ние сме партия с минало, партия, която заради това минало ще има бъдеще\", смята Георги Гергов.\r\n\tТой обяви, че няма да търси реванш заради ЦУМ-гейт. В политиката реванш няма, а всеки се бори за властта, обясни Гергов по повод скандала със срещата в притежавания от него ЦУМ между собственика на „Овергаз\" и издател на вестник \"Сега\" Сашо Дончев и главния прокурор Сотир Цацаров, на която се оказа, че Цацаров е заплашвал Дончев с прокурорсик проверки заради негови граждански позиции и оплакване в ЕК срещу държавния газов оператор „Булгартрансгаз“.\r\n\tГергов, който беше домакин на срещата, състояла се през април 2017 г., обяви, че за него целият скандал е \"балон, с който някои хора са се опитали да съсипят главния прокурор, но не им се е получило“.\r\n\tПловдивския лидер на БСП коментира и Девети септември като светъл празник и обясни, че паметниците и паметта държат БСП жива. \"Само тогава ще имаме бъдеще, само тогава, когато си държим на историята, на това, което са направили нашите бащи и нашите деди, ние можем да гледаме напред\", завърши лидерът на левицата в Пловдив.", "date": "2017.09.10", "title": "Георги Гергов призова БСП да спре да употребява президента"}
{"url": "http://www.mediapool.bg/izvestna-zhurnalistka-napusna-rusiya-pritesnena-za-zhivota-si-news269039.html", "text": "Известната руска журналистка от седмичника \"Новая газета“ Юлия Латинина е напуснала страната си заради заплаха за живота й и заради собствената й безопасност след инцидент с подпалването на автомобила й, предаде агенция ТАСС в неделя.\r\n\tНяколко часа по-рано тя бе удостоена с наградата за защита правата на човека и свободата на словото \"Камертон\" на името на Анна Политковская, нейна колежка от седмичника, която бе убита пред дома си през октомври 2006г. след поредица разследвания за корупцията по върховете на политиката и армията и в частност в Чечения.\r\n\tЛатинина бе наградена като автор на журналистически разследвания, в които нито веднъж не е изневерила на истината, не е била опровергана и се радва на голямо доверие в обществото, каза Всеволод Богданов, председател на журито.\r\n\tМалко след това Латинина обяви пред радио \"Ехото на Москва\", че  се намира зад граница, нейните родители също са в чужбина и \"надали в скоро време ще се върна в Русия“. Въпросът за връщането й в Русия ще стои едва когато журналистката се убеди, че заплахата за нея е отминала. \"Защото аз не разбирам какво се случва, но разбирам, че има немотивирано, неадекватно и съвсем непонятно от какво продиктувано насилие и безнаказаност“, каза тя по скайп пред радиостанцията.\r\n\tТя не отказа да съобщи в коя страна се намира в момента от съображения за собствената й безопасност.\r\n\tРешението й идва след като преди дни автомобилът й горя. Проверките показаха, че колата е била подпалена едновременно от три места, което изкючва техническа незиправност. По данни на правоохранителните органи по време на инцидента Латинина не е била в Русия, а за него е съобщил баща й.\r\n\tДни преди случилото се журналистката обяви, че вратата на жилището ѝ е била залята с разяждаща течност с остра миризма. Миналия август тя бе нападната в Москва от привърженици на радикална националистическа организация, действаща в Русия и Източна Украйна.", "date": "2017.09.10", "title": "Известна журналистка напусна Русия, притеснена за живота си"}
{"url": "http://www.mediapool.bg/zhertvite-na-moshtniya-trus-v-meksiko-stanaha-90-news269038.html", "text": "Броят на жертвите от разрушителното земетресение в Мексико нарасна на 90 души, предаде Ройтерс в неделя.\r\n\tСлужбите за справяне с извънредни ситуации в южния мексикански щат Оаксака съобщиха в събота вечерта, че само там до момента е потвърдена смъртта на 71 души.\r\n\tНай-малко 15 са загиналите в съседния щат Чиапас според местните власти, а други четири смъртин случая са потвърдени в северния щат Табаско.\r\n\tВ страната е обявен тридневен траур в памет на загиналите.\r\n\tТрусът с магнитуд 8.1 по Рихтер удари бреговете на Чиапас в четвъртък и е най-силният в Мексико след разрушителния удар през 1985 г., взел хиляди жертви.", "date": "2017.09.10", "title": "Жертвите на мощния трус в Мексико станаха 90"}
{"url": "http://www.mediapool.bg/dve-sedmitsi-predi-vota-v-germaniya-partiyata-na-merkel-ima-ubeditelna-prednina-news269041.html", "text": "С убедителна подкрепа на гласоподавателите разполага две седмици преди изборите в Германия блокът ХДС/ХСС, чийто лидер е германският канцлер Ангела Меркел, съобщи вестник \"Билд ам зонтаг\", цитиран от ТАСС в неделя.\r\n\tБлокът на Меркел има подкрепата на 37 процента от избирателите, докато за Германската социалдемократическа партия тя е 24 процента, според проучване на социологическия институт \"Емнид\".\r\n\tТове е комфортна преднина за Меркел пред основния й опонент.\r\n\tТретото място си поделят Лявата партия и \"Алтернатива за Германия\" - с по 9 процента. Еднакъв е и рейтингът на Зелените и Свободната демократическа партия - по 8 процента.\r\n\tПроучването е проведено сред 1800 германски граждани между 29 август и 6 септември.\n\n\r\n\tИзборите в Германия са на 24 септември.", "date": "2017.09.10", "title": "Две седмици преди вота в Германия партията на Меркел има убедителна преднина"}
{"url": "http://www.mediapool.bg/rezhisyorat-giyermo-del-toro-vze-zlaten-lav-vav-venetsiya-news269042.html", "text": "Мрачната приказна история за влюбването на няма чистачка във водно същество \"Формата на водата“ на мексиканския режисьор Гийермо дел Торо спечели голямата награда на кинофестивала във Венеция - \"Златен лъв\" за най-добър филм, предаде Ройтерс.\r\n\tВ края на десетдневния кинофестивал, на официална церемония в съботната вечер, журито, начело с американската актриса Анет Бенинг, обяви предпочитанието си сред 21 състезаващи се ленти в 74-тото издание на форума.\r\n\t\"Като мексиканец искам да кажа, че това е първата награда за мексиканец и искам да я посветя и да я дам на всеки млад мексикански и латиноамерикански кинорежикьор, който мечтае да направи нещо в жанра фантастика, вълшебна приказка и който се изправя срещу хора, които казват \"Не може да бъде направено”, заяви дел Торо, след като получи отличието.\r\n\t\"Формата на водата\" на Гилермо дел Торо е фантастичен филм за няма, самотна жена, която работи в секретна държавна лаборатория. Животът й се променя завинаги, когато открива класифициран експеримент със тайнствено същество.\r\n\t\"Сребърният лъв\" за най-добра режисура и голямата награда на журито отиде при младия френски режисьор Ксавие Легран и израелския Самуел Маоз.\r\n\tБританката Шарлот Ремплинг бе удостоена с наградата за най-добра актриса - купата Волпи, за участието си във филма \"Ханна\", а палестинският актьор Камел Ел Баша бе отличен за ролята си във филма \"Оскърблението\".\r\n\t\"Сребърни лъвове на Свети Марк\" получиха филмите на младия френския режисьор Ксавие Льогран и на израелския режисьор Самуел Маоз. \"Попечителство\" е първият дългометражен филм на Льогран, който бе отличен за най-добра режисура. Льогран получи и наградата \"Лъв на бъдещето\" на името на Луиджи де Лаурентис за дебютен филм. Маоз получи \"Гран при\" на журито за новия си филм \"Фокстрот\".\r\n\tНаградата Марчело Мастрояни за най-добър начинаещ актьор отиде при актьорът  Чарли Плъмър.\n\n\r\n\tТазгодишното издание на фестивала бе белязано от появата заедно на червения килим на екрана на кинофеста на актьорите Робърт Редфорд и Джейн Фонда 40 години след последния им общ филм. Двамата получиха почетни награди \"Златен лъв\" за цялостен принос в киноизкуството.", "date": "2017.09.10", "title": "Режисьорът Гийермо дел Торо взе Златен лъв във Венеция"}
{"url": "http://www.mediapool.bg/knsb-pak-poiska-danak-bogatstvo-za-skapi-vili-koli-i-yahti-news269043.html", "text": "Против данъчните промени, предвиждащи таксите за смет вече да се плащат според количеството изхвърляни отпадъци, се обявиха от Конфедерацията на независимите синдикати в България (КНСБ) и призоваха управляващите да анализират мерки за въвеждането на  данък „богатство“ върху притежателите на втори имон, на скъпи вили, луксозни автомобили и яхти. Профсъюзите настояват още се предприемат законодателни промени, които да доведат да увеличаване на осигурителните прагове за работниците и възнагражденията им.\r\n\tВ публикувано в неделя  на КНСБ, изпратено до  Съвета за тристранно сътрудничество и парламента се посочва, че с планираните промени в изчисляването на такса смет е нарушена справедливостта на облагане с екоданъци в ЕС.\r\n\tОпитите на последните правителства да въдедат такса смет според количеството изхвърлени отпадъци, а не както е в момента според квадратурата на  жилището, се провалят в последните пет години, срещайки съпротивата на кметовете. Дори и при последното обсъждане на подготвените промени в Закона за местните данъци и такси, обсъдено миналата седмица, стана ясно, че се върви към  на по-справедливата методология \"замърсителят плаща“ през 2020 г. за след местните избори. Отново местната власт видя проблеми във въвеждането на новия механизъм, а сега това правят и синдикатите.\r\n\tСпоред тях изискването на Европейската комисия ва новия начин на изчисляване на такса смет не отчита бедността в България.\r\n\t\"Целта на всяка данъчната политика трябва да бъде справедливо разпределение на тежестта между богати и бедни, между бизнеса и труда“, посочват от конфедерацията, която използва случая да припомни своите виждания за цялостната данъчно-осигурителната тежест. Според тях те трябва да бъдат взети предвид при приемането от парламента на данъчно-осигурителните политики за 2018 г.\r\n\tСиндикатът призова за въвеждане на двустепенна система за прогресивно облагане на доходите на физическите лица. Предложението е минималната работна заплата да е освободена от данък, каквото искане има и БСП, а за доходите над тези суми данъкът да е 10 процента.\r\n\tПрофсъюзът настоява да се увеличи максималният осигурителен доход на сума, равна на 10 пъти установената минимална работна заплата за страната. За доходи, превишаващи максималния осигурителен доход, данъкът да бъде в размер на 20%, но също така да се интегрира семейното подоходно облагане, което ще повичи раждаемостта, предлага КНСБ.\r\n\tВ позицията се настоява за въвеждане на данък от 0.1 на сто върху финансовите транзакции, каквато практика има в Гърция, Полша, Италия и Белгия. \"Целта на този данък е въведе справедливо облагане на финансовите институции, които получиха сериозна подкрепа от страните си по време на кризата и сега е време да отделят по-сериозна част от печалбата си в името на справедливото й разпределение. Освен това, подобен данък би повишил допълнително доверието във финансовите институции, знаейки че те са обект на наблюдение и облагане от страна на НАП“, смятат от синдиката.\r\n\tТой иска също така повишаване на данъка върху приходите от дивиденти от 5 на 10% за по-ефективно преразпределяне на средства във финансовия сектор, предвид огромните печалби и липсата на реинвестиции от страна на инвеститорите.\r\n\tПрилагане на т.нар. \"зелени данъци“, способстващи за намаляване енергоемкостта на производствата е друга идея на профсъюзите.\r\n\tСпоред КНСБ в момента отсъства елементарна справедливост и обществена солидарност при данъците и е крайно необходимо да се предприемат стъпки по постепенното обръщане на съотношението преки/косвени данъци, чрез повишаване дела на преките налози и намаляване този на косвените, доближавайки се до средните нива в страните от ЕС.\r\n\t\"Сегашното данъчно облагане е неприемливо, имайки предвид, че говорим за най-бедната страна в ЕС-28, при тенденция за постоянен растеж на линията на бедност, отрицателен демографски прираст и все по-голяма група хора, попадащи в категорията \"работещи бедни“, заявява синдикатът.", "date": "2017.09.10", "title": "КНСБ пак поиска данък \"богатство“ за скъпи вили, коли и яхти"}
{"url": "http://www.mediapool.bg/piyan-shofyor-bez-knizhka-obarna-kolata-si-i-ubi-spatnik-news269044.html", "text": "Пиян неправоспособен водач е обърнал шофирания от него автомобил по таван в дере в района на гламен път II-17, предизвикал е запалването му и при инцидента е загинал един от пътниците в колата, съобщиха от МВР.\r\n\tСлучката  се е разиграла в събота вечерта, около 21.20 часа е бил подаден сигнала на тел. 112.\r\n\tПри огледа на местопроизшествието е установено, че лек автомобил \"Мерцедес“ е самокатастрофирал, преобърнал се е по таван в крайпътно дере, след което се е самозапалил.\r\n\tНа място е починал 25-годишен мъж. Други четирима от пътуващите в колата са настанени за лечение с различни травми и наранявания, без опасност за живота.\r\n\tШофьорът е тестван за употреба на алкохол, при което дрегерът е отчел 2.21 промила в издишания от него въздух. Допълнително е установено и че 28-годишният мъж от Исперих е и неправоспособен водач.\n\n\r\n\tТой е задържан за срок до 24 часа. По случая в ОДМВР-София е образувано досъдебно производство.", "date": "2017.09.10", "title": "Пиян шофьор без книжка обърна колата си и уби спътник"}
{"url": "http://www.mediapool.bg/kosovo-ima-novo-pravitelstvo-oglaveno-ot-ramush-haradinai-news269045.html", "text": "Три месеца след извънредните парламентарни избори в Косово, парламентът най-сетне избра коялиционно правителство, което ще е водено от бившия командир от Армията за освобожгдение на Косово Рамуш Харадинай.\r\n\tС 61 гласа \"за“ и с един въздържал се 120-те депутата одобриха Харадинай за министър-председател на страната. След избора депутатите от партиите \"Самоопределение“ от Демократичния съюз на Косово напуснаха залата и не присъстваха на клетвата на новия премиер и на членовете на правителството, предаде македонската медия МКД, цитирана от БТА в неделя.\r\n\tВ първото свое изявление след избирането си Рамуш Харадинай обяви, че ще \"създаде ново Косово“.\r\n\t\"Ще говорим по-малко и ще работим повече. Прочетох правителствената програма в парламента и ви казвам да се подготвите за ново Косово“ , посочи той, като отбеляза, че ще \"мобилизира правителството и по този начин ще се въведе държавност в Косово \".\r\n\t\r\n\tХарадинай подчерта, че точно заради това Демократичният съюз на Косово и \"Самоопределяне“ трябва да участват в работата на парламента и че \"Косово ще поеме нов път на развитието\".", "date": "2017.09.10", "title": "Косово има ново правителство, оглавено от Рамуш Харадинай"}
{"url": "http://www.mediapool.bg/sauditski-diplomati-sa-obvineni-che-finansirali-repetitsiya-na-11-septemvri-news269046.html", "text": "Посолството на Саудитска Арабия в САЩ е финансирало през 1999 г. репетиция за атентатите от 11 септември 2001 г. Това обвинение се съдържа в колективен иск, внесен във федералния съд на нюйоркския район Манхатън от името на близо 1400 жертви на трагедията, съобщи в събота в. \"Ню Йорк пост\", цитиран от ТАСС.\r\n\tПодателите му твърдят, че според документи на ФБР през ноември 1999 г. двама саудитски поданици - Мохамед ал Кудхаейн и Хамдан ал Шалауи, са летели със самолет на компанията \"Америка уест\" от Финикс, Аризона, до Вашингтон и по време на полета няколко пъти са се опитали да влязат в пилотската кабина. Задачата им е била скрито да проверят режима за сигурност, прилаган на вътрешните полети в САЩ.\r\n\tСпоред ищците двамата саудитци, пребивавали в САЩ като студенти, всъщност \"са били съставна част от агентурната мрежа на кралството\". Тренирани в нелегални лагери на Ал Каида в Афганистан заедно с редица бъдещи изпълнители на атентатите от 11 септември, те са контактували след това с един от тях в Аризона, както и с доверено лице на ликвидирания впоследствие лидер на Ал Каида Осама бин Ладен, намиращо се днес в специален затвор в базата на САЩ в Гуантанамо.\r\n\t\"Отдавна настоявахме, че Ал Каида и религиозни елементи от правителството на Саудитска Арабия са поддържали продължителни и тесни отношения. Представихме допълнителни доказателства в подкрепа на този извод\", цитира вестникът Шон Картър, водещия адвокат на ищците. Юристите им са убедени, че репетицията за атентатите е финансирана от саудитски дипломати във Вашингтон.\r\n\tМиналия септември Конгресът на САЩ преодоля ветото на тогавашния президент Барак Обама и подкрепи законопроект, който разрешава на семействата на жертвите от терористичните атентати на 11 септември 2001 г. да подават искове срещу Саудитска Арабия. В САЩ неведнъж са изказвани предположения, че властите на кралството са си затваряли очите за дейността на Ал Каида, дори може да са контактували с групировката и затова носят част от отговорността за атентатите отпреди 16 години, при които загинаха 2977 души.\r\n\tРияд отрича да е замесен и заявява, че ще разпродаде активите си в САЩ на стойност стотици милиарди долари, за да не бъдат запорирани със съдебни решения след искове на американски граждани.", "date": "2017.09.10", "title": "Саудитски дипломати са обвинени, че финансирали репетиция на 11 септември"}
{"url": "http://www.mediapool.bg/eksdeputatat-ot-sudzhukgeit-obyavi-che-e-natopen-ot-svoi-dlazhnik-news269040.html", "text": "Човекът, който ме обвини, ми дължи пари за ползване на помещения, заяви бившият депутат от ГЕРБ Живко Мартинов, замесен в т.нар. скандал Суджукгейт, пред Нова телевизия в неделя.\r\n\tСрещу Мартинов има повдигнати шест обвинения, сред които за упражняване на натиск с цел определени облаги, за получаване на 4 тона суджуци, поискани от името на премиера Бойко Борисов, за отправена закана за убийство и други. След като бизнесмен от Добрим се оплака, че Мартинов го е рекетирал за суджуци и филе \"Елена“ депутатът бе отстранен от парламента и от ГЕРБ.\r\n\t\"Няма фирма в Добрич, която да може да произведе 4 тона суджук\", заяви сега Мартинов.\r\n\tСпоред него човекът, който подал сигнала срещу него, му дължи пари за наеми.\r\n\t\"Аз направих постъпления, за да си искам сумата, но се оказа, че трите фирми, които имаха договори с мен, са продадени на хора в неравностойно положение”, обясни обвиняемият по аферата.\r\n\t\"Нормално е да бъда обиден. 11 години съм слугувал на ГЕРБ като не съм искал нищо в личен план. Нормално е човек да се чувства обиден, когато е работил в полза на партията”, добави той.\r\n\t\"Аз съм чел делото, след като му повдигнаха обвинение. В папките няма една експертиза”, коментира Христо Ботев, адвокатът на Живко Мартинов.\r\n\tСвидетелите пък били познати на ищеца или хора, които искали да заемат определени постове в ГЕРБ в Добрич, но не стигнали до тях, заяви ексдепутатът.\r\n\tМартинов каза още, че се е виждал само веднъж с районния прокурор на Добрич, като не е искал от него намеса по определени дела, което също е част от обвиненията срещу бившия депутат. Той допълни още, че няма връзки с ръководителите на полицията в Добрич и не е използвал името на премиера Бойко Борисов, за да оказва натиск.", "date": "2017.09.10", "title": "Ексдепутатът от Суджукгейт обяви, че е натопен от свой длъжник"}
{"url": "http://www.mediapool.bg/tramp-shte-forsira-danachnite-reformi-zaradi-irma-news269047.html", "text": "Контролираният от републиканците Конгрес да ускори усилията си по реформиране на американския данъчен кодекс заради очакванит епоследици от урагана Ирма, ще поиска президентът на САЩ Доналд Тръмп. Това обяви той в събота вечерта, в навечерието на очаквания погром във Флорида в резултат на опустошителната стихия.\r\n\t\"Мисля, че сега, предвид случилото се с урагана, ще поискам ускоряване. Аз го исках и без това, но вече се нуждаем от него още повече\", каза президентът на заседание на правителството в \"Кемп Дейвид\" преди връхлитането на урагана.\r\n\tСпоред администрацията на Тръмп понижаването на данъчните ставки за физическите лица и бизнеса ще доведе до милиони нови работни места и ще стимулира допълнително икономическия растеж.\r\n\tВ петък в послание в Туитър държавният глава на САЩ прикани Конгреса да не чака до края на септември за данъчното законодателство.\r\n\tМалко след пристигането си в резиденцията \"Кемп Дейвид\" за уикенда Тръмп подписа законопроект за вдигане на тавана на дълга и осигуряване на финансиране на правителството до 8 декември, както и за отпускане на помощ от 1.,3 милиарда долара за справяне с последиците от урагана Харви.", "date": "2017.09.10", "title": "Тръмп ще форсира данъчните реформи заради Ирма"}
{"url": "http://www.mediapool.bg/okoto-na-irma-udari-yuzhnite-ostrovi-na-florida-news269036.html", "text": "Окото на урагана Ирма удари южните острови по крайбрежието на Флорида със сила от четвърта категория, съобщи Ройтерс в неделя.\r\n\tВетровете стигнаха скорост от 209 км в час край Кий Уест, преди да се отправят северо-източно над крайбрежието на американския щат Флорида. Около 400 хиляди домакинства региона, вкойто бушува урагана, са без електричество.\r\n\tНад 6.3 млн. души – ими почти една четвърт от жителите на Флорида, бяха евакуирани в убежища в очакване животозастращаващото природно бедствие. Ирма опустоши част от Карибските острови, причини сериозни разрушения в Куба и остави вече 25 жертви след себе си.\r\n\tМощни ветрове връхлетяха тази нощ щата Флорида, а вълните достигнаха 4.6 метра.\r\n\tВ събота вечерта губернаторът на Флорида Рик Скот заяви пред журналисти, че \"зоната вече посреща ветрове със силата на тропическа буря и опасно море\". С оглед малката им надморска височина островите Флорида Кийс са особено уязвими за придошли води.\r\n\t\"Ако сте получили заповед за евакуация, трябва да действате незабавно. Това е последният ви шанс да вземете добро решение\", отсече губернаторът.\r\n\tПо западното крайбрежие на щата евакуирани очакваха в страх идването на опасната зона с ниско налягане, голяма колкото Тексас. Хората в убежище край югозападния град Нейпълс възнасяха молитви. \"Нека само да останем здрави и читави\", сподели една от тях - Вивиана Сера.\r\n\tНа пътя на природната стихия се намират туристически градове като Тампа и Сейнт Питърсбърг, които формират сериозна част от брутния вътрешен продукт на САЩ и последиците от урагана ще са катастрофални. Разпоредена бе евакуацията на военновъздушната база Макдил - щаб на американското военно командване за Близкия изток в Тампа, където ураганът се очаква рано сутринта в понеделник. Затворен е космическият център \"Кенеди\" край Орландо.\r\n\tВ Маями и окръг Броуърд е въдеден коментдантски час, спрян е транспортът. Във Флорида са отменени над 2 хиляди полета.\r\n\tВ неделя следобед ураганът изглежда ще се движи по западното крайбрежие на Флорида, но \"пътеката\" му е толкова широка, че властите се готвят за евентуални разрушения също по източните брегове и на Флорида Кийс.\r\n\tСелищата и от двете страни на полуострова са заприличали на градове-призраци. Магазините и ресторантите са затворени. Непрекъснат поток от коли по магистрала 75, минаваща по западното крайбрежие, откарваше на север бегълците, решили да тръгнат на път в последния момент, описва обстановката от предишните часове Франс прес, цитирана от БТА.\r\n\t\"Ирма\" причини разрушения по карибските острови за поне 10 млрд. долара преди да наближи континенталната част на САЩ, според изчисления на застрахователни компании. Само във Флорида очакваните поражения лесно може да надхвърлят 135 млрд. долара, а с останалите загуби за икономиката - 200 млрд. долара, изчислява агенцията „Корлоджик“, цитирана от Блумбърг. Според нея ветровете на \"Ирма\" може да повредят 8.5 милиона имота във Флорида.\r\n\tТова би направило урагана икономически по-разрушителен от \"Катрина\". След като през 2005г. този ураган потопи Ню Орлийнс, щетите достигнаха 160 млрд. долара. Най-голямата енергийна компания „Флорида Пауър енд Лайт Ко“ предупреди, че около 9 милиона от 20.6 милиона жители на щата може да останат без ток. Очаква се свиване потреблението на природен газ и поражения по реколтата за 1.2 млрд. долара.", "date": "2017.09.10", "title": "Окото на Ирма удари южните острови на Флорида"}
{"url": "http://www.mediapool.bg/phenyan-shte-prodalzhi-da-uvelichava-yadreniya-si-potentsial-news269037.html", "text": "Севернокорейският лидер Ким Чен-ун разпореди да бъде увеличен потенциалът на КНДР за ядрено възпиране с цел самоотбрана. Това съобщи агенция КЦТА, цитирана от ТАСС в неделя.\r\n\tКим е казал това на дадения от него прием за учените, участвали в разработката на водородната бомба, изпитана на 3 септември.\r\n\t\"Трябва да постигаме напредък и за в бъдеще в научните разработки, за да увеличим потенциала си за ядрено възпиране, необходим за самозащита\", е казал Ким. По думите му шестото и най-мощно досега ядрено изпитание е доказателство, че КНДР е ядрена държава, притежаваща междуконтинентална балистична ракета с водороден заряд.\r\n\tГенералният секретар на НАТО Йенс Столтенберг осъди \"безразсъдното поведение\" на Северна Корея, като го нарече Глобална заплаха\", която \"изисква глобален отговор\", включително и по линия на НАТО, предаде Ройтерс.\r\n\t\"Ние сега сме изцяло фокусирани върху това как да допринесем за мирно разрешаване на конфликта\", посочи Столтенберг в изявление за ББС. Британският министър на отбраната Майкъл Фалън също подчерта, че военен конфликт трябва да бъде избегнат на всяка цена, а германският канцлер Ангела Меркел предложи Берлин да участва в потенциални международни преговори за слагане край на севернокорейската ядрена и ракетна програма.\r\n\tАко е необходимо нашето участие в преговори, веднага ще кажа „Да\", посочи Меркел в интервю за вестник \"Франкфуртер алгемайне зонтагсцайтунг\", цитирано от ДПА.\r\n\tТя споменава преговорите в многостранен формат, които доведоха до споразумението за иранската ядрена програма. Тогава те бяха водени от САЩ, Русия, Китай, Великобритания, Франция и Германия.\r\n\tМеркел окачествява тези преговори като \"дълъг, но важен период на дипломация\", завършил \"по добър начин\".\r\n\tТя казва още, че смята за възможни преговори в подобен формат и за конфликта около севернокорейската ядрена програма.По думите й Европа и особено Германия трябва да са готови да вземат дейно участие.\r\n\tСпоред вестника през последните дни Меркел е разговаряла по телефона с френския президент Еманюел Макрон, американския Доналд Тръмп, китайския Си Цзинпин, южнокорейския Мун Дже-ин и японския премиер Шиндзо Абе. Твърди се, че германският канцлер се е обявила за засилване на натиска върху Северна Корея чрез затягане на санкциите с цел Пхенян да бъде накаран да седне на масата за преговори.\r\n\t\"Франкфуртер алгемайне зонтагсцайтунг\" посочва, че в понеделник Меркел възнамерява да разговаря по телефона с руския президент Владимир Путин. Той е против подлагането на Северна Корея на по-голям натиск в този момент.\r\n\tВ същото време британският вестник „Сънди телеграф“ пише, че Иран може да е оказал тайна помощ на Пхенян при създаването на ядрено оръжие.\r\n\tВисокопоставени източници на изданието заявяват, че британското правителство не смята за достоверно севернокорейските учени самостоятелно да са осигурили напредъка на страната си в ядрените технологии. Във връзка с това британското министерство на външните работи разследвало коя от сегашните или бивши ядрени държави е предоставила на КНДР такива технологии и консултации.\r\n\t\"Иран е начело в списъка със страни, заподозрени, че може под една или друга форма да са оказали съдействие, Русия също се е оказала в центъра на вниманието\", се посочва в статията, цитирана от БТА.\r\n\tВ материала се казва също, че британските власти се надяват, че установяването на възможния доставчик на ядрени технологии за Пхенян, \"ще отвори нови дипломатически възможности за оказване на натиск на режима, който отказва да смени курса въпреки икономическите санкции\".\r\n\tЯпонското министерство на отбраната смята, че КНДР разполага с достатъчен потенциал, за да бъде призната за ядрена държава. Това според него се е показало от последните й ядрени изпитания.", "date": "2017.09.10", "title": "Пхенян ще продължи да увеличава ядрения си потенциал"}
{"url": "http://www.mediapool.bg/kazahstan-predlaga-forum-ois-15-po-analogiya-na-g-20-news269050.html", "text": "Петнадесетте най-развити държави от Организацията за ислямско сътрудничество (ОИС) да създадат форум за развитие на науката и икономиката по аналогия с Г-20, предложи казахстанският президент Нурсултан Назарбаев по време на срещата на върха за наука и технологии на ОИС в Астана, предаде ТАСС в неделя.\r\n\t\"Мисля, че трябва да създадем форум като Г-20 - неофициална група за развитие на науката и икономиката в ислямския свят. От напредналите 15 държави в Организацията за ислямско сътрудничество може да се създаде организация ОИС-15. Развитието на науката и технологиите е много важно за нас\", каза държавният глава на Казахстан.\r\n\tСпоред него е необходим и конткретен план за действие, чрез който да бъде учреден съвет на ОИС по въпросите на съвременното развитие. Назарбаев смята за редно също да се създаде общ научно-иновационен фонд.\r\n\tНа срещата на ОИС, която продължава и в понеделник, президентът на Азербайджан Илхам Алиев съобщи, че страната му е оказала хранителна хуманитарна помощ на бежанците от Мианма в обем 100 тона.\r\n\tТурският президент Реджеп Тайип Ердоган заяви в Астана, че и Турция е готова да подпомага бежанци от Мианма.", "date": "2017.09.10", "title": "Казахстан предлага форум ОИС-15 по аналогия на Г-20"}
{"url": "http://www.mediapool.bg/navodneniya-otneha-shest-zhivota-v-toskana-news269051.html", "text": "Шестима души са загинали, а трима се водят безследно изчезнали в италианското градче Ливорно, област Тоскана, заради наводнения, съобщи Ройтерс в неделя.\r\n\tСпоред агенция Франс прес, която цитира пожарникари, жертвите на обилните валежи са над пет, като четири са семейство, открито в наводнената си къща в Ливорно, където се е изсипал изключително силен дъжд за четири часа тази нощ, превръщайки улиците в реки и отнасяйки автомобили.\r\n\t\"Кориере дела сера\" уточни, че става дума за момиченце, родителите му и дядото. Тялото на друг човек е било открито в зона на свлачища.\r\n\t\"Извънредната ситуация не е приключила,\" посочва местната администрация в сайта си.\r\n\tКметът на Ливорно Филипо Ногарин определя ситуацията като драматична, трудна и критична. За Флоренция е обявен оранжев код, като бурите започнали снощи от Северна Италия се придвижват на юг. Подлезите в Рим са затворени като предпазна мярка.\r\n\tНационалната конфедерация на селскостопанските производители Колдирети (Coldiretti) коментира, че лошото време е настъпило веднага след сушата, заради която земята е по-суха от обикновено и не може да поеме дъждовете.\r\n\tВалежите в Тоскана са намалели с 57 процента това лято, отбелязва организацията, цитирана от Франс прес.\r\n\tТропикализацията на климата увеличава крайностите във времето - горещи вълни, силни важели, тежки градушки, които вредят на националното селскостопанско производство, посочва Колдирети. Според организацията през последните 10 години щетите възлизат на 14 милиарда евро.", "date": "2017.09.10", "title": "Наводнения отнеха шест живота в Тоскана"}
{"url": "http://www.mediapool.bg/planira-se-nov-most-v-ruse-s-pari-ot-tol-taksi-ili-na-kontsesiya-news269048.html", "text": "Правителството работи активно по изграждането на още един мост над Дунав при Русе с пари от предвидената да се въведе до кроя на 2018 г. тол система за платено преминаване на пътищата у нас или на концесия. Това ще бъде обсъдено на съвместно заседание с румънския кабинет, насрочено за 2 и 3 октомври, съобщи премиерът Бойко Борисов в неделя пред журналисти след откриването на възстановения храм \"Всях Светих“ на мястото на съборената от комунистическия режим църква заради построяването през 1970-те години на Пантеона на възрожденците – храм-костница. Този паметник е силно оспорван заради изравянето на телата на погребани възрожденци в разположеното на това място стари гробище.\r\n\t\"Работим активно по изграждане на още един мост в Русе. С въвеждане на тол системата той ще може да се самофинансира изцяло, така че би могло спокойно и концесия да се даде за направянето и да не се вадят пари от бюджета\", заяви министър-председателят.\r\n\t\"Другото важно нещо е, че освен, понеже уж асфалт не се яде, ама всички само за пътища питате, много пари и като приоритет сме извели инфраструктурата в образование. В сряда най-късно, а вече има и избрани изпълнители - за около 15 млн. лв. ще стартираме основно обновяване, рехабилитация, енергийна ефективност, плюс дворовете с всичките тези съоръжения, игрища и т.н. на двете големи училищата – математическата гимназия и \"Христо Ботев“, плюс три детски градини и още едно училище. Това хората в Русе ще го усетят“, коментира министър-председателят, цитиран от агенция „Фокус“.\r\n\tТой допълни, че кабинетът в сряда ще даде 140 хил.  лв. и за дострояването на църквата в Гарбово, където от ХVIII век не е строена църква. По думите му през май-юни ще е готова и църквата в Бяла.\r\n\tБорисов пое ангажимент за ремонта и на Пантеона в Русе, за да могат и тези, на които им е било мъчно, че е съборен един православен храм и тези, които пък тогава са строили храм-костницата – \"всички да бъдат доволни“. На въпрос дали ще бъдат осигурени средства и за изписването на храма, той отговори: „Всичко, което поиска патриархът и владиците, се случва“.\r\n\t\"Тези няколко неща плюс мащабните ремонти, които след няколко дена ще започнат в Русе. Половината град ще го затворим, много улици ще ги правим. Ще извиняват хората, ама няма как да ги нарисуваме с боички. Доста неща мисля, че свършихме, плюс \"Хемус“ с Русе - Бяла – Велико Търново е приоритет на приоритетите“, каза още Борисов, като уточни, че за пътя Велико Търново – Русе вече вървят и отчуждителните процедури.\r\n\t\"Просто бавно става, защото са сложни инженерни съоръжения. България ни е прекрасна, но за строителство е много трудно - мостове, тунели, виадукти, отчуждителни процедури. България ни е прекрасна, но за строителство е много трудно - мостове, тунели, виадукти, отчуждителни процедури\", отбеляза премиерът.\r\n\tНа въпрос за това как върви подготовката за Председателството на Съвета на ЕС и има ли забавяне, той отговори: \"Върви. НДК е една сграда, която наемаме за Председателството. Ако 20-30 години преди това бяха по една плочка сменяли, въобще нямаше да се ремонтира, ще платим наем и ще отидем да го проведем. Тези, които не са го пипнали, а продаваха гащи и сутиени, не помните ли какво беше НДК, сега намират опорни точки“.", "date": "2017.09.10", "title": "Планира се нов мост в Русе с пари от тол такси или на концесия"}
{"url": "http://www.mediapool.bg/prez-oktomvri-se-chaka-yasnota-shte-badat-li-prekrateni-pregovorite-za-evrochlenstvo-na-turtsiya-news269049.html", "text": "\"Анкара все повече се отдалечава от Европа и нейните ценности\", заяви германският канцлер Ангела Меркел в интервю за в. \"Франкфуртер алгемайне цайтунг\", публикувано в неделя.\r\n\tТя  допусна, че преговорите за влизане на Турция в ЕС може да бъдат спрени, но яснота по въпроса се очаква члед като през октомври среща на високо ниво в ЕС обсъди бъдещето на отношенията с Анкара.\r\n\t\"Обръщаме внимание на две точки: първо, да не се преговаря сега за разширяване на митническия съюз, второ, да се внесе яснота трябва ли да бъдат отложени или пък спрени изцяло преговорите за влизане на Турция\" в ЕС, казва тя.\r\n\tМеркел нарича арестите на германски граждани в Турция \"сериозна и неприемлива\" стъпка от страна на Анкара. \"Трябва внимателно да обмислим действията си. Разполагаме с множество варианти\", отбелязва германският канцлер.\r\n\tОтношенията между Германия и Турция се влошиха под влиянието на редица фактори, сред които са арестите на германски граждани от турските власти. Става дума най-вече за журналиста от в. \"Велт\" Дениз Юджел, преводачката Мешале Толу и правозащитника Петер Щойтнер. По данни на германското външно министерство някои от задържаните са заподозрени в подкрепа на тероризма и участие в опита за държавен преврат миналата година.\r\n\tМеркел коментира и решението на Съда на Европа от преди дни, с което бе отхвърлена жалбата на Унгария и Словакия срещу квотите за разселванена бежанци, приети от Европейската комисия. Будапеща, Братислава и Варшава обявиха, че въпреки заплахата от солени глоби от ЕК, те ще отказват да приемат бежанци.\r\n\tГерманският канцлер предупреди обаче, че са възможни и друг тип санкции. Страните, които не спазват квотите на ЕС за приемане на кандидати за убежище, може да бъдат лишени от помощи в други области, заяви Меркел в интервюто си Меркел, цитирана от Франс прес.\r\n\t\"Ако няма солидарност по миграцията, не ще може да има такава и в други области, което може да се отрази зле на европейското единство\", казва още тя.", "date": "2017.09.10", "title": "През октомври се чака яснота ще бъдат ли прекратени преговорите за еврочленство на Турция"}
{"url": "http://www.mediapool.bg/lyubovta-kam-ruskiya-narod-se-barka-s-politikata-zayavi-krasimir-velchev-ot-gerb-news269052.html", "text": "\"Съборът на русофилите е една прекрасна традиция, но през последните години при някои хора се забелязва объркване на любовта към руския народ с политиката“, заяви заместник-председателят на парламентарната група на ГЕРБ и съпредседател на Групата за приятелство България - Русия в 44-то Народно събрание Красимир Велчев по време на 14-я събор на русофилите край язовир \"Копринка\", където бе почетена и 140-годишнината от Епопеята на Шипка.\r\n\t\"На този събор идват хора, които когато се спомене дадена партия или даден политик, изпитват чувство на омраза към тях“, каза Красимир Велчев, цитиран от пресцентъра на партия ГЕРБ в неделя.\r\n\tПо думите му любовта е чувството, което ни гради, което помага на хората, на държавите и на народите, а омразата носи само разруха.\r\n\tСпоред него отношениета на Бългаиря с Русия са традиционни, \"любов създавана от столетия\". \"Една голяма част от тук присъстващите са хора учили като мен в Русия, други са работили в Русия, трети са създали семейства и деца\", допълни Велчев.\r\n\tНа събора Старозагорският митрополит Киприан освети реплика на Самарското знаме, което бе подарено на Община Казанлък и бе прието от кмета Галина Стоянова. „140 години са достатъчни, за да ни обединят в обичта и признателността към един народ, който направи тази свобода възможна\", каза Стоянова в речта си пред събралитес е хора.\n\n\r\n\tСред официалните гости на събора край язовир „Копринка\" бяха още и посланикът на Руската федерация Анатолий Макаров, депутатите от ГЕРБ Емил Христов и Борис Кърчев, представители на различни институции и др.", "date": "2017.09.10", "title": "Любовта към руския народ се бърка с политиката, заяви Красимир Велчев от ГЕРБ"}
