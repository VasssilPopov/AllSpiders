{"url": "http://www.mediapool.bg/es-podgotvya-cheren-spisak-na-danachnite-ubezhishta-news272591.html", "text": "Черен списък на данъчните убежища ще съставят министрите на финансите на ЕС на 5 декември. Проектът засега включва около 20 юрисдикции, но окончателният документ може да се окаже доста по-къс заради политически договорки, информира Ройтерс.\r\n\tСлед няколко скандала с разкриване на схеми за избягване на плащане на данъци от компании и богати личности, ЕС започна през февруари процедура за изготвяне на списък на данъчните убежища, за да предотврати създаването на т. нар. фирми пощенски кутии в чужбина, които в много случаи са законни, но могат да прикриват незаконна дейност.\r\n\tСлед продължило около година проучване на 92 юрисдикции, възприемани като евентуални данъчни убежища, експерти на ЕС са подготвили проектосписък на тези, които не покриват стандартите на ЕС за данъчна прозрачност и сътрудничество.\r\n\tСписъкът съдържа около 20 юрисдикции, посочи в петък високопоставен представител на ЕС. Той допълни, че бройката може да бъде намалена, когато финансовите министри се срещнат във вторник в Брюксел, тъй като някои страни членки могат да се противопоставят на включването на определени юрисдикции.\r\n\tМного представители на ЕС са на мнение, че със сигурност ще бъде приет такъв списък, особено след новото засилване на обществения натиск, последвало публикуването на т.нар. \"Парадайз пейпърс\" (Paradise Papers) неотдавна.\r\n\tСпоред източник на Франс прес списъкът ще съдържа най-малко 10 държави.\r\n\tСписъкът обаче далеч не изглеждаше толкова сигурен само преди няколко седмици и според източника на Ройтерс министрите може все пак и да решат да отложат приемането му.\r\n\tЗа да бъдат спечелени скептично настроените правителства, най-ефективните контрамерки, като налог върху трансакциите на данъчните убежища, може да бъдат оставени в правомощията на държавите членки - решение, която да създаде законови \"вратички\".\r\n\tИзточникът от ЕС посочи, че е съставен втори т.нар. сив списък на юрисдикции, които не отговарят на стандартите на ЕС, но са се ангажирали да променят данъчните си разпоредби.\r\n\tСписъкът е оценяван като победа за страните, които не са особено ентусиазирани от процеса на засилване на данъчната прозрачност, например Люксембург и Малта, тъй като няколко юрисдикции, за които се смята, че играят ролята на данъчни убежища, ще избегнат рисковете за репутацията си, породени от включването им в черния списък.\r\n\tМинистрите могат да решат сивият списък да не бъде обявен публично. Източникът на Ройтерс отбеляза, че той включва около 20 други държави.\r\n\tОчаква се също така финансовите министри на ЕС да приемат съвместна позиция за облагането с данъци на корпорации като Амазон (Amazon) и Фейсбук (Facebook). Те са обвинявани, че плащат прекалено малко данъци в ЕС, регистрирайки централите си в държави с ниски ставки, като Ирландия или Люксембург.\r\n\tТекстът на проектокомюникето за срещата във вторник е смекчен под натиска на страните, които заемат сдържани позиции към мерките, допълва Ройтерс.", "date": "2017.12.01", "title": "ЕС подготвя черен списък на данъчните убежища"}
{"url": "http://www.mediapool.bg/dazhdat-otlozhi-zapalvaneto-na-svetlinite-na-kolednata-elha-na-sofiya-news272551.html", "text": "Заради дъжда над София Столичната община отложи запалването на светлините на коледната елха в града. То беше насрочено за 19 часа в петък, а преди това трябваше да има концерт. Новата дата и час за пускането на светлините на елхата ще бъдат обявени допълнително.\r\n\tЗа втора поредна година коледното дърво на София ще е пред Националния дворец на културата.\r\n\tОт 15 до 19 часа върви и ретротрамвай. Той се движи от площад \"Възраждане\" през бул. \"Христо Ботев\", \"Петте кьошета\", НДК до пазар \"Иван Вазов\" и обратно.\r\n\tБулевардите \"Цар Освободител\", \"Мария Луиза\", \"Тодор Александров\" са украсени със светещи завеси, камбани и звезди. Около 200 дървета в столицата са закичени със 7 км светлини.\r\n\tОколо НДК с 4 км светлини са украсени 40 дървета. Тунел от светещи звезди е поставен на Моста на влюбените. На пл. \"Св. Неделя\" има коледна горичка. Украсени са и по-големите дървета по бул. \"Витоша\". Традиционно пред Народния театър има светеща шейна с елени, а на Ларгото - светещи елени.\n\n\r\n\tПредвидена е коледна украса и за по-големите паркове на София.", "date": "2017.12.01", "title": "Дъждът отложи запалването на светлините на коледната елха на София"}
{"url": "http://www.mediapool.bg/oon-poiska-225-miliarda-dolara-za-humanitarna-pomosht-dogodina-news272564.html", "text": "ООН отправи призив за набиране на пари за годишната хуманитарна помощ за 2018 г., като поиска рекордните 22,5 милиарда долара, за да помогне на 91 милиона души, предимно засегнати от войни в Африка и в Близкия изток, предаде Ройтерс.\r\n\t \r\n\t\"През 2018 г. повече хора от всякога ще имат нужда от нашата помощ\", заявява заместник-генералният секретар на ООН за хуманитарните въпроси Марк Лоукок, цитиран в призива. Нужда от хуманитарна помощ ще изпитват 136 милиона души в 26 страни, или с 5 на сто повече от тази година. ООН обаче не може да стигне до всички - предимно поради причини, свързани със сигурността, както и заради липса на съдействие на властите или други страни в конфликтите. Помощ ще бъде оказана на около 91 милиона души.\r\n\t \r\n\tНуждата от помощи нараства значително в Бурунди, Демократична република Конго, Камерун, Либия, Сомалия, Судан и Централноафриканската република, а Йемен, Нигерия, Сирия и Южен Судан продължават да се нуждаят от тях, се казва в документа, с който ООН отправя призива си. Очаква се нуждата от хуманитарна помощ в Афганистан, Етиопия, Ирак, Мали и Украйна да намалее, но да остане значителна.\r\n\t \r\n\tПоисканите помощи са с 1 на сто повече от миналата година. От тях 7,66 милиарда долара са предназначени за кризата в Сирия, а 2,5 милиарда - за Йемен.\r\n\t \r\n\tВодената от Саудитска Арабия военна коалиция трябва да вдигне изцяло блокадата си на Йемен, където между 7 и 8 милиона души са на ръба на глада, подчерта Марк Лоукок. В противен случай ще се стигне до ужасяваща хуманитарна трагедия с милиони жертви, каквато светът не е виждал от десетилетия, предупреди той.\r\n\t \n\n\r\n\tОсвен за жертвите на конфликти, ООН предвижда средства и за пострадалите от природни бедствия. Някои специалисти предвиждат повишен риск от земетресения догодина, предупреждава организацията.", "date": "2017.12.01", "title": "ООН поиска 22,5 милиарда долара за хуманитарна помощ догодина"}
{"url": "http://www.mediapool.bg/vanshnite-ministri-ot-es-shte-se-sreshtnat-vav-vtornik-s-darzhavniya-sekretar-na-sasht-news272566.html", "text": "Външните министри на 28-те страни в Европейския съюз ще се срещнат във вторник с държавния секретар на САЩ Рекс Тилърсън, съобщи ЕС. Франс прес отбелязва, че според американски медии президентът Доналд Тръмп се готви да уволни Тилърсън.\r\n\t \r\n\tСрещата на външните министри с държавния секретар в Брюксел е в необичаен формат според АФП. Тя ще се състои точно преди заседание на външните министри на държавите от НАТО също в Брюксел във вторник следобед.\r\n\t \r\n\tПоканата бе отправена от шефката на дипломацията на ЕС Федерика Могерини.\r\n\t \r\n\t\"Трансатлантическото сътрудничество остава крайъгълен камък на нашата сигурност, стабилност и благоденствие. Затова е изключително важно да има интензивен диалог и силно партньорство със САЩ\", написа Могерини в поканата си към европейските министри.\r\n\t \r\n\tСлед избирането на президента Доналд Тръмп между САЩ и ЕС възникнаха редица разногласия по въпроси като борбата с климатичните промени, свободната търговия и ядреното споразумение с Иран.\r\n\t \n\n\r\n\tВ. \"Ню Йорк таймс\" съобщи, че Белият дом работи по промени в кабинета, които може да настъпят в близките седмици. Една от тях е поемането на Държавния департамент от сегашния директор на ЦРУ Майк Помпейо.\r\n\t \r\n\tСлед Брюксел Тилърсън ще отиде във Виена на министерска среща на Организацията за сигурност и сътрудничество в Европа.", "date": "2017.12.01", "title": "Външните министри от ЕС ще се срещнат във вторник с държавния секретар на САЩ"}
{"url": "http://www.mediapool.bg/repatriraneto-na-migrantite-ot-libiya---slozhna-za-izpalnenie-tsel-news272563.html", "text": "\"Да се репатрират всички мигранти от Либия\": поставената цел на срещата на върха ЕС-Африка е една от най-сложните за страна, която е обхваната от анархия, при наличието на организирани мрежи за трафик на хора и при трудността да се установи броят на мигрантите.\r\n\t \r\n\tВ следващите дни ще бъдат спешно репатрирани около 3800 души, обяви председателят на комисията на Африканския съюз (АС) Муса Факи Махават, като подчерта, че това са само мигрантите в лагер близо до Триполи, най-леснодостъпната зона в Либия - страна, която е опустошена от братоубийствени войни между всякакви въоръжени групировки с политически, религиозни или просто престъпни цели.\r\n\t \r\n\tТези 3800 души са зрънце пясък спрямо мащабите на задачата в либийската пустиня.\r\n\tМуса Факи смята, че мигрантите са между 400 000 и 700 000. Тази голяма разлика в оценката говори достатъчно за неяснотата на мисията, която поеха европейските и африканските лидери в Абиджан.\r\n\t \r\n\t\"Либийското правителство ни каза, че има 42 лагера. Те със сигурност са повече\", заяви Факи, който не си прави илюзии.\r\n\t \r\n\tСпоред последните статистики на Международната организация по миграцията (МОМ) 15 000 мигранти гният в центрове за задържане, които неофициално се контролират от правителството на националното единство. Повечето от тези центрове се ръководят от милиции, които са верни на това правителство.\r\n\t \n\n\r\n\tХиляди мигранти са затворени в центрове извън всякакъв контрол, без значение дали от либийските власти или от международни организации.\r\n\t \r\n\tНякои от тези незаконни места за задържане се управляват от милиции, които отвличат мигранти от градовете и ги изтезават преди да се обадят по телефона на семействата им да платят откуп. Този трафик се е превърнал в доходоносен бизнес за редица милиции, които са създали добре организирана мрежа с разклонения в други африкански страни за прехвърляне на финансови средства. Също в тези центрове се извършва продажба на мигранти.\r\n\t \r\n\tПърво обаче трябва да се репатрират тези, които се намират в леснодостъпните лагери, казват в АС.\r\n\t \r\n\t\"Опразването на лагерите е положителен напредък. Смятам, че ще се отрази и на робството\", смята директорът на МОМ Уилям Лейси Суинг. Той подчертава, че 13 600 мигранти в затруднено положение вече са били репатрирани тази година.\r\n\t \r\n\tНачалникът на европейския отдел на МОМ Еудженио Амбрози смята, че репатрирането на 15-те хиляди мигранти от лагерите на правителството може да стане за \"шест седмици до два месеца\". От Африканския съюз съобщиха, че може да се използват наети от Мароко самолети.\r\n\t \r\n\tАмбрози обаче поставя едно условие: \"страните, откъдето идват, да предоставят необходимите документи\". Именно това е една от главоблъсканиците в тази тема.\r\n\t \r\n\tГоляма част от мигрантите нямат документи, било заради слабите им национални администрации, било защото не искат да се връщат в страните си.\r\n\t \r\n\tНеобходимо е съответните страни да изпратят свои представители, които да идентифицират гражданите им и да им дадат документи, за да може да бъдат репатрирани.\r\n\t \r\n\t\"Репатрирането може да става само на доброволен принцип\", напомня Суинг.\r\n\t \r\n\tПреброяването на гражданите на една или друга страна \"е бавна и трудна работа. Трябва да се срещнем с всеки мигрант там. Нашият посланик трябваше са свърши огромна работа при трудни условия\", обяснява началник отдела на гражданите на Кот д'Ивоар в чужбина Исиака Конате при репатрирането на 600 души от тази страна в началото на ноември.\r\n\t \r\n\tПри това Кот д'Ивоар, Сенегал и някои други страни правят това доброволно, обаче пожелали анонимност източници от неправителствени организации отбелязват, че някои държави не гледат с добро око на завръщането на неуспелите мигранти, защото те нямат работа и няма условия по приемането им обратно.\r\n\t \r\n\tЗатова е належащо да се помага на тези страни за завръщанията на мигранти, подчерта източник от Африканския съюз.", "date": "2017.12.01", "title": "Репатрирането на мигрантите от Либия - сложна за изпълнение цел"}
{"url": "http://www.mediapool.bg/otchuzhdeniya-bavyat-infrastrukturata-v-sofiyskiya-kv-manastirski-livadi-news272568.html", "text": "Инфраструктурата в един от новите квартали на София - \"Манастирски ливади - изток\", няма как да бъде направена изцяло преди общината да отчужди частните терени, през които минава. Това стана ясно по време на обсъждане на проблемите на квартала в сградата на Столичната община в четвъртък вечерта.\r\n\tТози квартал на София реално беше изграден през последните 16 години върху основно частни имоти - възстановени земеделски земи. Районът е гъсто населен, а реално почти няма нормални улици, тротоари, осветление. В квартала няма общинска детска градина или училище, както и публични зелени площи. Жителите на \"Манастирски ливади - изток\" протестираха преди около месец срещу липсата на инфраструктура. Тогава те се събраха пред дома на кмета на София Йорданка Фандъкова, която живее в квартала. Всъщност подобно е положението в почти всички новопостроени квартали на София като \"Кръстова вада\" и \"Малинова долина\", например.\r\n\tОт презентацията на главния архитект на София Здравко Здравков по време на обсъждането с жителите на \"Манастирски ливади - изток\" стана ясно, че по план улиците в квартала трябва да заемат 300 000 кв. метра. Досега обаче общината е успяла да отчужди едва 170 000 кв. метра. \"За да се реализират публични мероприятия, каквито очакват всички хора в квартала, да видят крайния вид на улицата – обзавеждане, лампи, ние трябва да сме собственици на земята\", коментира Здравков пред БНР. Плановете на общината предвиждат да се улесни влизането с коли в квартала като се направят още няколко връзки с бул. \"Тодор Каблешков\" и бул. \"България\".\r\n\t\"Проблемите са изключително тежки и сложни, защото парченцата от имотите, които са попадали в улиците, просто не са били отчуждавани. За да инвестираме публични средства, ние трябва да ги инвестираме там, където Столичната община е собственик. Не можем да сложим тротоар в имота на леля Пенка\", обясни арх. Здравков. Той добави, че в квартала няма да се одобряват нови строежи без преди това улиците да бъдат отчуждени.\r\n\tПрез следващата година ще започнат процедурите по изграждане на малък парк в квартала. Главният архитект обяви още, че вече е издадено разрешение за строеж на детска градина, за която са отделени 5 млн. лева. Предвидено е и построяване на училище.\n\n\r\n\t\"Очаквахме ударна работа по пешеходната инфраструктура, относно осветлението на квартала, тези съвсем елементарни неща, които искаме от близо две години вече. Не мисля, че тези неща ще се случат наистина скоростно, защото са свързани с много тежки отчуждителни процедури\", коментира Евгения Димова - представител на инициативния комитет на квартала.", "date": "2017.12.01", "title": "Отчуждения бавят инфраструктурата в софийския кв. \"Манастирски ливади\""}
{"url": "http://www.mediapool.bg/hodovete-na-darzhavata-za-tsarskite-imoti-stavat-yasni-v-ponedelnik-news272567.html", "text": "Двама министри от ГЕРБ отрекоха в петък да има \"сделка\" между премиера Бойко Борисов и бившия цар и министър-председател Симеон Сакскобургготски за т.нар. царски имоти, но не се наеха да коментират какво решение ще предложи междуведомствената работна група към Министерството на правосъдието.\r\n\tМинистърът на регионалното развитие и благоустройството Николай Нанков заяви в пред парламента, че работната група ще излезе със становище в понеделник. Запознати с работата на групата заявиха по-рано тази седмица пред Mediapool, че . Координатор на тази група е бившият министър на правосъдието в правителството на НДСВ Миглена Тачева, (сега директор на Националния институт на правосъдието), а участват също и адвокатите на Симен Сакскобургготски и сестра му Мария -Луиза.\r\n\tДържавата не се е отказала от \"царските имоти\", за които наследниците на цар Борис III съдят държавата, заяви Нанков в отговор на депутата от БСП Крум Зарков, който попита какво е предприела държавата и защо МРРБ търси извънсъдебно споразумение със Сакскобургготски, при положение, че държавата вече е спечелила три дела и има шанс да спечели и останалите.\r\n\tПреди десетина дни МРРБ съобщи, че ще преговаря шест месеца за постигане на извънсъдебно споразумение със Сакскобургготски за двореца \"Врана\" и \"Царска Бистрица\", след като бившият премиер вече загуби в съда загуби чифлика \"Кричим\", хижата \"Саръгьол\" и къщата в Ситняково.\r\n\tЗапитан от Крум Зарков защо държавата търси споразумение, а не остави съдът да си свърши работата, министър Нанков каза: \"Законът дава възможност да се реши извънсъдебно, съблюдавайки писаните норми. Държавата и да спечели тези дела, те не могат да влязат в сила поради този мораториум. Аз се ангажирам, доколкото зависи от мен, да съблюдаваме не само буквата на закона, а и обществения интерес по този наистина доста сложен от правна гледна точка казус.\"\r\n\tТвърдението, че държавата все още не е влязла във владение на \"Ситняково\" и Саръгьол\" заради въведения през 2009 г. от парламента мораториум върху разпореждането и експлоатацията на \"царските имоти\", не е вярно, тъй като държавата е призната за законен собственик. МРРБ окончателно спечели делата за двата имота преди година и половина с влезли в сила решения на Върховния касационен съд.\r\n\tМинистърът повтори пред депутатите, че ако не бъдат постигнати извънсъдебни споразумения, делата ще да продължат. До момента обаче няма произнасяне на съда по искането.\r\n\tДепутати от ГЕРБ и правителствени източници твърдят, че намерението е да се постигне сделка, така че Сакскобургготски да се откаже от заведените дела в Европейския съд по правата на човека в Страсбург, тъй като българската държава вероятно ще ги загуби. Причината е, че през 2009 г. парламентът прие , с който отмени правото на Сакскобургготски и сестра му Мария-Луиза да се разпореждат с реституираното си имущество \"до приемането на специален закон\", но такъв закон все още няма и поради това наложената забрана е лишена от правни основания. \r\n\tВ петък сутринта вицепремиерът и външен министър Екатерина Захариева заяви пред бТВ, че няма сделка за царските имоти. Съмненията за такава се появиха и покрай новата публична роля на Сакскобургготски в услуга на външнополитическия имидж лично на Бойко Борисов. Бившият цар бе в делегацията, предвождана от Бойко Борисов в Саудитска Арабия, а освен това влезе в борда на новия политически съвет за подкрепа на българското европредседателство.\r\n\tЗахариева обясни, че присъствието на Симеон Сакскобургготски в делегацията е било от значение. Самият той познавал вече петима крале на Саудитска Арабия, а в Рияд били възхитени от приемствеността в българската политика.\r\n\tВъншният министър изключи присъствието на бившия премиер да има общо с връщането на царските имоти: \"Този казус няма нищо общо, няма сделка и услуги. Това са абсолютни спекулации\".\r\n\tДни преди посещението на премиера в Саудитска Арабия стана ясно, че Министерството на регионалното развитие е внесло молби за спиране на делата за връщане на двореца \"Врана\" и \"Царска Бистрица\" на Сакскобургготски. Освен това се разбра, че междуведомствена работна група под председателството на Министерството на правосъдието работи по извънсъдебно споразумение за уреждане на казуса с \"царските имоти\".\r\n\tВ същото време стана ясно, че ако има някаква сделка между Борисов и Царя, тя ще срещне съпротива вътре в самата управляваща коалиция, след като  срещу \"опитите за мълчаливо и лекомислено отстъпване на т.нар. царски имоти на фамилията Сакскобургготски\".\r\n\tДо момента Борисов и Сакскобургготски не са коментирали нищо.\r\n\tСпоред неофициална информация споразумението, което е предложено на Сакскобургготски е, че той ще запази собствеността си върху двореца \"Врана\", \"Царска Бистрица\", къщата в \"Баня\" и част от горите. За \"Ситняково\", \"Саръгьол\" и \"Кричим\" ще получи парично обезщетение, чийто размер е въпрос на преговори.\r\n\tРегионалният министър Нанков припомни пред депутатите, че в момента има две висящи съдебни производства за собствеността на двореца \"Врана\" и \"Царска Бистрица\".", "date": "2017.12.01", "title": "Ходовете на държавата за \"царските имоти\" стават ясни в понеделник"}
{"url": "http://www.mediapool.bg/katalunski-lideri-se-otkazaha-ot-nezavisimostta-s-nadezhdata-da-badat-osvobodeni-news272570.html", "text": "Испанският съдия Пабло Ларена ще обяви в понеделник решението си дали ще освободи или остави в ареста осем каталунски политици и двама сепаратистки активисти, предаде Асошиейтед прес, цитирайки говорителка на Върховния съд.\r\n\t \r\n\tЛарена изслушва в петък показанията на десетимата, които обжалват заповедта за временното им задържане, издадена от съд на по-ниска инстанция. Те обещали да се откажат от едностранното обявяване на проспериращата автономна област за независима държава, добави говорителката.\r\n\t \r\n\tБившият каталунски вицепремиер Ориол Жункерас се яви първи пред разследващия съдия. Той ще разгледа искането на Жункерас за освобождаване, както и аналогични молби на седем бивши регионални министри, както и от Жорди Санчес и Жорди Куишарт, председатели съответно на организациите \"Каталунско национално събрание\" и \"Омниум културал\".\r\n\t \n\n\r\n\tВсички те се надяват молбите им да бъдат приети. Върховният съд показа снизходителност към други сепаратистки лидери, освобождавайки ги под гаранция. Представители на партиите и асоциациите увериха медиите, че средствата за плащане на гаранциите вече са приготвени, за да може лидерите да излязат незабавно.\r\n\t \r\n\tВ искането си за освобождаване няколко сепаратистки лидери, включително Жункерас, уверяват, че се отказват от едностранното обявяване на независимостта на Каталуния от Испания от регионалния парламент на 27 октомври.\r\n\t \r\n\tТе освен това казват, че приемат поемането на контрола над Каталуния от страна на централното испанско правителство.\r\n\t \r\n\tПредседателката на каталунския парламент Карме Форкадел и петима депутати прибягнаха до същата стратегия в началото на миналия месец и бяха освободени, припомня АФП.\r\n\t\r\n\tБившият каталунски премиер Артур Мас заяви, че разбира защитната стратегия на отказа от политически дейности, които биха противоречали на испанската конституция. Той обаче отправи критики към решението на правителството в Мадрид да поеме контрола над региона след едностранното обявяване на независимост миналия месец.\r\n\t \r\n\t\"Всеки, който е затворен несправедливо, има всички права на света да изложи всякакви аргументи, които биха довели до освобождаването му\", заяви Мас пред медиите пред сградата на Върховния съд в Мадрид. Той и още десетина политици пристигнаха там, за да изразят подкрепата си за задържаните сепаратисти.\r\n\t\r\n\tДесетте задържани каталунски сепаратистки лидери се надяват да бъдат освободени и да могат да участват в предизборната кампания за регионалните избори на 21 декември, отбелязва Франс прес.\r\n\t \r\n\tИзлизането им от затвора би станало преломен момент в тази кампания, която сепаратистите водят под лозунга за \"освобождаване на политическите затворници\" след провала на опита за отделяне на автономната област от Испания.\r\n\t \r\n\t\"В момента държавната репресия е мобилизиращ елемент на сепаратизма\", заявява пред АФП каталунският политолог Ориол Бартомеус, близък до социалистите. \"След като вече няма да имат политически затворници, (сепаратистите) ще трябва да променят темата на кампанията си\", смята той.", "date": "2017.12.01", "title": "Каталунски лидери се отказаха от независимостта с надеждата да бъдат освободени"}
{"url": "http://www.mediapool.bg/natsionalistite-v-avstriya-sa-vse-po-blizo-do-vlizane-v-pravitelstvoto-news272572.html", "text": "Новото правителство на Австрия, съставено от консерваторите и от крайната десница, ще положи клетва вероятно на 20 декември, съобщи днес източник, пряко запознат с хода на коалиционните преговори, предаде Ройтерс.\r\n\t \r\n\tАгенцията отбелязва, че това е победата за националистите, които досега не са били допускани в правителствата на други западноевропейски държави.\r\n\t \r\n\tВъншният министър Себастиан Курц, чиято консервативна Австрийска народна партия (АНП) спечели парламентарните избори на 15 октомври, но без да си осигури мнозинство, води преговори с Австрийската партия на свободата (АПС) на Хайнц-Кристиан Щрахе.\r\n\t \r\n\tИзточници и от двете формации твърдят, че разговорите са приятелски и конструктивни, но няма нито официални коментари, нито пък потвърждение за разпределението на отделните министерски постове. АПС каза веднъж, че ще се стреми да получи половината от министерствата, посочва Ройтерс.\r\n\t \n\n\r\n\tАНП взе на изборите 31,5 на сто от гласовете, а АПС - 26 на сто.\r\n\t \r\n\tАвстрийската агенция АПА също посочи 20 декември като вероятна дата за полагането на клетва от новото правителство пред президента Александър ван дер Белен, но даде и алтернативна дата - 8 януари.\r\n\t \r\n\tПредседателката на АНП Елизабет Кьощингер каза в радиоинтервю, че 30 декември е възможна дата, но че партията ще заложи на качеството пред скоростта, дори ако това означава споразумение чак след Коледа.\r\n\t \r\n\tЗаместник-лидерът на АПС Норберт Хофер пък заяви, че още не е постигната окончателна договорка, макар че и двете партии са си поставили за цел да приключат разговорите преди Коледа.\r\n\t \r\n\t31-годишният Курц, който заема твърда позиция по въпроса за имиграцията и за мюсюлманските \"паралелни общества\", почти сигурно ще стане канцлер. Това ще го направи най-младия правителствен ръководител в Европа в момента и в цялата история на Австрия.", "date": "2017.12.01", "title": "Националистите в Австрия са все по-близо до влизане в правителството"}
{"url": "http://www.mediapool.bg/tehnicheski-problem-skri-za-chasove-dannite-na-stolichnata-obshtina-za-mrasniya-vazduh-news272536.html", "text": "Публичните данни за това какъв въздух дишат столичани, които можеха да се следят в реално време на сайта на , останаха недостъпни за часове. Те изчезнаха от страницата на общината в четвъртък привечер и се появиха отново в петък след обяд. От администрацията обясниха това с . След като данните отново станаха достъпни, беше публикувано и съобщение, че те са предварителни и часовите концентрации не може да се сравняват с прага за едно денонощие, който е 50 µg/m3.\r\n\tДанните за въздуха в София изчезнаха от сайта на общината часове, след като стана ясно, че в. Те показваха концентрацията на основните замърсители, сред които проблем има с фините прахови частици, за период от един час. В нормативните документи няма определена допустима концентрация на прах за един час, а само за денонощие. Въпреки това кметът Йорданка Фандъкова реши данните да се публикуват в реално време, за да може хората да получават своевременна информация и да вземат превантивни мерки. Например да не пускат децата си навън, да не проветряват точно в тези часове и т.н.\r\n\t\r\n\tИначе средноденонощната норма за фините прахови частици е 50 µg/m3 и на 29 ноември беше прехвърлена с между 1 и над 2 пъти в петте градски станции за измерване в София - \"Надежда\", \"Хиподрума\", \"Павлово\", \"Младост\" и \"Дружба\".\r\n\t, показват данните на агенцията по околна среда, публикувани в петък.. Малко , а  над позволеното. Очаква се днес прахът във въздуха да намалее заради валежите и вятъра. Министърът на екологията Нено Димов определи превишенията като \"моментен пик\" и не пропусна да повтори тезата си, че за последните години въздухът в София е станал по-чист.\n\n\r\n\tОбщината получава прогноза и от БАН за очаквано замърсяване на въздуха за период от 3 дни. Целта е при очаквано прекомерно запрашаване да се вземат превантивни мерки. Те трябва да бъдат приети от Столичния общински съвет по предложение на зам.-кмета по екологията Йоана Христова. Въпреки началото на зимата, когато традиционно проблемите с праха са сериозни, досега мерките не са представени.\r\n\tОсвен от сайта на общината и на агенцията по околна среда информация за състоянието на въздуха в София може да се открие и на сайта airsofia.info. Данните там не са официални, а от измервателни уреди, поставени от граждани на доброволни начала.\r\n\tСофия е европейската столица с най-мръсен въздух, а България беше осъдена от Европейския съд заради системно замърсяване на въздуха с фини прахови частици. В момента неправителствени организации съдят Столична община заради проблема.", "date": "2017.12.01", "title": "Технически проблем скри за часове данните на Столичната община за мръсния въздух"}
{"url": "http://www.mediapool.bg/martin-petrov-sadi-unikredit-za-3864-mln-lv-iska-i-lihva-news272573.html", "text": "Мартин Петров е завел искова молба в Софийския градски съд с настояване \"Уникредит Булбанк\" да бъде осъдена и да му върне 3.864 млн. лв, Той твърди, че тези пари са незаконно източени от сметките му. Отделно претендира и за 48 762 лв. лихви, научи Mediapool.\r\n\tВ молбата си той посочва, че около една година не е бил в България. На 17 август той е отишъл в клон на банката и с \"изненада\" научил, че личният му банкер Ирина Ч.А. вече не работи там. Бившият футболен национал се оплаква, че през това време никой от кредитната институция не го е търсил. По това време Петров е научил, че от сметките му липсва въпросната сума, а Ирина го е подвеждала за състоянието на сметката му.\r\n\tКъм исковата си молба той е приложил разпечатки от онлайн банкирането си, където са отразени различните транзакции. Той обаче твърди, че \"не е нареждал, нито е давал разрешение за изпълнение на неразрешени операции, поради което те са неразрешени операции\".\r\n\tПроблемът е, че Мартин Петров не е посочил какви точно отношения е имал с банката, нито е посочил какъв вид е банковата му сметка. Въпреки че претендира за лихви по сметката си, той не е посочил каква е била договорената лихва по тази сметка.\r\n\tПо-рано сайтът \"Дневник\" съобщи, че искът на Мартин Петров е подаден в съда в  понеделник. Ден след това с разпореждане на съдия Кюркчиев, делото е оставено без движение, а Петров е получил срок от една седмица да коригира исковата си молба. Той трябва да представи доказателства за внесена държавна такса, която е в размер на около 155 000 лв.\r\n\tКакто Mediapool вече писа, в момента БНБ прави цялостна проверка на платежните процеси в \"УниКредит Булбанк\". Проверката всъщност е планова, но ще се провери и конкретният сигнал на футболиста Мартин Петров.\r\n\tВ БНБ има специално звено - \"Платежен надзор\", което има правомощия да предприема сериозни мерки срещу банки, които не спазват правилата за плащанията. На трезорите могат да бъдат издадени задължителни указания, да се изиска промяна на процедури, да се възложи извънреден одит, а също дори да се забрани извършването на платежни услуги. Възможни са и по-тежки санкции.\r\n\tЗаконът позволява и публичност на предприетите мерки, като в чл. 124, ал. 4 и чл. 125, ал. 3 от нормативния акт е записано, че \"по преценка на БНБ прилагането на надзорни мерки може да бъде направено обществено достояние\".\r\n\tИзискванията към банките и другите доставчици на платежни услуги са много сериозни, като защитата на клиента е гарантирана и в еврозаконодателството. Банката е тази, която трябва да докаже, че е изпълнила коректно дадена платежна операция и че има съгласие на титуляра, става ясно още от отговорите на БНБ. Това на практика означава, че освен ако не се докаже, че клиентът е действал чрез измама, банката ще трябва да възстанови парите му.", "date": "2017.12.01", "title": "Мартин Петров съди \"Уникредит\" за 3.864 млн. лв., иска и лихва"}
{"url": "http://www.mediapool.bg/mariya-gabriel-falshivite-novini-zadushavat-mediite-i-obshtestvoto-news272569.html", "text": "Макар и да не са незаконни и да не са ново явление, фалшивите новини днес се разпространяват с притеснителна скорост и мащабът им може да стане застрашаващ за самите медии, за обществото, за демокрацията и за ценностите. Затова трябва да се работи за дефинирането и разпознаването на фалшивите новини, на потоците на финансирането им, да се наблегне върху журналистическото образование за събиране на информация и отсяване на истинските факти от полуистините, манипулациите и пропагандата. Нужна е дотиксикация на медийната среда у нас, тъй като на държавно ниво се наказва качествената журналистика.\r\n\tОколо тези изводи се обединиха участниците в кръгла маса, посветена на предизвикателствата пред медийния сектор в Европа, в която участваха българският еврокомисар по цифровите технологии Мария Габриел, представители на Съвета за електронни медии, на организации, свързани с авторските права, медийни мениджъри, журналисти и експерти.\r\n\tГабриел припомни, че е инициирала отговорната мисия да се направи на европейско ниво анализ каква опасност представляват фалшивите новини за Евросъюза и възможно ли е да се идентифицира общ подход за справяне с това предизвикателство. Основното предизвикателство е дефинирането на фалшивите новини и на добрите журналистически практики, допълни тя.\r\n\tНамеренията са през пролетта на 2018 г. Еврокомисията да очертае общ подход и стратегия за справяне с предизвикателствата на фалшивите новини. За да се справим с този феномен, трябва да наблегнем да прозрачността, на разнообразието и качеството на информацията, да познаваме по-добре механизмите на разпространение, финансовите потоци, както и с проблема да се ангажират политици, платформи и самите медии, посочи Габриел.\r\n\tНа този етап съществува дефиниция за това какво е незаконно съдържание, например какво е език на омразата, но фалшивите новини в голямата си част са законни и ние не говорим за криминализирането им, допълни еврокомисарят.\r\n\tСвободата на изразяване и правото на достъп до информация са неприкосновени, заяви тя и увери, че никой няма намерение да налага на хората да вярват или не на дадена новина, но ако не се вземат мерки срещу фалшивите новини на европейско ниво, съществува риск на национално ниво нещата да излязат извън ценностите.\r\n\t\"Намираме в трудна ситуация от гледна точка на доверие в медиите, доверието към социалните медии става по-високо, отколкото към професионалните. Хората вярват повече на това, което виждат във Фейсбук, отколкото на това, което виждат в професионалните медии\", коментира Кристиан Шпар, директор на медийната програма на фондация \"Конрад Аденануер\" за Югоизточна Европа.\r\n\tМного е лесно да се правят фалшиви новини, но е трудно и скъпо да се прави качествена журналистика, отбеляза председателят на Съюза на издателите и съсобственик на \"Икономедиа\" Теодор Захов. Според него, когато на държавно ниво има токсична среда, която наказва качествената журналистика, се създават предпоставки за още фалшиви новини и за доминирането им в изграждането на общественото мнение. По думите му трябва да се детоксикира средата за тези, които не правят фалшиви новини.\r\n\tИрина Недева от Асоциацията на европейските журналисти в България отбеляза, че фалшивите новини и пропагандата са сред основните предизвикателства пред журналистите днес. Това, което ни безпокои обаче, е да не се окаже, че встъпваме в поле на свръхрегулация, която може да бъде използвана с цел заглушаване на свободата на словото, посочи тя. Голямо предизвикателство е как да отсяваме факти от полуистини и подвеждащо съдържание, мислим в посока на предложения, които да водят до засилване на ролята на професионалната журналистика, на медийната грамотност, за създаване на факт чекинг отдели в нюзрумите, смята още Недева.", "date": "2017.12.01", "title": "Мария Габриел: Фалшивите новини задушават медиите и обществото"}
{"url": "http://www.mediapool.bg/vatreshniyat-ministar-vazmuten-che-politsai-krali-sluzhebno-gorivo-news272565.html", "text": "Вътрешният министър Валентин Радев съобщи в петък, че схемата за източване на служебно гориво от полицаи вече се разследва, има отстранени и са образувани дисциплинарни производства.\r\n\t\"Фактът, че се краде гориво от тези, които пазят закона, е възмутителен. Събирахме годни доказателства. Направили сме записи, много хора са замесени\", коментира министърът пред Нова телевизия.\r\n\tПреди няколко дни предаването \"Господари на ефира\" съобщи, че за 9 месеца полицаи от Павликени са откраднали над 1000 литра служебно гориво. Разкритието им бе придружено с кадри как служители на реда преточват горивото в туби и бутилки от минерална вода.\r\n\tВ отговор на въпрос дали има други подобни кражби, той каза, че не знае да има в такива мащаби.\r\n\tВалентин Радев припомни думите на премиера Борисов, когато предупреди полицаите да не крадат гориво: \"Говорят ми синдикатите за повишение на заплатите, как да кажа на този фон сега на министъра на финансите - дайте пари\".", "date": "2017.12.01", "title": "Вътрешният министър възмутен, че полицаи крали служебно гориво"}
{"url": "http://www.mediapool.bg/delegatsiyata-na-asad-napusna-pregovorite-v-zheneva-news272575.html", "text": "Представителят на сирийското правителство на мирните преговори в Женева Башар ал Джаафари каза днес, че неговият екип напуска разговорите, провеждащи се под егидата на ООН, и може би няма да се завърне следващата седмица, съобщи Ройтерс. \r\n\t \r\n\tПоводът за тази стъпка според него е декларацията на опозицията от нейната конференция \"Рияд-2\" миналия месец, че за президента Башар ал Асад няма място в преходния период. \r\n\t \r\n\t\"Докато другата страна използва езика на \"Рияд-2\", напредък няма да има\", каза Джаафари пред репортери след разговорите в Женева тази сутрин. \n\n\r\n\t \r\n\tТой добави, че правителството в Дамаск ще реши дали неговата делегация ще се върне на масата за преговори следващата седмица.", "date": "2017.12.01", "title": "Делегацията на Асад напусна преговорите в Женева"}
{"url": "http://www.mediapool.bg/za-prav-pat-zhilishta-v-sofiya-poluchiha-svetoven-zelen-sertifikat-news272576.html", "text": "За пръв път в България жилищна част от сграда получи \"зелен\" сертификат BREEAM International 2013, който е световен стандарт за устойчиво строителство. На специална церемония в София бе връчен сертификатът на комплекса \"Сан Стефано плаза\", разположен в центъра на София. Британската сертифицираща организация е дала оценка \"отличен\" и за трите части на комплекса – жилищна, търговска и офис.\r\n\tОсобен принос за получаване на сертификата имат мерките за съхраняването на духа на някогашната пивоварна фабрика \"Прошеково пиво“, на чието място е издигнат комплексът. На ъгъла между улиците \"Сан Стефано“ и \"Шейново“ е изградена малка сграда, оформена в архитектурен стил, характерен за началото на миналия век, в която се е помещавала известната бирария.\r\n\tСтандартът е предоставен заради използването на сертифицирани материали при стоежа на комплекса, вграждане на съвременни интелигентни системи за управление и контрол. Заложеното максимално ниво на енергийна ефективност, паралелно с грижата по опазването на околната среда, намалява разходите за обитаване и поддръжка. Керамичната фасадна облицовка е самопочистваща се, с антибактериално покритие и 1000 кв. м от нея пречистват въздуха както 70 средноголеми дървета. Система за сградно управление контролира и управлява от разстояние осветлението, климатизациято, вентилацияот, слънцезащита, охранителни системи, поливна система. Сред иновативните системи в комплекса е зарядната станция за електрически автомобили в подземния паркинг. Тя се захранва с електроенергия, произведена от фотоволтаичната инсталация. Това решение е част от мерките, препоръчани от BREEAM с цел сградата да бъде \"по-зелена“, като се спестява отделянето на въглеродни емисии. В \"Сан Стефано Плаза“ има и резервоар за събиране на дъждовна вода, която се използва за поливане на растителността в комплекса.\r\n\tСпоред изискванията на BREEAM в цялата сграда са проведени измервания за нивата на естествена осветеност и те значително надвишават минималните стойности както според българското законодателство, така и според BREEAM. Вложените висококачествени строителни материали не съдържат вредни летливи органични вещества. Акустичните характеристики на сградата също са проверени чрез контролни измервания, доказващи добрата среда за обитаване в изградените пространства.\r\n\t\"Изграждането на този комплекс в съответствие с водещия метод за устойчиво строителство BREEAM е постижение, което допринася за нашата обща цел за създаване на по-добри сгради за обществото и околната среда! Връчването на този сертификат е малък жест за огромната работа, извършена за получаването на този сертификат. Тази сграда е на изключително високо ниво и разширява границите, изтегля бранша напред. Това е важно не само за града и неговия облик, а показва как да бъде градено бъдещето“ – каза при връчване на сертификатите Мартин Таузънд, директор “Устойчиво развитие“ в сертифициращата организация BREEAM. Той благодари на екипа на арх. Андрея Момерин за дългогодишните им усилия за положителна промяна на строителния пазар, както и на инвеститора и всички, участвали в изграждането на този комплекс. Работата по оценката е продължила близо 4 години, процес, в който активно е съдействал главният изпълнител „\"Геострой“ АД.\r\n\tКомплексът е сериозно стопанско начинание, което се вписва в стратегията на Столична община \"София - зелен град“, заяви зам.-кметът на столичния район Средец Любомир Ковачев. Той изрази надежда да има повече \"зелени“ сгради.", "date": "2017.12.01", "title": "За пръв път жилища в София получиха световен \"зелен\" сертификат"}
{"url": "http://www.mediapool.bg/byudzhet-2018-beshe-priet-sas-zaplaha-za-ostavkata-na-karayancheva-news272535.html", "text": "Парламентът прие основния закон за следващата година бюджет 2018 късно вечерта в четвъртък под заплахата за оставка на новия председател Цвета Караянчева.\r\n\tПоводът беше спорната процедура, с която беше отхвърлено предложението за отпускане на 1.1 млн. лв. за ремонта на храм-паметника \"Св. Александър Невски\" и манастира \"Св. Георги\" в Атон.\r\n\tПредложението беше внесено от депутата от БСП Васил Антонов и мина на две гласувания, подкрепено и от депутати от \"Обединени патриоти\". Въпреки това ГЕРБ поиска ново прегласуване на закона с аргумента, че този закон отделните норми са математически свързани, по думите на финансовия министър Владислав Горанов. Така се стигна до повторно прегласуване, а Горанов обеща все пак да даде парите за двата храма.\r\n\tТова обаче стана повод лидерът на ДПС Мустафа Карадайъ да предупреди председателя на парламента Цвета Караянчева:\r\n\t\n\n\r\n\tЛидерът на ДПС призова мнозинството да уважи институцията председател на Народното събрание и да не кара Караянчева да нарушава основния закон и парламентарния правилник.\r\n\tВ крайна сметка след двудневен маратон държавният бюджет за 2018 г. беше приет в 23 часа в четвъртък вечерта.\r\n\tЗа първи път бюджетът на ГЕРБ се определя като социален заради увеличаването на парите за образование  с 490 млн. лв. спрямо 2017 г., за здравеопазване – с 500 млн. лв. повече, в социалната сфера – 740 млн. лв. повече и за сектор „Сигурност“ – с 280 млн. лв. повече, основно за увеличение на заплатите.\r\n\tДогодина разходите на държавата ще бъдат с 4.4 млрд. лв. повече в сравнение с очакваните през 2017 г. През 2018 г. фискът планира да похарчи 39.3 млрд. лв. при 34.9 млрд. лв. очаквано изпълнение тази година.\r\n\tГолямата част от ръста на разходите е заложен в частта \"капиталови разходи\", тоест за строителство и ремонти, но той е много зависим от степента на изпълнение на европроектите. Например за 2017 г. бяха заложени капиталови разходи за 6.2 млрд. лв., но се очаква да се реализират само 4 млрд. лв. Финансовото министерство очевидно разчита догодина изоставането да се навакса, като отново залага 6.2 млрд. лв. капиталови разходи.\r\n\tС изключение на почакването на пенсионната осигуровка и акциза върху цигарите догодина ставките на основните данъци се запазват. През 2018 г. фискът очаква да събере с 3.3 млрд. лв. повече в сравнение с 2017 г. Залага се данъчно-осигурителните приходи да бъдат с 1.9 млрд. лв. повече от събраните тази година.\r\n\tЗа 2018 г. е заложен дефицит от 1.1 млрд. лв. или 1% от БВП, като стремежът е да се стигне до нулев дефицит. Очаква се държавният дълг в края на 2017 г. да достигне 23.6 млрд. лв., а догодина да се свие до 23.5 млрд. лв. или 22.3% от БВП.", "date": "2017.12.01", "title": "Бюджет 2018 беше приет със заплаха за оставката на Караянчева"}
{"url": "http://www.mediapool.bg/byuroto-za-kontrol-na-srs-e-otkrilo-drastichni-narusheniya-news272579.html", "text": "Драстични и многобройни нарушения са описани в доклада на Националното бюро за контрол върху специалните разузнавателни средства (СРС), обяви в петък шефът на структурата Бойко Рашков пред бТВ. По думите му най-голямата част от тях са извършени от ДАНС.\r\n\tРашков не съобщи конкретни имена на политици, магистрати и журналисти, които са били обект на нерегламентирано подслушване, но каза, че възнамерява да внесе този списък в парламента.\r\n\t\"Има няколко хиляди души, наблюдавани и контролирани със СРС. При някои от случаите може да се окаже, че има неправомерно ограничаване на гражданските им права\", обясни той.\r\n\tБойко Рашков смята, че не изпълнителната власт, а парламентът трябва да осъществява контрол върху използването на СРС-та.\r\n\t\"При прилагане на специални средства по отношение на един политик например, независимо дали е правомерно или не, освен конкретната цел, заради която се прилагат, се контролират неговият личен кръг, неговата политическа дейност... Тоест тези, които управляват, могат да наблюдават политическата дейност на своите опоненти. Защото службите са подчинени на управляващите в момента. Важното в случая е от кого се използват и от кого се четат резултатите от СРС\", подчерта шефът на бюрото за СРС-тата. Той напомни, че всеки има право да провери дали е подслушван или следен.\r\n\tРашков обяви, че през 2016 г. чрез СРС-та са били наблюдавани 2794 души, 10% от които са политици, магистрати и журналисти – тоест около 300 човека.\r\n\tСлед осъдителното решение от 2008 г. на Европейския съд за правата на човека и след създаването на Бюрото броят на подслушваните и следени лица в България се редуцира почти наполовина. Тогава са били около 10 000, което е твърде много за мащабите на страната ни.\r\n\tПо случая с отнетия допуск до класифицирана информация на члена на бюрото Георги Гатев, Рашков заяви: \"Гатев е един от нас, целта е Бюрото. Знам кой произнася изрази от рода: \"Трябва да се смачка Бюрото\".\r\n\tНека кажа на тези, които твърдят, че Бюрото им пречи, че за 2016-2017 година Европейският съд ни осъди за близо два милиона евро, като една част от тях са за неправомерно използвани СРС-та. Голяма, богата Германия за същия период е осъдена на едва 70 000 евро, подчерта Рашков.", "date": "2017.12.01", "title": "Бюрото за контрол на СРС е открило драстични нарушения"}
{"url": "http://www.mediapool.bg/podpaliha-avtomobila-na-direktora-na-plovdivskiya-zatvor-news272537.html", "text": "Неизвестни извършители са подпалили автомобила на директора на пловдивския затвор Божил Иванов, съобщи МВР.\r\n\tИнцидентът е станал около 21.40 часа в четвъртък вечерта. На спешния телефон 112 е бил подаден сигнал за горящ лек автомобил \"Опел Фронтера\" на ул. \"Тодор Александров\" в Пловдив.\r\n\tПожарната е пристигнала на място на инцидента и бързо е потушила огъня.\r\n\tНанесени са щети по предната част на колата на Божил Иванов.\r\n\tТой работи от години работи в систематана затврите.\n\n\r\n\tПреди малко повече от два месеца автомобилът на шефа на охраната на затвора в Пловдив Стефан Георгиев също беше подпален пред дома му.", "date": "2017.12.01", "title": "Подпалиха автомобила на директора на пловдивския затвор"}
{"url": "http://www.mediapool.bg/devet-ot-deset-novoregistrirani-s-hiv-u-nas-sa-mazhe-news272517.html", "text": "От началото на тази година са открити нови 220 души с ХИВ-вирус, с което официалният брой на серопозитивните в страната става 2694 души. Това сочат данни на Министерството на здравеопазването, изнесени по повод Световния ден за борба със СПИН – 1 декември. За сравнение до края на ноември миналата година новооткритите случаи са били 193, а в същия период на 2015 година – 204 души, т.е. се запазва тенденцията всяка година да бъдат откривани по около 200 нови случая на ХИВ.\r\n\tНационалната програма за превенция и контрол на ХИВ и сексуално предавани инфекции в България предвижда до 2020 година новите случаи на ХИВ да бъдат намалени със 75%, т.е. трябва да бъдат сведени до около 50 случая годишно.\r\n\tПрез тази година за болестта са изследвани над 260 000 души, като се запазва тенденцията от последните години броят на новорегистрираните мъже да е многократно по-голям от този на инфектираните жени.\r\n\tСъотношението на инфектираните мъже и жени през настоящата година е 9:1 - 199 мъже и 21 жени.\r\n\tПо отношение на пътя на инфектиране и тази година 88% от новорегистрираните с ХИВ–инфекция са се заразили по сексуален път.\r\n\tОт тях 52% са мъже, съобщили за сексуален контакт с мъже, а 36% са инфектирани при хетеросексуален контакт. Останалите 12% са инфектирани при инжекционна употреба на наркотици.\r\n\tТази година най-засегната е възрастовата група 30-39 г. - 36%, следвана от възрастовата група 20-29 г. – 34%. Най-младият серопозитивен е на 20 години, а най-възрастният е на 67 години.\r\n\tГеографското разпространение показва, че по-голямата част от новоинфектираните с ХИВ са  предимно в големите градове: София – 91 лица, в областите Пловдив – 22 лица, Варна – 18 лица, Плевен – 9 лица, София област- 7, Бургас – 4 лица и единични случаи в останалите области.\r\n\tДанни сочат, че над 25% (55 души) от новорегистрираните ХИВ–позитивни лица са открити в 13-те кабинета за безплатно и анонимно консултиране и изследване за ХИВ (КАБКИС) към РЗИ. Близо 13% от всички новорегистрирани (28 лица) са узнали своя резултат в Центъра за сексуално здраве в София.\r\n\tВ изпълнение на ангажиментите на държавата, Министерството на здравеопазването осигурява безплатно съвременно лечение с антиретровирусни лекарства за всички нуждаещи се лица с ХИВ/СПИН, независимо от техният здравно-осигурителен статус. Разкрити са и работят 5 сектора за лечение на пациенти с ХИВ/СПИН към инфекциозните клиники в градовете София, Пловдив, Варна, Плевен и Стара Загора.\r\n\tПрилагането на антиретровирусната терапия удължава живота на пациентите и подобрява качеството им на живот.\r\n\tКъм 31 октомври 2017 г. общо 1291 души с ХИВ се проследяват в секторите за лечение на пациентите с ХИВ/СПИН, а 1163 (90%) от тях получават съвременна антиретровирусна терапия.\r\n\tЛабораториите, които извършват вирусологичен и имунологичен мониторинг на терапията, са снабдени с всички необходими тестове и консумативи.\r\n\tПо данни на Европейския център за контрол на заболяванията през 2016 г. в страните от Европейския съюз и Европейското икономическо пространство (ЕС и ЕИП) са регистрирани над 29 000 нови случая на ХИВ. Данните показват, че един от всеки двама регистрирани случая на ХИВ в Европа са диагностицирани със закъснение.\r\n\tЧестотата на новорегистрираните случаи с ХИВ-инфекция на 100 000 души население в страните от ЕС и ЕИП през 2016 г. е 5.7, за България показателят е  2.8, т.е. страната ни е с двойно по-ниско разпространение на ХИВ сред страните от ЕС и ЕИП.\r\n\tСтраните с показатели над средните за ЕС и ЕИП са: Латвия – 18.5, Естония – 17.4, Малта – 14.5, Люксембург – 11.5, Ирландия – 10.5, Португалия – 10.0, Кипър – 9.4, Англия – 7.9.\r\n\tСветовният ден за борба със СПИН ще бъде отбелязан с множество акции и образователни кампании.\r\n\tНа 1 декември безплатни изследвания за ХИВ и консултации ще се провеждат на редица места в София. От 10 до 12 часа това ще става в Техническия университет – София, от 10 до 17 часа  - в Центъра за сексуално здраве при сдружение “Здраве без граници“ (София, ул. “Самуил“ № 111), а от 11 до 15 часа - в мобилен кабинет на площад \"Батенберг\". Мобилни кабинети за изследвания ще има и на ул. \"Екзарх Йосиф\" (до минералната вода) от 11 до 14 часа.\r\n\tАкцията ще продължи и на 4 декември в Медицинския университет в София – от 10 до 12 часа.", "date": "2017.12.01", "title": "Девет от десет новорегистрирани с ХИВ у нас са мъже"}
{"url": "http://www.mediapool.bg/karutsa-ubi-zhena-v-petrich-news272538.html", "text": "Препускаща каруца блъсна и уби на място жена в Петрич, полицията работи по случая, съобщи  БГНЕС.\r\n\tИнцидентът е станал на ул. „Свобода” в града в четвъртък вечерта.\r\n\tПрепускаща каруца, която според очевидци, е била без каруцар блъснала жената, която вървяла по улицата.\r\n\t61-годишната К.М. е загинала на място. Смъртта й е констатирана от медицински екип на Центъра за спешна помощ в Петрич.\r\n\tПолицията издирва собственикът на каруцата.\n\n\r\n\tОбразувано е досъдебно производство срещу неизвестен извършител.", "date": "2017.12.01", "title": "Каруца уби жена в Петрич"}
{"url": "http://www.mediapool.bg/frantsiya-predupredi-che-evropa-veche-e-v-obsega-na-severnokoreiskite-raketi-news272539.html", "text": "Европа, подобно на САЩ, вече е достъпна за балистичните ракети на Северна Корея. Това  предупреди френският министър на отбраната Флоранс Парли, предадоха агенците.\r\n\t\"Тестът на третата междуконтинентална балистична ракета в сряда е демонстрация на нарастващата сила на Пхенян\", заяви Парли.\r\n\t\"Европа, също като САЩ, със сигурност е в обсега на тези ракети\", добави френският военен министър.\r\n\tПървоначалната оценка на Пентагона предполага, че последната ракета на Северна Корея е излетяла на около 1000 километра, преди да падне в морето край Япония.\r\n\tСпоред Дейвид Райт, съпредседател на Съюза на загрижените учени, извън тестовите маневри, ракетата може да достигне на повече от 13 000 километра.\r\n\tФренският външен министър Жан-Ив ле Дриан предупреди през септември, че Северна Корея може да има възможността да удари Европа \"в рамките на месеци\".\n\n\r\n\tПарламентът в Париж вече призова международната общност да \"преследва пътя на санкциите\" срещу азиатската държава.\r\n\tСпоред политиците, Франция вярва, че \"дипломацията е единственият изход от тази изключително напрегната ситуация\".\r\n\tМеждувременно германският външен министър Зигмар Габриел съобщи, че Берлин ще съкрати дипломатическата си мисия в Пхенян и ще изиска от Северна Корея да намали присъствието си в Берлин.\r\n\tНовината дойде след срещата на Габриел с американския му колега - държавният секретар на САЩ Рекс Тилърсън във Вашингтон. САЩ се надява съюзниците му да направят повече, за да изолират режима на Ким Чен Ун.\r\n\t\"Ние вече сме намалили персонала на посолството в Северна Корея и ще го направим още веднъж\", каза Габриел. Той уточни, че двама дипломати вече са оттеглени и предстои още един да ги последва.\r\n\tПовече германци могат да напуснат посолството, но това ще се извърши в консултация с европейските съюзници на Берлин, някои от които също имат мисии в азиатската държава.\r\n\t\"Ние също така казахме на севернокорейците, че ще трябва да намалят персонала си в посолството в Германия\", каза той. \"По този начин увеличаваме дипломатическия натиск\", посочи Габриел.\r\n\tСрещата между Тилърсън и Габриел се състоя, след като президентът Доналд Тръмп се оплака, че Китай не успява да убеди Ким Чен Ун да спре програмата си за ядрени и балистични ракети.", "date": "2017.12.01", "title": "Франция предупреди, че Европа вече е в обсега на севернокорейските ракети"}
{"url": "http://www.mediapool.bg/zaharieva-teheran-e-znael-che-premierat-e-na-borda-na-otkloneniya-samolet-news272542.html", "text": "Ситуацията с недопускането на българския правителствен самолет през Иран на път за Саудитска Арабия е \"неприятна\", но \"няма да навреди на добрите ни отношения с Техеран\", обобщи вицепремиерът и министър на външните работи Екатерина Захариева и допълни, че на връщане преминаването през Иран било безпроблемно и с пожелание за приятен полет. Захариева коментира в петък пред бТВ саудитската визита на премиера Бойко Борисов, помрачена в първия ден от новината за невъзможността да се прелети над Иран.\r\n\tРазрешенията за преминаване през въздушното пространство на дадена държава се вземат през оперативния отдел на \"Авиоотряд 28\". От Иран такова е поискано на 17 ноември и е получено на 27, обясни Захариева.\r\n\t\"В момента, в който самолетът навлезе в Иран, бе помолен да напусне. Това, което получихме като доклад от авиоотряда, беше, че въпреки че сме имали разрешение, сме били помолени да напуснем. Веднага беше получено разрешение за прелитане над Ирак и стигнахме. Върнахме се през Иран без никакъв проблем, пожелаха ни приятен полет\", каза тя.\r\n\tЗахариева предположи, че е това е някакво техническо недоразумение. По думите й в София веднага е поискано обяснение от временно управляващия посолството на Иран в България. Той не е знаел причината, но ето, в рамките на ден получихме извинения, продължи тя. На въпрос дали проблемът наистина е бил технически или става въпрос за обтягане на отношенията между Иран и Саудитска Арабия тя отговори: \"И двете са възможни\".\r\n\tСпоред Захариева няма как Иран да не е знаел, че на борда на самолета се намира министър-председателят.\r\n\tПо думите ѝ нито прелитането над Иран е било опасно, нито това над Ирак.\r\n\tИ двете министерства отчитаме, че този неприятен инцидент няма да навреди на добрите отношения, които имаме, каза външният министър и добави, че не мисли, че от \"Авиоотряд 28\" са допуснали грешка.\r\n\tТанцът със саби е голяма чест и показва уважението, което в Саудитска Арабия изпитват към България и българския премиер – не на всеки се показва този танц и съвсем не всеки е канен да участва, каза Захариева. Бойко Борисов и бившият министър-председател Симеон Сакскобургготски, който бе почетен член на българската делегация, , състоял се по време на вечеря, която крал Салман даде в чест на Борисов.\r\n\tСпоред Захариева това уважение се дължи на комплекс от предпоставки – на това, че България стои стабилно на картата на външната политика, че видяха, че сме сериозен партньор, че може да се инвестира у нас, че сме една от държавите в ЕС и мнението на България се зачита. Това наистина е широко отваряне на вратите, каза тя.\r\n\tЗахариева посочи, че присъствието на Симеон Сакскобургготски в делегацията е било от значение. Самият той познавал вече петима крале на Саудитска Арабия, а в Рияд били възхитени от приемствеността в българската политика.\r\n\tВицепремиерът изключи присъствието на Сакскобургготски да има общо с връщането на \"царските имоти\" – този казус няма нищо общо, няма сделка и услуги. Това са абсолютни спекулации, увери тя.\r\n\tЗахариева коментира и скандала в социалните мрежи със забрадената преводачка Мая Ценова: \"Това е въпрос на избор. В крайна сметка това са традициите на държавата и не виждам нищо лошо. Аз съм преценила, че нямам нужда от забрадка\".\r\n\tВ Рияд постигнахме важни договорки, отчете Захариева, като изтъкна спогодбата за избягване на двойно данъчно облагане и земеделската спогодба.\r\n\tВ първите няколко месеца от другата година ще се търси имот в Рияд за българско посолство. Очаква се и посещение на саудитския външен министър – евентуално догодина.\r\n\tЦелите са първо активизиране на диалога на политическо ниво, след което и посещение на бизнес делегация, така че саудитският бизнес да види на място възможностите за инвестиции у нас, тъй като Рияд има план за диверсификация на икономиката, каза тя.\r\n\tКакви военни договорености са постигнати с Рияд не беше коментирано. В делегацията беше и министърът на отбраната Красимир Каракачанов.", "date": "2017.12.01", "title": "Захариева: Техеран е знаел, че премиерът е на борда на отклонения самолет"}
{"url": "http://www.mediapool.bg/shofyor-e-v-reanimatsiyata-sled-tezhka-katastrofa-v-sofiya-news272543.html", "text": "33-годишен мъж е сериозно пострадал при тежка катастрофа край Телевизионната кула в София, която затрудни движението в района за известно време, съобщи Нова телевизия.\r\n\t \r\n\tКола е самокатастрофирала, нанизвайки се на мантинелата. Шофьорът е откаран в реанимацията на болница \"Света Анна\" в тежко състояние със счупена гръдна кост, тежка травма на бял дроб и тежка коремна травма.\r\n\t \r\n\tСпоред свидетели, цитирани от телевизията, колата е била с износени летни гуми и се е движела с висока скорост.\n\n\r\n\t \r\n\tНа мястото са пристигнали пожарни коли и полиция. Наложило се е ламарините на автомобила да бъдат рязани в продължение на 40 минути, за да бъде изваден шофьорът.", "date": "2017.12.01", "title": "Шофьор е в реанимацията след тежка катастрофа в София"}
{"url": "http://www.mediapool.bg/vaorazhen-obir-v-ofis-na-zastrahovatelna-kompaniya-v-stolitsata-news272544.html", "text": "Издирват двама извършители на въоръжен обир в София. Те са нападнали офис на застрахователна компания, съобщи Нова телевизия, цитирана от БГНЕС.\r\n\t \r\n\tОколо 20 часа в четвъртък, след края на работното време на офиса, маскираните престъпници почукали на вратата.\r\n\t \r\n\tСлужителките вътре отворили, като си мислели, че идват техни колеги. След като ги заплашили, маскираните мъже взели парите от дневния оборот и два мобилни телефона.\n\n\r\n\t \r\n\tПо информация на МВР са откраднати между 3 и 5 хил. лева. При грабежа няма пострадали, нападателите се издирват.", "date": "2017.12.01", "title": "Въоръжен обир в офис на застрахователна компания в столицата"}
{"url": "http://www.mediapool.bg/borisov-turtsiya-e-vazhen-partnyor-koito-spira-migratsiyata-kam-bulgaria-news272545.html", "text": "Стабилното и устойчиво развитие на отношенията между България и Турция е приоритет на българската външна политика, заявил премиерът Бойко Борисов на среща с министъра по въпросите на ЕС на Турция и главен преговарящ Йомер Челик в София. \r\n\t \r\n\t:Констатирано беше, че връзките между двете държави се основават на принципите на добросъседство, взаимно уважение и ненамеса във вътрешните работи\", съобщиха от правителствената пресслужба.\r\n\t \r\n\tБорисов подчертал, че Турция е непосредствен съсед на България, съюзник в НАТО и важен партньор в области като миграция, борба с тероризма, енергетика, земеделие, търговия. \n\n\r\n\t \r\n\t\"Активният и конструктивен диалог на различни равнища през последни месеци допринася за създаване на положителна атмосфера в двустранните отношения“, заявил българският премиер.\r\n\t \r\n\tБойко Борисов и Йомер Челик са дали висока оценка на усилията на двете страни за справяне с миграционния поток, като отчетоха положителния ефект от Споразумението между ЕС и Турция по миграцията, довели до реално намаляване на броя на нелегалните мигранти, влизащи в ЕС.\r\n\t \r\n\tБългарският премиер и турският министър констатирали и интензивното икономическо сътрудничество между двете страни и изразиха съгласие, че има още възможности за развитие на двустранните връзки в секторите енергетика и енергийна инфраструктура, инвестиции, животновъдство, транспорт, туризъм.", "date": "2017.12.01", "title": "Борисов: Турция е важен партньор, който спира миграцията към България"}
{"url": "http://www.mediapool.bg/tramp-mozhe-da-obyavi-erusalim-za-stolitsa-na-izrael-news272546.html", "text": "Президентът на САЩ Доналд Тръмп обмисля да признае Ерусалим за столица на Израел, правейки промяна в политиката, която може да разпали напрежение в Близкия изток, съобщи Асошиейтед прес, като се позова на служители, пожелали анонимност.\r\n\t \r\n\tСпоред източниците Тръмп може да обяви решението следващата седмица. Те казаха, че по въпроса се водят вътрешни обсъждания от месеци.\r\n\t \r\n\tВ същото време се очаква президентът отново да отложи вземането на решение за преместване на американското посолство от Тел Авив в Ерусалим. По време на кандидат-президентската си кампания той обеща да премести посолството, ако бъде избран.\n\n\r\n\t \r\n\tПо думите на служители Тръмп е наясно, че преместването на посолството може да попречи на постигането на мирно споразумение между Израел и палестинците, които искат част от Ерусалим за столица на своя държава.", "date": "2017.12.01", "title": "Тръмп може да обяви  Ерусалим за столица  на Израел"}
{"url": "http://www.mediapool.bg/obama-sazhalyava-za-pauzata-v-amerikanskoto-vodachestvo-news272548.html", "text": "Бившият президент на САЩ Барак Обама изрази съжаление за \"паузата в американското водачество\" в борбата с глобалното затопляне, намеквайки за решението ни сегашния президент Доналд Тръмп да оттегли страната от Парижкото споразумение за климата, съобщи Франс прес.\r\n\t \r\n\tОткакто завърши втория си мандат през януари, Обама рядко се изказва за президента републиканец, който се е заел да премахне взетите от предшественика му мерки.\r\n\t \r\n\tНа конференция в Делхи обаче Нобеловият лауреат за мир от 2009 г. защити Парижкото споразумение - първият документ, който задължава всички страни да ограничат емисиите си на парникови газове и на който Обама бе един от архитектите.\n\n\r\n\t \r\n\t\"Въпреки че имаме малка пауза в американското водачество, това е споразумение, което дава на децата ни шанс да се защитят\" от промените в планетарния климат, заяви Обама на конференцията, която е организирана от в. \"Хиндустан таймс\".\r\n\t \r\n\tСАЩ ратифицираха Парижкото споразумение за климата само два месеца преди избирането на милиардера Доналд Тръмп за президент. През юни Тръмп обяви, че САЩ се оттеглят от споразумението, което обаче може да стане най-рано през ноември 2020 г.\r\n\t \r\n\tТова решение на Тръмп бе остро разкритикувано дори в САЩ, където отделни градове и щати обявиха, че ще продължат да вземат мерки за ограничаване на емисиите си парникови газове.\r\n\t \r\n\t\"Добрата новина е, че в САЩ има щати, предприятия, университети и градове, които продължават да работят за това Америка да спази ангажиментите, които поехме\", каза Обама.", "date": "2017.12.01", "title": "Обама съжалява за \"паузата  в американското водачество\""}
{"url": "http://www.mediapool.bg/bsp-dava-darzhavniya-byudzhet-na-konstitutsionniya-sad-news272549.html", "text": "Играта на нерви между БСП и ГЕПБ около приемането на държавния бюджет за следващата година продължава и след окончателното гласуване на закона. Часове след приемането на финансовия план на държавата от БСП обявиха, че ще го дадат на Конституционния съд. Причината е нарушение на процедурата по одобряването. Това бил и опит на левицата да се противопостави на поредния опит за неглижиране на Народното събрание.\r\n\tТова обяви заместник-председателят на групата на \"БСП за България\" Жельо Бойчев на брифинг в парламента в петък. От левицата не смятат да се обръщат за помощ към президента с искане да наложи вето.\r\n\tОт ГЕРБ определиха хода на опозицията като \"див популизъм\" и отхвърлиха всички обвинения за нарушение на процедурите.\r\n\tПоводът БСП да поиска конституционният съд да се произнесе по процедурата по приемане на бюджета се оказа предложение на депутата от левицата Васил Антонов за отпускане на допълнителни 1.13 млн. лева за ремонт на храма \"Св. Александър Невски\" и за Зографския манастир в Атон. То първоначално беше прието на среднощното заседание на парламента в сряда, след като мина две гласувания. Това ядоса управляващите от ГЕРБ, защото парите не фигурират в рамката на гласуваните преди това общи приходи и разходи на държавата, тоест в чл. 1.\r\n\tПо предложение на Данаил Кирилов от ГЕРБ текстът бе отложен за четвъртък, въпреки че имаше направено предложение за прегласуване. В крайна сметка допълнителната сума беше отхвърлена, а министърът на финансите Владислав Горанов обеща да намери спорните средства.\r\n\t\"Вчера ни беше обяснено, че няма смисъл да се правят предложения по бюджета, защото щели да бъдат необвързани. Не може министър Горанов да налага волята си на Народното събрание\", коментира в петък Бойчев.\r\n\tВасил Антонов коментира, че се изземва власт от Народното събрание и се прави опит парламентът да бъде превърнат в мокър печат към министъра на финансите. Той определи като \"демагогия\" обещанието на Горанов да осигури пари за двата храма. Антонов обясни, че според него няма как средствата да бъдат отделени от бюджета на дирекция \"Вероизповедания\" към Министерския съвет, тъй като те едва покриват минималните заплати за всички храмове на всички вероизповедания. По думите му, ако средствата за ремонта на двата религиозни обекта бъдат отделени от това перо, то ще е за сметка на заплатите.\r\n\t\"Става дума за див популизъм и нищо повече. Искам ясно и категорично да кажа, че приемането на законодателството е процедура и спазването на тази процедура така, както е разписана в закона\", отговори задочно на БСП председателят на бюджетната комисия и депутат от ГЕРБ Менда Стоянова. Тя от своя страна упрекна БСП в нарушение на процедурата. \"Мястото, където се извършва промяна на законите, още повече това важи за промяна в Закона за държавния бюджет, който е много сложен и взаимообвързан, се случва в комисиите. Г-н Антонов не благоволи да дойде в комисията по бюджет, в която да защити своето предложение и да изложи своите аргументи. Ако това се беше случило и ние бяхме възприели неговото предложение, щяхме да изработим текста така, че той наистина да бъде резонен и приет в зала. Нещо повече – депутатите, които са членове на комисията по бюджет и финанси, не знаеха за какво става дума\", обясни Стоянова. Тя добави, че нямало как при вече започнало приемане на бюджета на второ четене, текстът на Антонов да минава извънредно през бюджетната комисия, за да бъде отразен в окончателния закон.\r\n\tТя добави, че \"се радва\", че БСП ще дадат процедурата по приемане на бюджета на Конституционния съд, \"за да стане ясно, че тук противоконституционност няма\". \"Последната воля на народните представители е тази, която решава нещата\", коментира Стоянова. Тя все пак определи предложение за допълнителни средства за двата храма като \"достойно за уважение, защото има много паметници на културата в България, които се нуждаят от финансиране, ремонт и поддръжка\".", "date": "2017.12.01", "title": "БСП дава държавния бюджет на Конституционния съд"}
{"url": "http://www.mediapool.bg/ananiev-dade-zayavka-za-zakrivane-na-zatanali-bolnitsi-news272550.html", "text": "Здравният министър Кирил Ананиев даде заявка за закриване на болници в лошо финансово състояние, чиято дейност може да бъде лесно поета от друго лечебно заведение в същия регион.\r\n\tВ същото време ще бъдат предприети действия за стабилизиране на закъсалите финансово болници, които обаче се структороопределящи и няма как да бъдат затворени. Това ще стане на базата на детайлен анализ за финансовото състояние и дейността на държавните болници, който се извършва в момента от екипа на министъра.\r\n\tВ първото си интервю откакто пое министерството, в петък пред БНТ, Ананиев се обяви още за по-сериозен контрол на лекарствените разходи и надграждане на извънболничната помощ, която да стане по-сериозен филтър за лечението в болница.\r\n\tАнаниев съобщи, че в момента екипът му подготвя пълен финансов анализ на държавните болници. , обясни той. По думите му в момента общите задължения на държавните болници възлизат на 420 млн. лева, като от тях 160 млн. лева са просрочените.\r\n\t, обясни Ананиев.\n\n\r\n\t, каза той.\r\n\tАнаниев посочи, че  група болници се намират в същото тежко финансово състояние, както и тези от третата, обаче в региона, който обслужват, има и други лечебни заведения, които могат да поемат нуждите на населението. По думите му за тази група болници може да се върви към тяхното закриване.\r\n\t, направен по времето на предшественика на Ананиев Николай Петров, показа, че около двайсетина държавни болници се нуждаят от оздравителни мерки и са в лошо финансово състояние. Сред тях бяха както големи структуроопределящи болници като “Пирогов“, университетските болници “Александровска“ и “Царица Йоанна“-ИСУЛ, онкодиспансерът на София област, университетските болници в Стара Загора и Русе, така и областните болници в Бургас, Ямбол, Силистра, Сливен, Габрово, Кюстендил, Шумен, Търговище, Враца, Ловеч и други.\r\n\tАнаниев коментира, че България е на трето място в света по брой болници на 100 000 души население и на второ място в Европа по този показател след Германия. , коментира той.\r\n\tПо думите му причините за лошото финансово състояние на болниците са комплексни и се дължат както на зле финансирани клинични пътеки, така и на лош мениджмънт и корупционни практики, като в момента се прави детайлен анализ и на всеки от тези аспекти, за да се противодейства.\r\n\t\r\n\tАнаниев припомни, че предстои актуализиране на цените на някои клинични пътеки в хода на обсъжданията по новия Национален рамков договор, който НЗОК и Лекарският съюз трябва да подпишат за 2018 година.\r\n\tПо думите на министъра в тези преговори ще се обсъжда включително и за изваждането на повече дейности в извънболничната помощ.\r\n\tТой посочи, че идеята е занапред тя да се развива и към нея да отиват повече средства, така че да стане по-сериозен филтър към лечението в болница и все повече хора да се лекуват извън болниците.\r\n\t\r\n\tПо отношение на лекарствената политика Ананиев съобщи, че тази година се очаква НЗОК да завърши с над 100 млн. лева преразход за медикаменти. По думите му въведените мораториуми за плащане на нови лекарства и медицински дейности през 2018 година целят да решат именно проблема с дефицитите в системата и, когато се прави бюджетът за 2019 година, да има един финансово устойчив бюджет, който вече да започне да надгражда съществуващите политики.\r\n\tАнаниев призна, че досега контролът на лекарствената политика не е бил ефективен, тъй като е бил само на изхода и по документи, докато сега ще се наблегне на предварителния и текущ контрол по време на самото лечение.\r\n\t, каза Ананиев.\r\n\tЗа оптимизиране на разходите за лекарства Ананиев много разчита и на провеждането на електронния търг за медикаменти, който в момента отново е в процедура по обжалване от един от дистрибуторите.\r\n\tМинистърът е изпратил писмо до КЗК с искане да се произнесе бързо по жалбата, така че процедурата да бъде отблокирана. Предишното обжалване на търга беше отхвърлено като неоснователно.", "date": "2017.12.01", "title": "Ананиев даде заявка за закриване на затънали болници"}
{"url": "http://www.mediapool.bg/barekov-izliza-ot-politikata-pak-shte-pravi-chestni-medii-news272552.html", "text": "Евродепутатът и бивш телевизионен водещ Николай Бареков се отказва от политиката и смята да създаде \"конгломерат от честни медии\". Това съобщи самият той на дискусия в УНСС за фалшивите новини, организирана от Студентския съвет на университета.\r\n\t \r\n\t\"Излизам от политика, аут съм. Никога повече. Говорете с мен като човек, който се връща в медиите\", каза Бареков, цитиран от \"Дневник\". Той обаче няма да напусне Европейския парламент и щял да работи за \"честните медии\" през двете оставащи години от мандата си.\r\n\t \r\n\tСпоред Бареков най-свободната част от света по отношение на свободата на словото е Азия, защото там тя е изграждана в продължение на 5000 години. По думите му Европа също има дълга история, но преминава през етапи на саморазрушение и няма изградена \"силна имунна система\".\n\n\r\n\t \r\n\tБареков не коментира как ще финансира медиите си. Презентацията му беше илюстрирана с розов октопод, в чиито пипала бяха вградени образите на хора от \"Протестна мрежа\", както медиите като Нова тв, БНТ, бТВ, \"Дневник\", \"Капитал\" и други, пише \"Офнюз\".\r\n\t \r\n\tПреди да влезе в политиката Бареков бе дългогодишен водещ на сутрешния блок на бТВ. След това стана лице на медийния проект на мажоритарния собственик на КТБ Цветан Василев. Като такъв Бареков бе изпълнителен директор и водещ на финансираните от КТБ телевизии ТВ7 и Нюз7. Едновременно с това създаде ядро от сайтове около проекта си \r\n\t \r\n\tС подкрепата на Василев и медиите на Делян Пеевски Николай Бареков създаде партията си \"България без цензура\" и успя да влезе в парламента. Не мина много време и формацията му се разпадна напълно. Междувременно обаче в коалиция с ВМРО той успя да стане евродепутат.\r\n\t \r\n\tНиколай Бареков бе сред създателите и изпълнителите на т. нар. афера \"Костинброд\" в деня за размисъл преди изборите през май 2013 г., Тогава той бе главното острие на БСП, ДПС и Цветан Василев срещу ГЕРБ, след като преди това бе пламенен медиен съюзник и защитник на Борисов.\r\n\t \r\n\tСега Бареков пак определя Бойко Борисов като най-голямата жертва на фалшивите новини наред с почетния председател на ДПС Ахмед Доган.\r\n\t \r\n\tНа 16 юли 2013 година Николай Бареков обяви, че излиза от медиите и влиза в политиката. Тогава той каза, че иска да работи \"в полза на отечеството и народа си\".\r\n\t \r\n\tЕто и точните му думи: \"Политиката е стигнала дъното. Положението е много трагично. Не може един основател на СИК и най-голяма мутра в държавата, какъвто е Борисов, да излиза и да обвинява, че в кабинета на Пламен Орешарски били назначавани квартални хъшлаци и рекетьори. Съдружник на Пашата и основател на СИК да говори, че някой си келеш работил в застрахователен офис. Това е смешно и цинично\".", "date": "2017.12.01", "title": "Бареков излиза от политиката, пак ще прави \"честни\" медии"}
{"url": "http://www.mediapool.bg/evrohold-plasira-emisiya-za-70-mln-evro-za-predishni-obligatsii-i-razvitie-na-biznesa-news272553.html", "text": "Финансовата компания \"Еврохолд България\" обяви, че е пласирала успешно нова облигационна емисия за 70 млн. лв., с които ще погаси предишна емисия, чиито лихвени условия са били по-лоши от тези на сегашния заем, и ще развива бизнеса си.\r\n\tОблигационната емисия е в част от програмата на дружеството за необезпечени средносрочни еврооблигации (EMTN Programme) на стойност 200 млн. евро, търгувана на Ирландската фондова борса. Това е втори транш за компанията по програмата, чийто  проспект бе одобрен от Централната банка на Ирландия през ноември 2016 г. Заемът е за пет години при фиксиран лихвен купон от 6.5%\r\n\tКнижа са записали над 20 институционални инвеститора от Великобритания, Швейцария, Русия, Германия и България.\r\n\t \r\n\tНабраните средства ще бъдат използвани за погасяване на предходната емисия в размер на 47 млн. евро и с фиксиран лихвен купон 8%, както и за развитие на бизнеса на \"Еврохолд България“, уточнява се в съобщението.\r\n\t\"Новата емисия е с по-добри параметри за нас като емитент спрямо предходната, което е атестация за повишено доверие на инвеститорите. Новата облигационна емисия няма да се отрази на задлъжнялостта на компанията, защото до края на годината предстои увеличение на капитала на холдинга чрез емитирането на 40 336 250 нови акции с номинал 1 лв. и емисионна стойност 1.3 лв.“ , посочи Кирил Бошов, председател на управата на \"Еврохолд България\".\r\n\tМалко използваните от компаниите у нас EMTN програми са популярен инструмент за финансиране в корпоративния сектор в развитите страни. Те улесняват достъпа до финансиране на международните пазари чрез издаване на средносрочни дългови книжа на траншове. Позволяват значителна гъвкавост на емитента по отношение на параметрите на отделните облигационни емисии - честота и период на емитиране на книжата, размер и лихва, и т.н.\r\n\t\"Еврохолд България\" извършва небанкови финансови услуги и управлява активи в Централна и Югоизточна Европа. Акциите й се търгуват на фондовите борси в София и Варшава. Компанията е мажоритарен собственик на \"Евроинс Иншурънс Груп\" (ЕИГ). Базираната в София застрахователна група оперира в 8 европейски страни, като притежава дъщерни застрахователни дружества в 4 от тях - България, Румъния, Македония и Украйна. От 2014 г. ЕИГ развива дейност и в Гърция. Групата обслужва повече от 2.5 млн. клиенти и има 1600 служители.", "date": "2017.12.01", "title": "\"Еврохолд\" пласира емисия за 70 млн. евро за предишни облигации и развитие на бизнеса"}
{"url": "http://www.mediapool.bg/vatreshniyat-ministar-se-dooplete-s-turskiya-doklad-za-bulgartabak-news272554.html", "text": "Безпомощният опит на вътрешния министър да неглижира констатациите на турските власти за свързана с \"Булгартабак\" контрабанда роди откровения като това, че макар докладът да е публично достъпен в интернет (включително на английски), МВР чака да го получи по официален път, а след това да го преведе. Преди ден министър Валентин Радев твърдеше, че макар да не е запознат с документа, му било известно, че там   – твърдение, което е очевидна неистина и при това лесно доказуема.\r\n\tВ петък сутринта пред Нова телевизия министърът вече изостави това си твърдение, но пък изложи защитната версия на българските власти – българският тютюнев холдинг бил споменат не като организатор, а само като източник на контрабанда. От което стана ясно, че все пак в МВР са чели доклада и са анализирали внимателно формулировката.\r\n\tСедмици след публикуването на последния годишен доклад на турската служба за борба с организираната престъпност и контрабандата (KOM), свързващ за пръв път директно българския тютюнев холдинг с контрабанда на цигари в южната ни съседка, и МВР, и главният прокурор продължават да поддържат \"доблестната\" позиция, че не са го получили и не са го чели (и съответно не предприемат нищо).\r\n\t, коментира министър Валентин Радев в четвъртък в отговор на въпрос на репортер от Mediapool.\r\n\tОще по-категоричен беше главният секретар на МВР Младен Маринов: .\n\n\r\n\t\"Доколкото знам, той (докладът) е изпратен в прокуратурата, ще чуете и тяхното мнение, тогава ще чуете и нашето. Засега не мога да ви кажа повече от това\", уточни министър Радев в четвъртък.\r\n\tНа 16 ноември главният прокурор Сотир , че докладът не е пристигнал в прокуратурата. Цацаров дори изрази съмнение дали такъв документ съществува: \r\n\tЕто как звучеше версията на министър Валентин Радев в петък пред Нова тв:\r\n\tКогато официално получим доклада и го преведем, ще узнаете, увери Валентин Радев.\r\n\tНа въпрос кога горе-долу очаква да се случи това, той повтори, че са го поискали от две места: .\r\n\tВ доклади на турските власти отпреди две години се говореше за контрабанда на марки цигари на \"Булгартабак\", с които се финансира ПКК – организация, обявена за терористична в Турция. В последния доклад на KOM (за 2016 г.) за пръв път се говори директно за \"Булгартабак\".\r\n\tНа 1 февруари на 2016 г. стана известно, че  за влизане в страната на депутата бизнесмен от ДПС Делян Пеевски и почетния председател на ДПС Ахмед Доган. Близки до турското правителство медии, които тиражираха новината, която нито бе опровергана, нито потвърдена официално, посочиха, че \"проруският олигарх Пеевски\" може да се окаже в основата на контрабандата на български цигари в Турция\".\r\n\tНа 16 февруари 2016 г. , че излиза от акционерната си собственост в \"Булгартабак холдинг\" и ще продаде дела си. Месец по-късно \"Булгартабак\" обяви, че – Близкия Изток. През април 2017 г. Делян Пеевски продаде цигарения си бизнес в България срещу 105 млн. евро на концерна British American Tobacco (BAT).", "date": "2017.12.01", "title": "Вътрешният министър се дооплете с турския доклад за \"Булгартабак\""}
{"url": "http://www.mediapool.bg/plashtaniyata-po-evroprogramata-za-nauka-i-obrazovanie-izostavat-news272555.html", "text": "Темпът на плащанията по европрограмата за образование и наука трябва да се увеличи. В противен случай в края на 2018 г. може да бъдат загубени средства по нея. Това каза вицепремиерът Томислав Дончев по време на парламентарния контрол.\r\n\tТой обясни, че плащанията по \"Наука и образование за интелигентен растеж\" изостават в сравнение с останалите оперативни програми. Коментира, че по никоя програма няма как да се даде толкова рано гаранция, че всички средства ще бъдат усвоени докрай, но правителството се било научило да управлява риска, за да не се стигне до загуби.\r\n\tПрограмата за наука и образование е с . До момента са от парите. от средствата, а би трябвало до края на 2018 г. да са усвоени 30%.\r\n\t, въпреки че бюджетът по това перо е най-сериозен - 560 млн. лева. Очаква се скоро да бъдат подписани договорите за центрове за върхови постижения и центрове за компетентност. Подборът на проекти за двете процедури започна още през лятото на миналата година, но проблеми с избора на оценители забави одобрението на проектите. Процедурата по оценка на предложенията е приключила, но резултатите още не са обявени. От думите на Томислав Дончев по време на парламентарния контрол се разбра, че новата агенция, която управлява европрограмата, не е одобрила оценителния доклад по процедурите за 350 млн. лева, изготвен от италианската фирма \"Прогетти плант\". Причината за това не е ясна, а процедурата по оценяване на проекти била конфиденциална. От резултатите зависело коя научна институция ще се развива и коя - не.\r\n\tВ същото време  вече почти година. За да бъдат възстановени, министерството на образованието , които изпълнява. Средствата няма да се загубят, а ще бъдат насочени към други проекти.\n\n\r\n\tВъпреки това  заради, открити от Брюксел нередности по програмата. Конкретният процент на санкцията не е ясен. Ясно е, че тя ще доведе до намаляване на евросредствата по цялата програма, което ще бъде компенсирано от държавния бюджет.", "date": "2017.12.01", "title": "Плащанията по европрограмата за наука и образование изостават"}
{"url": "http://www.mediapool.bg/obshtinskata-struktura-na-dps-v-hitrino-napuska-partiyata-news272556.html", "text": "Общинската структура на ДПС в Хитрино напуска партията. Това съобщиха представители на местната структура на пресконференция, съобщава Дарик. 26 от 27-те членове на общинското партийно ръководство са подписали декларация по въпроса, представена от Сибрят Еир - кмет на село Каменяк. Единственият, който не е подкрепил напускането, е общинският ръководител Севджан Акиф, каза Еир.\r\n\tТе са последвани и от 19 от 20-те структури по места в община Хитрино. Единствено структурата в село Длъжко не е подкрепила декларацията. 16 от 18 кмета на населени места в общината също са подкрепили декларацията за напускане на редиците на движението. Това са направили и 14 от 15 общински съветници в местния парламент на Хитрино.\r\n\tВ декларацията си напусналите посочват два основни мотива. Единият е авторитарното управление от централно ниво, като уточняват, че листите за депутати се редят без тяхното съгласие и одобрение. Вторият аргумент е изключването от ДПС на общинският кмет Нуридин Исмаил.\r\n\t\"Никой не ни е подсказал да го направим. Кметът Исмаил заяви, че не се меси в такива мероприятия\", коментира Неждед Мурад по повод версията за оказан натиск от страна на общинския кмет. Към момента всички напуснали остават независими.", "date": "2017.12.01", "title": "Общинската структура на ДПС в Хитрино напуска партията"}
{"url": "http://www.mediapool.bg/do-shest-godini-5g-mrezhata-shte-pokrie-edna-peta-ot-naselenieto-v-sveta-news272558.html", "text": "До 2023 г. повече от една пета от населението в света ще бъде покрито от 5G-мрежа, а потребителите на по-качествения мобилен широколентов достъп ще са 1 милиард. Тази прогноза е сред ключовите статистики, представени в  на Доклада за мобилността на \"Ериксон\" (Ericsson Mobility Report).\r\n\tСледващото поколение мобилна мрежа, върху чието внедряване работят съвместно редица телекоми, ще тръгне от градските зони. Първите търговски  мрежи, базирани на 5G New Radio (NR), се очаква да бъдат налични през 2019 г., а преобладаващо ще бъдат изградени през 2020. Ранното внедряване на 5G се предвижда на няколко пазара, сред които са САЩ, Южна Корея, Япония и Китай.\r\n\tГлобалният мобилен трафик на данни ще надхвърли 100 ексбайта на месец през 2023 г., сочат още прогнозите.\r\n\tОчаква се мобилният трафик на данни да се увеличи до 8 пъти през прогнозирания период, достигайки 110 ексбайта на месец през 2023. Това се равнява на 5.5 милиона години HD видео стрийминг.\r\n\tВсички региони отчитат ръст в мобилния трафик на данни, като Северна Америка показва най-високо средно потребление при смартфоните, надхвърлящо 7GB на месец в периода до края на 2017 г.\r\n\tВидео потреблението продължава да бъде двигател на растежа при мобилния широколентов трафик. Основен фактор за ръста на видео услугите са младите  потребители от поколението Y – те са на възраст между 15 и 24 години и стриймват 2.5 пъти повече от тези на възраст над 45 години, отчита докладът.\r\n\tСтриймването на видео с по-висока резолюция и очертаващата се тенденция за увеличен стрийминг на видео формати от типа на 360-градусовите видеа ще окажат влияние върху използваните обеми трафик на данни. Например, 360-градусово видео в  YouTube консумира 4 до 5 пъти повече честоти от обикновено видео със същото качество, отбелязват от \"Ериксон\".\r\n\tДо края на тази година LTE ще бъде доминиращата технология за мобилен достъп. Очаква се тя да достигне 5.5 милиарда абонати и да покрие повече от 85 процента от глобалното население до края на 2023 г.\r\n\tПреносът на глас през LTE (VoLTE) е стартиран в повече от 125 мрежи в над 60 държави, във всички региони. До края на 2023 г. се предвижда VoLTE абонаментите да достигнат 5.5 милиарда, като това се отнася до 80 процента от комбинираните LTE и 5G абонаменти.\r\n\tУмните часовници са едни от най-новите устройства, използващи пренос на глас през LTE. Потребителите могат да осъществяват обаждания директно през умните часовници без нуждата от смартфон (multi-SIM). Обажданията могат да се прехвърлят между часовника и смартфона на потребителите. \r\n\t\"Последният отчет очертава тенденциите при мобилните абонаменти и ръста в трафика на данни, както и усилията на бранша да посрещне глобално нарастващото търсене на мобилни мрежи. В допълнение, отчетът изследва и появата на нов вид потребление, възникнал с развитието на мрежите –  например, умни часовници, IoT аларми, поддръжка на добавена реалност. С подготовката за преминаване към 5G тези тенденции продължават да задават плана за развитие на мобилната индустрия“, коментира Никас Хойвелдоп, главен стратегически директор и ръководител на сектор \"Технологии и бизнес в развитие\" в \"Ериксон\".", "date": "2017.12.01", "title": "До шест години 5G мрежата ще покрие една пета от населението в света"}
{"url": "http://www.mediapool.bg/arestuvani-sa-chetirima-balgari-ot-globalna-grupa-za-iztochvane-na-bankovi-smetki-news272559.html", "text": "Четирима български киберпрестъпника част от международна група за източване на банкови сметки чрез скимиращи устройства на банкоматите са били арестувани по време на провела се в четвъртък акция под кодовото име \"Нептун\" на територията на България, Италия и Чехия. Това  съобщиха от  Европейския център за киберпрестъпления (EC3) на Европол и българското МВР.\r\n\tАкцията е организирана от италианския карабинери и е осъществена при непрекъснато взаимодействие с българската ГД \"Борба с организираната престъпност“ и Националната полиция на Чехия, заявиха от МВР в петък. Арестите са дело на двегодишно разследване, обхванало целия европейски континент, Южна Америка и Азия.\r\n\tПрестъпната група е поставяла скимиращи устройства на банкомати в Европа и така е прихващана информация за банковите карти на ползващите банкоматите, която после е била прехвърляна на фалшиви карти, с които вече са се теглили пари от сметките на жертвите през банкомати извън Европа от страни като Белиз, Индонезия и Ямайка \r\n\tСамоличността на арестуваните българи засега е анонимна.\r\n\tСпоред първоначалните данни лидерите на трансграничната престъпна група активно са контролирали всички етапи на престъпната дейност, включително вграждането на техническите средства в банкомати в централните части на европейските градове, производството на фалшиви кредитни карти и последващото отнемане на пари от банкомати в неевропейски държави.\r\n\tВ рамките на разследването са открити компрометирани устройства, с поставени микрокамери и четци за магнитни ленти. Иззети са над 1000 фалшиви кредитни карти, събрани са  и данни за извършени многобройни измамни международни транзакции на стойност повече от 50 000 евро, посочват от МВР.", "date": "2017.12.01", "title": "Арестувани са четирима българи от глобална група за източване на банкови сметки"}
{"url": "http://www.mediapool.bg/nato-obmislya-da-vklyuchi-nastapatelna-otbrana-v-pravilata-za-vodene-na-kibervoina-news272560.html", "text": "Група страни членки на НАТО обмислят по-остър отговор на действията на подкрепяни от различни държави компютърни хакери. Сред вариантите за ответни действия е използването на кибератаки за срив на вражеските мрежи, съобщават официални представители, цитирани в петък от агенция Ройтерс.\r\n\t \r\n\tСАЩ, Великобритания, Германия, Норвегия, Испания, Дания и Холандия разработват общи принципи за воденето на кибервойна, от които да се ръководят техните въоръжени сили при вземането на решение в какви случаи е оправдано използването на кибератаки. Целта на страните е да постигнат споразумение към началото на 2019 година.\r\n\t \r\n\tДоктрината може да промени подхода на НАТО от отбранителен към конфронтационен спрямо хакерите, които според някои официални представители работят за Русия, Китай и Северна Корея, опитвайки се да подкопаят западни правителства и да откраднат технологии.\r\n\t \r\n\t\"Приемането, че компютрите, също като самолетите и корабите, имат нападателни възможности, е промяна в нагласата (на НАТО)\", заявява пред Ройтерс Майкъл Уидмън, капитан 2-ри ранг от флота на САЩ, в центъра за киберотбрана на НАТО в Естония, който координира разработването на доктрина за кибервойна.\r\n\t \r\n\tВашингтон вече разполага с кибероръжия, като например компютърни кодове, които могат да сринат сайтове или да блокират информационни системи. През 2011 г. САЩ обявиха, че ще отговорят на враждебни кибернетични действия.\r\n\t \n\n\r\n\tСмята се, че САЩ и може би Израел са стояли зад компютърния вирус \"Стъкснет\", който през 2010 г. унищожи ядрени центрофуги в Иран. Нито една от страните не е потвърдила това.\r\n\t \r\n\tНякои съюзници от НАТО смятат, че изваждането от строя на вражеска електроцентрала чрез кибератака може да бъде по-ефективно от въздушни удари.\r\n\t \r\n\t\"Трябва да осъществя определена мисия и разполагам с въздушна подкрепа и киберподкрепа. Кое пасва по-добре на ефекта, който искам да постигна?\", казва Уидмън.\r\n\t \r\n\tПрез 2014 г. 29-членният Алианс призна киберпространството като област на военни действия, редом с водените по суша, въздух и море, но досега не беше изяснил подробно какво следва от това.\r\n\t \r\n\tВъпросът за използването на зловреден софтуер е чувствителен в Европа, защото демократични правителства не искат да бъдат виждани да използват същите тактики като авторитарни режими. Командири и експерти се фокусират върху защитата на собствените мрежи и блокирането на опити за зловредно манипулиране на данни.\r\n\t \r\n\tВисокопоставени балтийски и британски служители от силите за сигурност заявяват, че разполагат с разузнавателни данни, които показват упорити опити на руски хакери да прекъснат европейски енергийни и телекомуникационни мрежи, комбинирани с кампании за дезинформация в интернет. Те смятат, че Русия се опитва да разруши единството на западните страни относно икономическите санкции, които й бяха наложени заради анексирането на полуостров Крим през 2014 г. и за подкрепата й за сепаратистите в Източна Украйна.\r\n\t \r\n\t\"Те (руснаците) се опитват да атакуват единството на НАТО\", каза високопоставен британски служител на силите за сигурност, който заяви, че във виртуалният свят балансът между войната и мира започва да се размива.Естонско \"киберкомандване\"\r\n\t \r\n\tСАЩ, Великобритания, Холандия, Германия и Франция имат \"киберкомандвания\" - специализирани щабове за борба с кибершпионажа и хакерски атаки срещу важни инфраструктури.\r\n\t \r\n\tЕстония, която преди десетилетие беше засегната от една от първите мащабни кибератаки в света, цели да създаде киберкомандване следващата година, което да бъде напълно готово за действие до 2020 г., като притежава нападателни кибероръжия.\r\n\t \r\n\t\"В киберпространството не можете само да се защитавате\", заявява пред Ройтерс Ерки Кодар, който отговаря за киберполитиката в естонското министерство на отбраната.\r\n\t \r\n\tПо цял свят тази година хакери разстроиха в безпрецедентен мащаб работата на мултинационални компании, пристанища и обществени услуги, което привлече вниманието на общественото мнение към проблема.\r\n\t \r\n\tТази седмица НАТО извърши най-голямото военно киберучение в историята си на военна база в Южна Естония. Беше тествана защитата на 25 страни от НАТО срещу фиктивна хакерска група, ползваща се с държавна подкрепа, която се опитва да проникне в мрежите за въздушна отбрана и комуникация на НАТО.\r\n\t \r\n\t\"Фиктивните сценарии се базират на реални заплахи\", заявява естонският подполковник Андерс Кууск, ръководил учението.\r\n\t \r\n\tКомандването на НАТО няма да разработва кибероръжия, но миналия месец министрите на отбраната на страните членки се споразумяха, че натовските командири могат да поискат от страните членки разрешение да използват техните кибероръжия при необходимост.", "date": "2017.12.01", "title": "НАТО обмисля да включи \"настъпателна отбрана\" в правилата за водене на кибервойна"}
{"url": "http://www.mediapool.bg/talibani-maskirani-s-burki-ubiha-devet-dushi-v-pakistan-news272561.html", "text": "Пакистански талибани, маскирани с бурки, нападнаха кампуса на земеделски колеж в Пешавар днес. Убити са най-малко девет души и са ранени 35, предаде Ройтерс, като цитира полицейски и медицински източници.\r\n\t \r\n\tПолицаи и военни, извикани в кампуса на Института по земеделие в северозападния пакистански град, убиха всички нападатели, съобщи военен говорител.\r\n\t \r\n\tОтговорност за атаката поеха пакистанските талибани. Техният говорител твърди, че мишена на нападението била сграда на военното разузнаване, отбелязва Ройтерс.\r\n\t \r\n\tВъоръжените талибани пристигнали в кампуса с авторикша, маскирани с бурки, каквито носят жените в тази част на света, каза началникът на полицията в Пешавар.\r\n\t \r\n\tПакистанските талибани се бият, за да свалят правителството и да наложат стриктно тълкуване на ислямския закон, посочва Ройтерс. Те са съюзени с талибаните в Афганистан, управлявали до 2001 г., когато бяха свалени от американските войски.", "date": "2017.12.01", "title": "Талибани, маскирани с бурки, убиха девет души в Пакистан"}
{"url": "http://www.mediapool.bg/belgiya-lishi-ot-grazhdanstvo-prochuta-dzhihadistka-news272562.html", "text": "Апелативният съд в Брюксел е постановил да бъде отнето белгийското гражданство на прочутата джихадистка Малика ел Аруд, съобщиха местни медии, цитирани от БТА.\r\n\t \r\n\tЕл Аруд (58 г.) е от марокански произход и е вдовица на един от извършителите на атентата през 2001 г. срещу водача на муджахидините в Афганистан Ахмад Шах Масуд.\r\n\t \r\n\tМедиите отбелязват, че решенията за отнемане на гражданство в Белгия са изключително редки и досега има едва десетина подобни постановления. Отбелязва се, че сходен процес в момента се води в съда в Антверпен срещу ръководителя на терористичната организация \"Шериат за Белгия\" Фуад Белкасем, също с марокански корени.\r\n\t \r\n\tНа 9 септември 2001 г., два дни преди терористичните удари в САЩ, Шах Масуд е взривен, докато дава интервю за арабски телевизионен екип. Според разследването убийството му е поръчано от водача на Ал Каида Осама бин Ладен. Шах Масуд води съпротивата срещу окупацията от СССР в Афганистан, а по-късно и срещу талибаните. Посмъртно той е обявен от президента (2001-2014 г.) Хамид Карзай за национален герой и датата на смъртта му става национален празник в Афганистан.\r\n\t \n\n\r\n\tВ телевизионния екип, превърнал камерата и батериите си във взривно устройство, е Дахман Абд ал Сатар, съпруг на лишената от белгийско гражданство Малика ел Аруд. Самата Ел Аруд също по това време се намира в Афганистан. Тя поддържа джихадистки сайтове и през 2007 г. е осъдена за това от съд в Швейцария, където се е заселила със следващия си съпруг и съучастник.\r\n\t \r\n\tСамата Ел Аруд твърди в интервюта, че се е врекла на Бин Ладен, както и че нейният джихад е словото. В постановлението си Апелативният съд в Брюксел посочва, че действията й са в пълен разрез със задълженията й на белгийски гражданин.", "date": "2017.12.01", "title": "Белгия лиши от гражданство прочута джихадистка"}
{"url": "http://www.mediapool.bg/merkel-i-shults-zapochvat-pregovori-no-nyama-reshenie-za-golyama-koalitsiya-news272557.html", "text": "Консервативният блок Християндемократически /Християнсоциален съюз (ХДС/ХСС) на германския канцлер Ангела Меркел и Германската социалдемократическата партия(ГСДП) се споразумяха да започнат преговори за изход от политическата криза, но лидерът на социалдемократите Мартин Шулц съобщи, че засега партията му не е взела решение да влезе отново в голяма коалиция. \r\n\t \r\n\tНовината идва след снощната среща на президента Франк-Валтер Щайнмайер с лидерите на водещите политически сили. Ако конгресът на ГСДП, насрочен за следващата седмица, подкрепи решението за започване на преговори, първият кръг от консултации може да се проведе преди Коледа.\r\n\t \r\n\tОт партията на Меркел заявиха в петък, че искат да започнат преговори със социалдемократите, за да подновят съюза си с тях и да бъде формирано \"стабилно правителство“.\r\n\t \r\n\tОт своя страна бившият председател на Европейския парламент Мартин Шулц посочи, че подкрепя започването на преговори, но въпреки това остави отворен въпроса за това каква форма би могла да приеме една евентуална бъдеща коалиция.\r\n\t \r\n\t\r\n\t \r\n\tШулц каза, че неговата партия е постигнала широко съгласие да не изключва нито една възможност за ново правителство, но още не е взела решение дали да се стреми към нова голяма коалиция с консерваторите на канцлерката Ангела Меркел.\r\n\t \r\n\t\"Имаме много варианти (за съставяне на правителство)\", заяви Шулц след проведена среща на ръководството на социалдемократите и състояли се снощи разговори между него, Меркел и баварския й съюзник Хорст Зеехофер.След като ръководството вземе своето решение членовете на партията ще гласуват върху него по време на конгреса й, който започва в четвъртък.\r\n\t \r\n\t\"Това не означава автоматично голяма коалиция. Имаме време и ще обсъдим и други възможни опции по време на партийния конгрес на ГСДП“, допълни Шулц.\r\n\t \r\n\t\r\n\t\tТой отрече да се е съгласил за съставяне на нова коалиция с консерваторите на Меркел и каза, че съставянето на такава коалиция \"не е автоматично\".\r\n\t\r\n\t\t \r\n\t\r\n\t\tПартийни функционери обаче заявиха, че ръководството на социалдемократите ще одобри на конгрес следващата седмица започването на преговори за нова коалиция с консервативния блок на Меркел. \r\n\t\r\n\t\t \r\n\t\r\n\t\t\r\n\t\t\tПо думите им Шулц е поел този ангажимент по време на снощните разговори с Меркел и Зеехофер, който оглавява Християнсоциалния съюз - баварските съюзници на канцлерката.\r\n\t\t\r\n\t\t\t\r\n\t\t\t\r\n\t\t\t\r\n\t\t\t\r\n\t\t\r\n\t\r\n\r\n\t \r\n\tГермания се намира в политическа безизходица, след като проучвателните преговори между консерваторите от Християндемократическия съюз и Християнсоциалния съюз (ХДС/ХСС) и Свободната демократична партия (СвДП) и Зелените завършиха без успех. \r\n\t \r\n\tВъзможните изходи от кризата са два - голяма коалиция между ХДС/ХСС и ГСДП, както беше досега, и предсрочни избори.\r\n\t \r\n\t\r\n\t \r\n\tГерманските социалдемократи вече съобщиха своите първи условия за създаването на коалиция. Сред тях са по-високи пенсии, въвеждане на застраховане на жителите и увеличаване на данъците върху имущество с голяма стойност. \r\n\t \r\n\t\r\n\t\tМартин Шулц днес изтъкна като важен елемент за евентуални коалиционни преговори необходимостта от промяна на политиката на Германия по европейските въпроси.\r\n\t\r\n\t\t \r\n\t\r\n\t\t\"Даването на положителен отговор на (френския президент) Еманюел Макрон ще бъде ключов елемент при всякакви преговори с Германската социалдемократическа партия\", заяви Шулц в интервю за сп. \"Шпигел\".\r\n\t\r\n\t\t \r\n\tСпоред него би трябвало да се въведе обща европейска данъчна политика и да има финансов министър на Европейския съюз.\r\n\t \r\n\tКанцлерът Ангела Меркел обяви, че е против провеждането на нови избори в Германия. \r\n\t \r\n\tСрещата при президента Франк-Валтер Щайнмайер в четвъртък вечерта продължи повече от два часа и след нея нямаше изявления. \r\n\t \r\n\tВъншният министър Зигмар Габриел, който е от ГСДП, заяви вчера преди срещата за телевизия Цет Де Еф, че никой не бива да очаква, че неговата партия, която все още управлява с християндемократите в служебното правителство, незабавно ще приеме да влезе в нова голяма коалиция, след като преговорите на Меркел с либералите и Зелените се провалиха.\r\n\t \r\n\t\"Сега сме в процес, дирижиран от президента, и трябва да видим какви са възможностите, но никой не може да очаква, че този процес ще върви бързо\", каза Габриел и добави, че първо консерваторите трябва да покажат какво искат, съобщи Ройтерс. \r\n\t \r\n\tИзточници от ГСДП казаха, че ще се обсъждат всички варианти - от нови избори до нова широка коалиция.\r\n\t \r\n\tМеркел също се очаква да проведе телефонна конференция с висши партийни членове, за да обсъди снощната среща, но консерваторите не очакват социалдемократите да се съгласят на официални коалиционни преговори преди конгреса си, който е другата седмица. \r\n\t \r\n\tОколо една трета от германците искат ГСДП да започне преговори с консерваторите за създаване отново на голяма коалиция, показа допитване на Аленсбах, съобщи Ройтерс.", "date": "2017.12.01", "title": "Меркел и Шулц започват преговори, но няма решение за голяма коалиция"}
{"url": "http://www.mediapool.bg/okonchatelni-dozhivotni-prisadi-za-trima-ot-kilarite-news272577.html", "text": "Трима от групата за мокри поръчки \"Килърите\" остават в затвора до живот, реши окончателно в петък Върховния касационен съд. Това са Петър Стоянов - Сумиста, който е сочен за лидер на групата, Георги Вълев и Васил Костов-Кеца. Четвъртият осъден е Янко Попов-Туцо, който ще трябва да излежи 10-годишна присъда.\r\n\tВКС на практика изцяло потвърди решението на Варненския апелативен съд. Решението не е обявено официално заради последните поправки в закона, които забраняват официално оповестяване преди прокуратурата да въдворила наказаните.\r\n\tПетър Стоянов-Сумиста е осъден за организиране на убийствата на търновския адвокат Петър Лупов и шуменския бизнесмен Румен Рачев. Васил Костов и Георги Вълев са признати за виновни за подбудители и помагачи в извършване на двете убийства. Янко Попов е осъден за участие в убийството само на Лупов. Попов вече изтърпя присъда от 5 години затвор за участие в престъпната група.\r\n\tСъдът окончателно оправда един от сочените за участници в групата - Райко Стойнев, който преди това беше осъден на седем години затвор. Той е обвинен, че е бил съучастник в убийството на Румен Рачев през юли 2009 година, но съдът сметна това за недоказано.\r\n\tПо делото \"Килърите\" Шуменският окръжен съд първоначално даде три доживотни присъди, които бяха потвърдени от Варненския апелативен съд. През юни миналата година\r\n\tВърховният касационен съд (ВКС) обаче върна делото на апелация заради нарушено право на защита на Петър Стоянов. Сега апелативният съд отново осъди тримата на доживотен затвор без право на замяна, а ВКС този път ги потвърди.\r\n\tСега обвинителната теза пред ВКС бе изложена лично от заместник-главният прокурор и ръководител на Върховната административна прокуратура Ася Петрова, която наблюдаваше делото в досъдебната му фаза. Тя настоя присъдите на четиримата подсъдими да бъдат потвърдени.\r\n\tИменно този казус се превърна в трамплин за кариерата на Петрова по време на първото правителство на ГЕРБ. Непосредствено след избора на Сотир Цацаров за главен прокурор в края на 2012 г., той я направи свой заместник, засилвайки съмненията за задкулисни връзки с тогавашните управляващи. Преди да се издигне в прокуратурата Ася Петрова бе известна с близките си отношения с бившия вътрешен министър Цветан Цветанов.", "date": "2017.12.01", "title": "Окончателни доживотни присъди за трима от \"Килърите\""}
{"url": "http://www.mediapool.bg/balgarskata-koleda-tazi-godina-e-v-podkrepa-na-spaseniya-detski-zhivot-news272578.html", "text": "“В подкрепа на спасения детски живот“ е темата на 15-то издание на инициативата “Българската Коледа”, чието начало беше дадено в петък от президента Румен Радев в университетската болница “Свети Георги“ в Пловдив. Благотворителната инициатива се провежда от 2003 година насам под патронажа на президентската институция.\r\n\t“Новите методи на лечение позволяват ранна диагностика на тежки заболявания и ефективно лечение, което води до спасяване на живот, но спасеният детски живот много често изисква продължителни грижи. Поддържането на здравето на тези деца налага продължителни усилия и е голямо предизвикателство и за лекарите, и за семействата на болните деца“, разясни Радев темата на тазгодишното издание на “Българската Коледа“.\r\n\t“Българската Коледа не е просто дарителска кампания, а нещо много по-голямо. Тя ни дава вярата и усещането, че живеем в цивилизовано общество, което се крепи на хуманни ценности. Тя споява различни социални слоеве и инвестира в нашия най-голям капитал – здравето на нашите деца“, каза президентът.\r\n\tТой посочи, че е избрал да даде началото на 15-тото издание на инициативата в болница “Свети Георги“, защото това е едно от водещите лечебни заведения в страната, което прилага съвременна и комплексна диагностика и се развива терапевтична, преподавателска и научно-изследователска дейност.\r\n\t“Мисля, че точно тук, където годишно се прилагат грижи за хиляди български деца, нашият призив ще бъде по-силен и по-истински, защото “Българската Коледа” е израз на надежда за бъдещето ни като нация и като държава и успява да обедини хора с различни професии, социално положение и образование около една обществено значима кауза”, каза още Радев.\n\n\r\n\tПрезидентът благодари на всички лекари и медицински работници, които работят с инициативата “Българската Коледа“ за техния труд, за грижите, които полагат за децата, както и за надеждата и доверието, които носи тяхната работа.\r\n\t“Зад тази инициатива стоят хиляди българи – учредители, дарители, известни личности и медии, но успехът на една дарителска инициатива и най-вече доверието в нея зависят основно от хората, които са в края на дарителския процес и това сте вие – лекарите”, заяви Радев.\r\n\tПриключилата на 30 ноември т.г. кампания 2016/2017 г. на „Българската Коледа”, посветена на децата с тежки хронични заболявания, успя да събере  2 650 000 лв., с които са подпомогнати 474 деца със сумата от над 700 000 лв. и е дарена медицинска апаратура за 30 лечебни заведения от цялата страна – университетски и многопрофилни болници за активно лечение на обща стойност 1 800 000 лв.\r\n\t“С тази апаратура ще могат да се прилагат съвременни методи за навременна и прецизна диагностика и оптимално лечение. Всичко това е резултат от хуманността и съпричастността на хиляди българи, които дариха за децата на България”, съобщи Радев\r\n\tПо-късно президентът се запозна с интензивния сектор и кувьозите в отделение “Неонатология” и отделение “Детска хирургия” в болницата. Той бе придружаван от съпругата си Десислава Радева и здравния министър Кирил Ананиев.", "date": "2017.12.01", "title": "“Българската Коледа“ тази година е в подкрепа на “спасения детски живот“"}
{"url": "http://www.mediapool.bg/lavat-asen-ot-razgrad-postapi-na-lechenie-v-stolichniya-zoopark-news272581.html", "text": "Един от лъвовете, изведени от зоопарка в Разград, е постъпил за лечение и специализирани грижи в единствения национален спасителен център за екзотични животни в Зоологическата градина в София. Това съобщиха от организацията \"Четири лапи\", която се ангажира със спасяването на лъвовете в най-тежко състояние от зоопарка в Разград. До нейната намеса се стигна, след като се наложа да се спасява животът на лъвчета, родени от кръвосмешение в зоологическата градина в Разград, и се оказа, че и други лъвове имат сериозни здравословни проблеми.\r\n\tЛъвът Асен е бил закаран в София със специализиран транспорт и при повишено внимание от риск за влошаване на здравословното му състояние. При постъпването му в Столичния зоопарк, животното е било във видимо тежко физическо и психическо състояние.\r\n\tИзвършват се различни медицински прегледи, така че да се установи цялостното му здравословно състояние, след което комисия от ветеринарни лекари ще набележи по–нататъшни мерки за лечение.\r\n\tЛъвът е настанен в отделна сграда, където има на разположение четири големи помещения, в част от които се провеждат и поредица от рехабилитационни упражнения, за укрепване на физическото му състояние.\r\n\tАсен ще остане в Столичния зоопарк до трайното подобряване на неговото състояние, след което ще бъде транспортиран до едно от убежищата за големи котки на фондация \"Четири лапи\".\r\n\tВ зоопарка в Разград се отглеждат още 4 големи лъва. Условията, в които живеят животните са изключително неподходящи. В къта дори няма ветеринар и големите котки никога досега не са били преглеждани. Грижи за тях започнаха да се полагат след споразумение между общината и фондация \"Четири лапи\". Според него в зоопарка в Разград трябва да остане само една двойка лъвове, а Асен и другите две големи котки да бъдат изведени.\r\n\tДвете спасени лъвчета вероятно ще бъдат настанени в убежище в Холандия.", "date": "2017.12.01", "title": "Лъвът Асен от Разград постъпи на лечение в Столичния зоопарк"}
{"url": "http://www.mediapool.bg/orban-smyata-da-vklyuchi-i-tainite-sluzhbi-sreshtu-soros-news272582.html", "text": "Унгарският премиер Виктор Орбан каза, че ще използва всички необходими средства, включително и тайните служби, за да се противопостави на усилията на американския финансист и филантроп от унгарски произход Джордж Сорос да подкопае правителството му, съобщи Ройтерс. \r\n\t \r\n\tСорос от своя страна заяви във видеопослание, че режимът, установен от Орбан, е по-репресивен дори от онзи, който бе наложен по време на съветската окупация в годините на Студената война. \r\n\t \r\n\t\"Унгарският премиер не може да достигне до мен, но експлоатира и потиска хората, които са в опозиция в Унгария\", отбеляза милиардерът. \n\n\r\n\t \r\n\tТази злъчна словесна размяна бележи нов връх в конфликта между Сорос и Орбан, които бяха съюзници в борбата срещу комунистическия режим, който падна в края на 80-те години на миналия век, след което обаче пътищата им рязко се разделиха, отбелязва Ройтерс. \r\n\t \r\n\tСега милиардерът определя унгарския премиер като опасен автократ, а той на свой ред го обвинява в намеса в унгарската политика чрез подкрепа за опозиционни групи. \r\n\t \r\n\tВ интервю за унгарското обществено радио премиерът каза, че тайните служби са завършили тази седмица доклад за дейността на финансирана от Сорос мрежа от неправителствени организации и други групи в Унгария и в Европа. Той обаче не разкри какви са констатациите в документа. \r\n\t \r\n\tВ своето послание Сорос казва, че ако Орбан изпълни заканата си и изгони от Унгария финансирания от него Централноевропейски университет, той ще го запази в изгнание, за да го върне в Унгария, след като премиерът слезе от политическата сцена. \r\n\t \r\n\tУправляващата консервативна партия ФИДЕС през април догодина я чакат парламентарни избори и Орбан - неоспорим фаворит за трети поред управленски мандат - каза, че очаква Сорос да финансира щедро и да подкрепя по всякакъв начин неговите опоненти, като главното противоречие между двамата в момента е въпросът за миграцията. \r\n\t \r\n\t\"Те ще използват публикации, ще правят пропаганда, ще засилват различни граждански групи, като плащат стотици, на хиляди хора\", предупреди унгарският премиер. \r\n\t \r\n\t\"Когато дойде часът на изборите, те ще създадат \"граждански центрове\", които ще провеждат кампания като партии, което означава, че мрежата на Сорос вече е започнала кампанията за изборите в Унгария\", отбеляза Орбан. \r\n\t \r\n\tГоворител на унгарското правителство до момента не е отговорил на запитването на Ройтерс за коментар на последното изявление на милиардера.", "date": "2017.12.01", "title": "Орбан смята да включи и тайните служби срещу Сорос"}
{"url": "http://www.mediapool.bg/maikal-flin-se-prizna-za-vinoven-che-lagal-za-ruskite-si-kontakti-news272583.html", "text": "Бившият съветник по националната сигурност на американския президент Доналд Тръмп - Майкъл Флин, се призна за виновен, че е излъгал ФБР за контактите си с руския посланик през декември м.г., но уточни, че действал така по нареждане на президента. Флин подаде оставка от съветническия пост през февруари, след като подведе Белия дом за свои разговори с руския посланик преди Тръмп да встъпи в длъжност.\r\n\tОбвинението към Флинт в опит да подведе ФБР му бе предявено в петък, 1 декември и същия ден се състоя първото съдебно заседание. На въпрос на съдията признава ли своята вина, Флин отговори кратко: \"Да, сър\".\r\n\tТой беше официално обвинен в лъжа и стана най-високопоставеният държавен служител, подведен под отговорност в рамките на разследването за връзките между предизборния щаб на Тръмп и Русия.\r\n\tСпоред съдебни документи Флин, който бе активен поддръжник на кампанията на Тръмп, е излъгал ФБР за свой разговор с руския посланик Сергей Кисляк в периода между избирането на новия президент и встъпването му в длъжност. Срещата между тях се е състояла на 29 декември 2016 г.\r\n\tФлин заяви пред съда, че по указание на Тръмп е водил преговори с руски представители по време на предизборната кампания.\r\n\tСпециалният прокурор Робърт Мълър му повдигна обвинение за \"съзнателно и умишлено\" генериране на \"фалшиви, фиктивни и измамнически изявления\" пред ФБР за разговорите си с посланика на Русия.\r\n\tПризнаването на вината е най-новата индикация, че Флин е сътрудничил на разследването на специалния прокурор Робърт Мълър за намесата на Русия в президентските избори в САЩ през 2016 г., отбелязва \"Ню Йорк таймс\".\r\n\tЕвентуално споразумение с Флин ще даде на Мълър възможност да погледне зад кулисите кампанията на Тръмп и смутните първи седмици от встъпването в длъжност на администрацията, отбеляза изданието.\r\n\tВече бяха повдигнати обвинения на трима бивши сътрудници на Тръмп - ръководителя на кампанията му Пол Манафорт, помощника му Рик Гейтс и съветника по външната политика Джордж Пападопулос.\r\n\tНикой от тях обаче не може да се сравнява с позицията и значението на Флин за Тръмп. Пенсионираният генерал е един от най-ранните поддръжници на Тръмп, архитект на популистката платформа \"America First \" и застъпник на идеята за по-близки отношения с Русия.\r\n\tПападопулос вече се призна за виновен по обвинението, че е дал фалшиви показания пред ФБР за контактите си с лица, свързани с руското правителство.\r\n\tПрез февруари Флин бе принуден да напусне поста съветник по националната сигурност, след като се разбра, че е при утвърждаването от Конгреса е прикрил факта, че е обсъждал с Кисляк американските санкции срещу руски физически и юридически лица.\r\n\tФлин отричаше, че тема на разговорите са били санкциите, а след него това заяви и вицепрезидентът Майк Пенс. Същата версия поддържа и Москва.\r\n\tПосле обаче Флин съобщи на Белия дом, че темата за санкциите все пак може и да е била обсъждана. Той поднесе извинения на Доналд Тръмп.\r\n\tБроени дни след като Тръмп влезе в Белия дом през януари т.г., Флин бе разпитван от ФБР. Тогава той е отрекъл, че е поискал от руския посланик Кисляк \"въздържане от ескалация на ситуацията в отговор на санкциите, въведени от САЩ срещу Русия\".\r\n\tОсвен това Флин не е споменал, че \"Русия е смекчила своята ответна реакция на санкциите по негова молба\", смята обвинението.\r\n\tФлин е обвинен и в това, че излъгал за отправената си молба към Кисляк да се отложи гласуването на резолюция в Съвета за Сигурност на ООН, което е станало по време на техен разговор на 22 декември 2016 г.\r\n\tПред съда Флин заяви, че направил това по указания от високопоставени лица от преходния екип на Тръмп.\r\n\t\"Аз разбирам, че тези действия, в които се признах за виновен пред днешния съд, са били неверни. И сега, с вяра в Бога, се надявам да ги поправя\", заяви бившият съветник.\r\n\tТой не само направи пълно признание, но и каза, че е готов да сътрудничи на разследването.\r\n\tСпоред източници на СиЕнЕн в Белия дом това обвинение срещу Тръмп е прието с облекчение, защото се е очаквало то да е по-тежко. Според неназован източник не се очаква признанието на Флин да се окаже сериозен проблем за Тръмп.\r\n\t\"Това е победа за Белия дом\", казал източникът.\r\n\tСпоред анализатори обаче Тръмп има основания да се притеснява, защото не е ясно докъде ще стигне разследването, след като Флин е решил да сътрудничи. Не е ясно например дали той не е казал на някой друг от преходния екип на Тръмп за разговорите си с Кисляк, отбелязва БиБиСи.\r\n\tУолстрийт отчете силен спад, след като Майкъл Флин се призна за виновен. Промишленият индекс Дау Джоунс изгуби 1.35 процента, технологичният Насдак се понижи с 1.92 процента, а по-широкообхватният Стандард енд Пуърс 500 отстъпи с 1.51 процента.\r\n\tИнвеститорите се опасяват, че случващото се може да създаде проблеми за Белия дом и законодателната му програма, включително голямата данъчна реформа, която напредва в Сената, отбелязва Асошиейтед прес.\r\n\tБорсовите индекси започнаха да отчитат спад, след като се появиха първите информации по обвинението срещу Майкъл Флин. Те ускориха спада, настъпил след съобщение в Туитър на телевизия ЕйБиСи, че Флин се готви да каже, че Доналд Тръмп, по това време кандидат за президент, го е насочил да се свърже с руснаците при миналогодишните президентски избори.\r\n\tКурсът на долара също тръгна надолу, отчитайки спад от 0.40 процента спрямо валутната кошница, докато в началото на деня растеше.", "date": "2017.12.01", "title": "Майкъл Флин се призна за виновен, че лъгал за руските си контакти"}
{"url": "http://www.mediapool.bg/hilyadi-sa-bez-tok-v-kirkovo-zaradi-tsiklona-filip-news272541.html", "text": "Опасно силни дъждове и денонощно наблюдение на язовири, реки, пътища и електропроводи, заради риск от наводнения са предприетите превантивни мерки заради новия циклон наречен \"Филип\", който нахлу в страната през нощта.\r\n\tЗа петък в Западна България е обявена опасност от първа и втора степен за интензивни валежи с количества между 35 и 65 литра, а на места и повече. За два дни се очаква да паднат валежи, колкото за цял месец, предупредиха синоптиците от Националния институт по метеорология и хидрология при БАН.\r\n\tЗаради предупрежденията за силни валежи, правителството реши да предприеме превантивни мерки. В МВР вече действа кризисен щаб, тъй като се очаква усложняване на обстановката.\r\n\tПървите проблеми се появиха край София.  предаде бТВ. Един от обитателите на наводнените сгради беше евакуиран. Към мястото беше изпратена техника и специални екипи, които да се опитат да предотвратят усложняване на обстановката, въпреки че се очаква положението да се влоши, тъй като дъждът не спира, а и в последните дни над София и околностите падна сняг, който се стопи само за ден.\r\n\tВ Кюстендилско  и на място е изпратена техника, която да заздрави дигата на реката, за да не се стигне до по-голям разлив.\n\n\r\n\t. От Агенция \"Пътна инфраструктура\" предупредиха шофьорите да карат внимателно в този участък.\r\n\tЧаст от реките в Благоевградско са с повишени нива, но все още далече от критичната точка. Собствениците на язовири са уведомени да следят с повишено внимание състоянието им, кметовете също са информирани да следят обстановката.\r\n\tПовишили са се и нивата на реките в Северозападна България.\r\n\t предаде БНР. В района вали и обилен дъжд, като в следобедните часове са измерени 70 литра на квадратен метър. До момента няма данни за нанесени щети.\r\n\tЗаради обилните валежи бяха сформирани звена за 24-часово наблюдение на язовирите в Западна България. Осигуряваме наблюдение в реално време на язовири, реки, пътища и електропроводи, каза вътрешният министър Валентин Радев.\r\n\tВ Източна България пък проблем са силните ветрове. Заради ураганен вятър в четвъртък беше спряно движението за всички автомобили в Троянския проход. Ограничението е в сила и за петък.\r\n\tСилният вятър, който духа вече 24 часа в Благоевград, събори дървета, огради на строежи, отнесе леки покривни конструкции, разкъса предпазните мрежи на саниращите се блокове. Засега няма данни за пострадали, предаде БГНЕС.\r\n\tПрогнозата е температурите да се повишат и риск от поледици вече няма.\r\n\tПрез почивните дни ще се задържи дъждовно. Обилни валежи ще има в Южна и Централна България.\r\n\tВ неделя късно през деня ще започне да нахлува студен въздух и през нощта срещу понеделник дъждът в Северозападните райони ще премине в сняг.\r\n\tВ понеделник заради студен вятър захлаждането ще продължи, но вече ще бъде почти без валежи.\r\n\tВъв вторник и сряда остава ветровито и студено, но само на отделни места е възможно да превали слаб сняг.", "date": "2017.12.01", "title": "Хиляди са без ток в Кирково заради циклона \"Филип\""}
{"url": "http://www.mediapool.bg/tilarsan-tvardeniyata-za-smyanata-mi-sa-smehotvorni-news272547.html", "text": "Държавният секретар на САЩ Рекс Тилърсън нарече \"смехотворни\" твърденията на редица американски медии, че Белият дом готви план за неговото отстраняване и заместването му с директора на ЦРУ Майк Помпейо, съобщи Ройтерс. \r\n\t\r\n\t\t \r\n\t\r\n\t\tПред репортери във Вашингтон краткият му коментар по въпроса бе: \"Това е смехотворно... смехотворно\", повтаряйки два пъти една и съща дума. \r\n\t\r\n\t\t \r\n\t\r\n\t\tТилърсън каза това, докато позираше за снимка с премиера на подкрепяното от ООН правителство в Либия Файез ел Сарадж. \n\n\r\n\r\n\t \r\n\tСпоред вестник \"Вашингтон пост\" обаче она Тилърсън може да се окаже част от масово напускане на служители на администрацията в края на първата година от президентския мандат на Тръмп. От известно време има спекулации, че редица високопоставени чиновници, които имат трудни отношения с Тръмп, включително директорът на Националния икономически съвет Гари Кон, може да си тръгнат догодина, съобщи \r\n\t \r\n\tТръмп е все по-недоволен от отрицателно медийно отразяване на Тилърсън и е започнал да пита други хора какво мислят за него, което често прави преди да скъса с някого, казаха един високопоставен служител на администрацията и един съветник.\r\n\t \r\n\tНеофициален съветник на Тръмп посочи, че президентът мрази директно да уволнява сътрудниците си и вместо това предпочита публично да ги унижава с надеждата те сами да решат да напуснат.\r\n\t \r\n\tОбаче макар и в Западното крило да има почти единодушно съгласие, че дните на Тилърсън са преброени, моментът и обстоятелствата на тръгването му, както и това кой ще го замени на поста, все още не са окончателно определени, отбелязва \"Вашингтон пост\".\r\n\t \r\n\tДържавният департамент заяви, че е получил уверения от Белия дом, че няма планове за уволняване на Рекс Тилърсън и заменянето му с директора на ЦРУ Майк Помпейо, пише в. \"Гардиън\", цитиран от БТА. \r\n\t \r\n\tСамият Доналд Тръмп обаче не бе толкова убедителен. На въпрос вчера дали Тилърсън ще запази поста си, президентът просто отбеляза, че държавният секретар се намира в този момент в Белия дом. \r\n\t \r\n\t\"Той е тук. Рекс е тук\", каза Тръмп.\r\n\t \r\n\tОтношенията на президента с Тилърсън стават все по-обтегнати. Държавният секретар публично се разграничи от него заради недостатъчно острата реакция на Тръмп на неонацистко шествие във Вирджиния, като каза, че президентът \"говори от свое име\".\r\n\t \r\n\tАко промените се случат както са прогнозирани, ще се получи един по-лоялен към Тръмп кабинет, а и по-твърдолинеен, особено към Иран. \r\n\t \r\n\tПомпейо и Котън са категорично против сключеното през 2015 г. ядрено споразумение с Техеран. Котън отдавна подкрепя военни действия и казва, че ограничени въздушни удари ще са достатъчни за възпиране на иранската ядрена програма. \r\n\t \r\n\tПомпейо пък е намеквал, че администрацията на Тръмп обмисля смяна на режима в Северна Корея, а Тилърсън публично изключи този вариант, пише вестникът.\r\n\t \r\n\tБившият постоянен представител на САЩ в НАТО и председател на Чикагския съвет по глобални въпроси Иво Даалдер каза: \"Решение на президента Тръмп да уволни Рекс Тилърсън от поста държавен секретар би било нещо безпрецедентно. Държавен секретар не е бил уволняван от повече от един век\", цитира думите му в. \"Гардиън\".", "date": "2017.12.01", "title": "Тилърсън: Твърденията за смяната ми са смехотворни"}
{"url": "http://www.mediapool.bg/vrachiha-shestite-zhurnalisticheski-nagradi-valya-krushkina-news272584.html", "text": "На официална церемония в четвъртък вечер бяха връчени шестите награди в журналистическия конкурс \"Валя Крушкина – журналистика за хората\".\r\n\tПризовете отличават журналисти с активна гражданска позиция, отстоявана в името на хората и са част от дейността на Фонд \"Валя Крушкина\" при Фондация \"Работилница за граждански инициативи\".\r\n\tОтличените получиха \"стъклената круша\" – символ на конкурса, грамота и парична награда, осигурена от дарители.\r\n\t\"Ще продължавам да се боря срещу несправедливостите\", каза тазгодишният носител на голямата награда Тина Ивайлова по време на официалната церемония за връчването на наградите. Тя получи приза за разследване срещу \"ало\" измамниците., който й бе връчен от изпълнителния директор на Фондация \"Работилница за граждански инициативи\" Илияна Николова.\r\n\tОгнян Златев – ръководител на представителството на ЕК в България, удостои с наградата в категория \"Млад журналист\" Глория Николова.\r\n\tВ категория \"Печатна медия\", призът получи Диян Божидаров. Наградата връчи Силвия Великова, член на журито от създаването на конкурса.\r\n\tВ категория \"Снимащ журналист\" отличието отиде при Росен Илиев. Той получи наградата от Елица Иванова, директор \"Маркетинг\" на Еврофутбол.\r\n\tТони Николов получи призът в категория \"Онлайн медия\". Неговата награда връчи Генка Шикерова, носител на Голямата награда през 2015 г. и член на журито през 2017 г.\r\n\tКрасимира Величкова, изпълнителен директор на Български дарителски форум и член на Обществения съвет на Фонд \"Валя Крушкина\" връчи наградата в категория \"Радио\". Тазгодишният победител е Мая Щърбанова.\r\n\tРосен Цветков, носител на Голямата наградата през 2013 г. и член на Обществения съвет на Фонд \"Валя Крушкина\", връчи наградата в категория \"Телевизия\" на Цвета Младенова.\r\n\tЗа втора поредна година с грамоти бяха отличени и журналистите, номинирани в челната тройка. В категория \"Печатна медия\" грамота получиха Зорница Стоилова и Емил Спахийски.\r\n\tВ \"Радио\" бяха отличени Ива Антонова и Румен Стоичков. Мария Ванкова и Тина Ивайлова получиха грамота за номинация в челната тройка в категория \"Телевизия\". Грамоти получиха и Мариета Димитрова и Калоян Константинов, в категория \"Онлайн медия\". В категория \"Снимащ журналист\" бяха отличени Росен Илиев и Любен Кацаров. Ивомира Пехливанова и Петър Георгиев получиха грамоти в категория \"Млад журналист\".\r\n\tНосителите на наградата в шестото издание на конкурса са избрани след оценка на 13-членно жури. То разгледа получените 66 номинации със 133 различни материала. Измежду всички получени номинации, журито определи и тазгодишният носител на Голямата награда.\r\n\tНаградите, учредени на името на журналистката от БНТ Валя Крушкина, се връчват ежегодно от 2012 година насам и отличават български журналисти с активна позиция, отстоявана в името на гражданите. През годините конкурсът стана разпознаваем в журналистическите среди, както и извън тях. В досегашните пет издания на конкурса са номинирани над 300 журналисти с повече от 700 материала. Пет години след старта на инициативата, наградите се превърнаха в мерило за качествена журналистика.", "date": "2017.12.01", "title": "Връчиха шестите журналистически награди \"Валя Крушкина\""}
{"url": "http://www.mediapool.bg/braziliya-arzhentina-i-germaniya-sa-v-grupite-na-smartta-na-svetovnoto-po-futbol-news272585.html", "text": "Най-титулуваните национални отбори от Южна Америка попаднаха в две от най-тежките квалификационни групи за финалите на Световното първенство по футбол, което ще се проведе през следващата година в Русия.\r\n\tАржентина на Лионел Меси е в група \"D\" заедно с отборите на Исландия, Хърватия и Нигерия. Бразилия с Неймар е в група \"E\" заедно с Швейцария, Коста Рика и Сърбия. Задачата на световния шампион Германия също няма да е лека. \"Маншафтът\" ще спори с Мексико, Швеция и Южна Корея. – Русия, Саудитска Арабия, Египет, Уругвай – Португалия, Испания, Мароко, Иран – Франция, Австралия, Перу, Дания – Аржентина, Исландия, Хърватия, Нигерия – Бразилия, Швейцария, Коста Рика, Сърбия – Германия, Мексико, Швеция, Южна Корея – Белгия, Панама, Тунис, Англия – Полша, Сенегал, Колумбия, Япония\r\n\t\r\n\tНад 1300 гости присъстваха при тегленето на жребия, което премина при изключително строги мерки за сигурност.\r\n\tПрезидентът на Русия Владимир Путин и президентът на ФИФА Джани Инфантино откриха церемонията. Водещи бяха бившият английски национал Гари Линекер и руската спортна журналистка Мария Командная. В ролята на техни асистенти влязоха легенди на световния футбол като Диего Марадона, Кафу, Фабио Канаваро, Гордън Бенкс, Лоран Блан, Диего Форлан и Карлес Пуйол.\r\n\tДвадесет и първият мондиал в историята ще се проведе от 14 юни до 15 юли на 12 стадиона в 11 града - Москва, Санкт Петербург, Калининград, Казан, Нижни Новгород, Самара, Волгоград, Саранск, Ростов на Дон, Сочи и Екатеринбург.", "date": "2017.12.01", "title": "Бразилия, Аржентина и Германия са в \"групите на смъртта\" на световното по футбол"}
{"url": "http://www.mediapool.bg/germanskata-politsiya-predotvrati-vzriv-na-koleden-bazar-v-potsdam-news272587.html", "text": "Германската полиция евакуира коледен базар и околната зона в град Потсдам, близо до столицата Берлин, за да провери подозрителен обект, който се оказа, че съдържа взривно устройство, съобщиха информационните агенции. \r\n\t \r\n\tПо-късно експлозивите са били контролирано взривени. \r\n\t \r\n\tПакетът е бил с размери 40х50 см и е бил доставен в аптека близо до пазара. \n\n\r\n\t \r\n\tГермания е с висока степен на тревога за потенциални терористични атаки след миналогодишното нападение с камион на коледен базар в Берлин, отбелязва Ройтерс.", "date": "2017.12.01", "title": "Германската полиция предотврати взрив на коледен базар в Потсдам"}
{"url": "http://www.mediapool.bg/turisticheski-forum-v-pekin-pod-egidata-na-evropredsedatelstvoto-ni-news272588.html", "text": "Подготовката на туристически форум в Пекин под егидата на българското европредседателство, който да се състои през пролетта на 2018 г. и да събере високопоставени представители на Еврокомисията и съседни държави, обсъдиха в петък министърът на туризма Николина Ангелкова и китайският посланик у нас  Джан Хайджоу.\r\n\tПо думите на Ангелкова подобен форум ще е още един начин да се постави фокус върху европейската инициатива \"ЕС-Китай 2018 - година, посветена на туризма“ (\"2018 EU-China Tourism Year“).\r\n\t \r\n\tИдеята е с форума в китайската столица да се даде сериозен тласък на развитието на туризма между двете държави. Провеждането му е било договорено в Будапеща от премиерите Бойко Борисов и Ли Къцян по време на Шестата среща на държавните и правителствените ръководители на страните от Централна и Източна Европа и Китай (\"16+1“) миналия месец, посочиха от туристическото ведомство\r\n\tВ българската делегация за форума в Пекин догодина ще участват представители на туристическия бизнес и от всички сфери на икономиката. Идеята е туроператорите от двете страни да стартират конкретни съвместни проекти.\r\n\tАнгелкова и Хайджоу са обсъдили и възможността за откриване на директна авиолиния между двете държави.\r\n\tОбмисля се да бъде открит и български туристически информационен център в Пекин, съобщи още министър Ангелкова. Това ще е вторият такъв, след открития през септември във финансовата столица Шанхай. Намерението било приветствано от посланика, който препоръчал българските центрове да работят с местните туристически организации.\r\n\tПо думите на Хайджоу китайската страна отдава голямо значение на отношенията с България в сферата на туризма и ще бъдат предприети конкретни дейности за популяризиране на страната ни като туристическа дестинация за четири сезона. Той отбеляза също, че част от подготовката на туристическия форум на България на високо ниво ще е и планирана размяна на визити на български туроператори в Китай, както и на китайски организации и туристи в България.\r\n\tКитайският посланик се е ангажирал да съдейства за бъдещи общи инициативи, както и за организацията на съвместни събития у нас и в неговата страна.\r\n\tЗа първите 10 месеца от годината посещенията на китайски туристи в страната са над 24 хил., което е с 44.5% повече спрямо година по-рано. Положителни са и данните за пътуванията на българи към Китай. В периода януари-октомври 2017 г. те са се увеличили с 12.7 на сто, сочи статистиката на българското Министерство на туризма.", "date": "2017.12.01", "title": "Туристически форум в Пекин под егидата на европредседателството ни"}
{"url": "http://www.mediapool.bg/gruevski-podava-ostavka-kato-lider-na-vmro-dpmne-news272586.html", "text": "Бившият македонски премиер Никола Груевски обяви, че ще подаде оставка като лидер на ВМРО-ДПМНЕ.\r\n\t \r\n\tВ интервю за “Куриер“ Груевски каза, че ще подаде оставка пред органите на партията и се надява, че това ще помогне да се урегулира сегашната политическа ситуация. В същото време той заяви, че един ден сегашната управляваща партия СДСМ ще съжалява за своите действия и гражданите ще си върнат държавата, съобщи БГНЕС.\r\n\t \r\n\tНа въпрос дали ще остане председател на партията, Груевски отговори:\n\n\r\n\t \r\n\t\r\n\t \r\n\tТой обясни, че, според устава, партията трябва да организира извънреден конгрес, на който ще бъде избран председател на ВМРО-ДПМНЕ. Груевски не посочи кога ще се проведе конгреса, това също трябва да се реши от партийните органи.\r\n\t \r\n\tПопитан за на 36 души, сред които и шестима депутати от ВМРО-ДПМНЕ, за погрома в парламента по-рано тази година, той отговори, че партията и парламентарната група имат непрекъснати срещи и съвместно ще решат какво ще правят по-нататък.\r\n\t \r\n\t\"Влизането в парламента и особено използването на физическа сила беше грешка и аз бях първият политик, който публично, най-напред чрез социалните мрежи, призова за спокойствие и след това го осъди на пресконференция“, каза Груевски.\r\n\t \r\n\t, добави той.\r\n\t \r\n\tСпоред него целта на предприетите сега действия е да се отслаби ВМРО и да се сплаши народът.Бившият македонски премиер Никола Груевски обяви, че ще подаде оставка като лидер на ВМРО-ДПМНЕ.", "date": "2017.12.01", "title": "Груевски подава оставка като лидер на ВМРО-ДПМНЕ"}
{"url": "http://www.mediapool.bg/transportnata-infrastruktura-u-nas-se-nuzhdae-ot-73-mlrd-evro-sled-2021-g-news272589.html", "text": "За изграждане и модернизиране на транспортната инфраструктура в България в десетте години след изтичането на сегашния програмен период на еврофинансиране след 2020 г. са необходими 7.3 млрд. евро. Това съобщи заместник-министърът на транспорта Ангел Попов по време на конференция за перспективите пред инвестициите в сектора след 2020 г. Организатор на срещата беше евродепутатът Андрей Новаков, който пък посочи, че Евросъюзът трябва да влага в транспортните си мрежи по 10 млрд. евро годишно след като изтече сегашното еврофиннасиране.\r\n\tНа България й трябват 4.7 млрд. евро за изграждане на направленията от основната мрежа, а 2,6 млрд. евро – за широкообхватната. \"За да реализираме всички приоритетни железопътни проекти трябва да осигурим финансиране в размер на 2.6 млрд. евро, а значително по-голяма е цифрата за пътния сектор – над 3.7 млрд. евро“, посочи Ангел Попов.\r\n\tНоваков отбеляза, че иска да разбие митовете, че след 2020 г. няма да има повече европейски инвестиции. Има конкретни предложения и план за действие за новия програмен период, посочи той.\r\n\tКъм момента разполагаме с 30.5 млрд. евро по т. нар. програма \"Свързана Европа\" - част от тях за телекоми и друга - за енергетика, и те са крайно недостатъчни, посочи той. По думите на евродепутата са ни необходими 70 млрд. евро за седем години. \"Но не само 7 млрд. евро за пътища и жп линии, а гаранция, че 10 млрд. евро годишно ще бъдат инвестирани в пътища и жп линии, защото често се случва нещо, което сме заделили за 7 години да не се ползва и да се връща обратно в бюджета\", коментира той.\r\n\tАко довършим трансевропейската транспортна мрежа, за което ни трябват 750 млрд. евро, това би създало 20 млн. нови работни места в ЕС, посочи евродепутатът. Парите за това ще се осигурят при бюджетни намаления на останалите пера на \"Свързана Европа\". Така например енергетиката и телекомите да \"заминат\" в плана Юнкер, защото са приоритети, които генерират печалби и спокойно могат да връщат вложеното в тях, предлага Андрей Новаков.\r\n\tНевинаги обаче можем да гарантираме това с пътищата и жп линиите, защото в тях има огромен социален елемент, каза евродепутатът. \"Пренасочването на тези два сектора към плана \"Юнкер\" и оставянето на целия останал ресурс само за жп пътища е разумно предложение, посочи той, цитиран от БТА.\r\n\t\"Когато строим високоскоростни жп линии в България по тях се движат немски влакове \"Сименс\", когато развиваме градската си среда тук не се движат български автобуси, а ги купуваме от Франция, Полша или Чехия. Нима това създава само ръст в България. На всяко евро, инвестирано тук - в България, в нашите структурни фондове, 70 евроцента се връщат в държавите, които са неин бенефициент в този съюз. Ето защо до средата на 2018 година имаме време да договорим основните параметри на бъдещото европейско финансиране и аз ще направя всичко възможно да събера съмишленици, с които да вървим в тази посока\", обобщи българският евродепутат.\r\n\tСлед 2020 година трябва всяка отделна област в страната да се разглежда сама за себе си и когато планираме пари за транспорт, освен БВП на тези регион, да гледаме и фактори като безработицата, развитие на инфраструктурата, социален индекс. Колкото по-лоши са тези показатели, толкова по-малък да е процентът на съфинансиране в тези региони, препоръча евродепутатът. В тази връзка той припомни, че голяма част от пътищата в България са част от трансевропейски мрежи, които се ползват от различни превозвачи от Европа, затова значението им е голямо. Според Новаков след 2020 г. наред с увеличеното финансиране за транспорт, трябва да има бюджетна линия и за туризъм, защото той е индустрия, която генерира 12 млн. работни места в Европа, още повече, че с транспорта са като скачени съдове.\r\n\t\"Хоризонт 2020 работи само в 6 държави, не можем да \"заровим нашата глава в пясъка\" и да кажем \"толкова могат\". Европейският съюз е длъжен да стига навсякъде\", заяви още Андрей Новаков. В противен случай по думите му даваме \"куршуми\" на антиевропейците, казваме им - това е само флаг и само химн и нищо повече. Новият програмен период трябва да ни обедини с каузата - повече пари, повече приоритети и по-ясни цели, заключи евродепутатът.\r\n\tСпоред него таксата, която Великобритания трябва да заплати заради Брекзит от 70 до 100 млрд. евро, е инвестиция, която е разумно да остане в Евросъюза.\r\n\tВъв форума се включиха още генералният директор на Европейската железопътна асоциация Филип Ситроен, Оливие Сила, директор на отдела за инвестиции в транспорта на Европейската комисия, Матю Бертранд, отговарящ за плана Юнкер в Европейската инвестиционна банка, депутати, експерти и бизнесмени в областта на транспорта и др.", "date": "2017.12.01", "title": "Транспортната инфраструктура у нас се нуждае от 7.3 млрд. евро след 2021 г."}
{"url": "http://www.mediapool.bg/petrolniyat-pazar-ne-reagira-na-udalzhenoto-ot-opek-ogranichenie-na-dobiva-news272590.html", "text": "Котировките на петрола не реагираха на решението на ОПЕК и десет партньора на картела, сред които и Русия, да удължат споразумението за намаляване на производството си до края на 2018 г.\r\n\tВ четвъртък вечерта по заседание на страните, участващи в споразумението за намаляване на добива на петрол (ОПЕК+), решиха да продължат договорката си с девет месеца до края на 2018 година, съобщи пред журналисти иракският министър на петрола Джабар ал Лаиби, цитиран от ТАСС.\r\n\tЛибия и Нигерия, които преди бяха освободени от задължението за намаляване на производството, също ще участват в споразумението. Причината да бъдат изключени от споразумението бяха размириците в двете страни и свитото под нормалните си равнища производство. Сега те трябва да свият добива си до равнище от 2017 година.\r\n\tОПЕК не запази специалните условия за Иран в споразумението за съкращаване на добива на петрол.\r\n\tКато резултат в петъчната търговия американският лек суров петрол с доставка през януари поскъпна само с 9 цента до 57.49 долара за барел в азиатската електронна сесия на Нюйоркската търговска борса, съобщи Франс прес.\r\n\tЛондонският сорт Брент от Северно море, чиято стойност е референтна за европейските пазари, също с доставка през януари, остана без промяна на равнище 63.57 долара за барел.\r\n\tУчастниците в споразумението ОПЕК+ се разбраха за нова оценка на договорката през юни, ако котировките тръгнат прекалено рязко нагоре. Този компромис отразява позицията на Русия, според анализаторите.\r\n\tЕвентуално силно повишение на котировките на черното злато може да насърчи американските производители да увеличат добива си и така да се обезсмислят усилията на ОПЕК и на Русия, смятат експертите.", "date": "2017.12.01", "title": "Петролният пазар не реагира на удълженото от ОПЕК ограничение на добива"}
