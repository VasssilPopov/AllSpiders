{"url": "http://www.mediapool.bg/rusiya-iran-i-turtsiya-saglasuvali-pozitsiya-predi-sreshtata-za-siriya-news272026.html", "text": "Външните министри на Русия, Иран и Турция Сергей Лавров, Джавад Зариф и Мевлют Чавушоглу са съгласували препоръки за организацията на Конгреса на сирийския национален диалог, предаде ТАСС в неделя, цитирайки източници от руското външно министерство след края на тристранната министерска среща в Анталия.\r\n\tСъгласувани са препоръки по всички ключови въпроси за организацията на Конгреса на сирийския национален диалог, които ще бъдат представени на президентите на Русия, Иран и Турция преди срещата им в Сочи на 22 ноември, са посочили от руското външно министерство.\r\n\tЛавров, Чавушоглу и Зариф са обсъдили също военната ситуация в Сирия и са констатирали намаляване на равнището на насилие, което позволява да се премине към политическо уреждане на конфликта. Министрите са се обявили за енергично продължаване на съвместните усилия във формата от Астана (там се обсъждат въпроси, свързани с военната обстановка в Сирия - бел.ТАСС), които съдействат за създаване на условия за активизиране на междусирийските преговори под егидата на ООН в Женева, са отбелязали източниците от руското външно министерство.\r\n\tМеждувременно сирийската армия и нейните съюзници установиха пълен контрол върху Букамал - последния по-голям град в Сирия, който бе в ръцете на групировката \"Ислямска държава\". Това съобщи военна медия, управлявана от Хизбула, цитирана от Ройтерс.\r\n\t\"Сирийската армия и съюзниците й от оста на съпротивата прогониха Даеш от последния й бастион на сирийска земя\", посочи медията.\r\n\tБазираният във Великобритания Сирийски център за наблюдение на човешките права каза днес, че повечето бойци на джихадистката организация са се изтеглили, но все още има сражения в периметъра на града.\r\n\tАрмията обяви победа над \"Ислямска държава\" в Букамал по-рано този месец, но джихадистите след това извършиха контраатака чрез свои \"спящи клетки\" в града и си върнаха контрола, което доведе до нова офанзива на сирийските сили.\r\n\tПрогонването на групировката от Букамал означава, че само няколко села по поречието на р. Ефрат и няколко изолирани зони в други части на страната остават част от обявения през 2014 г. халифат.", "date": "2017.11.19", "title": "Русия, Иран и Турция съгласували позиция преди срещата за Сирия"}
{"url": "http://www.mediapool.bg/gerb-tri-revizii-i-edna-slabost-news272013.html", "text": "ГЕРБ и Борисов са в отслабена позиция, и то не защото дадоха свидна жертва с главата на Главчев. Тази оставка е просто симптом на обща политическа слабост, която се изразява най-вече в обслужване на чужд дневен ред. Опитвайки се да балансира между твърде много различни играчи, Борисов е принуден все повече и повече да се бори за приоритети, които нито са на ГЕРБ, а още по-малко са десноцентристки. Първо, съдебната реформа и борбата с корупцията са отдавна отвлечени от лобито на ДПС-Пеевски-Цацаров: атаката срещу Прокопиев и \"Икономедия” от тази седмица бе поредната илюстрация на този факт.\r\n\tВторо, за да \"балансират” по отношение на БСП, Борисов и ГЕРБ възприеха основната теза на социалистите: \"грабителската” приватизация е причината за неудачите на прехода. Това удобно скрива вината на БСП за забавянето на приватизацията, което доведе и до сриването на икономиката от 1996-1997 г. Пътьом тази подмяна замита и мутренското десетиление след 1989 г.\r\n\tИ накрая, ГЕРБ движи България към отваряне отново на проекта АЕЦ \"Белене”, който самите те настояваха да бъде спрян и твърдяха, че е нерентабилен.\r\n\tВсички тези пируети потенциално отчуждават ГЕРБ от голяма част от десния избирател, включваща далеч не само ядрото на \"градската десница”. Оставането на ГЕРБ и патриотите на власт в момента зависи от странна компания – ДПС, БСП, а дори и Марешки е мобилизиран да дава по едно рамо. Наличието на много потенциални партньори може и да е ресурс за Борисов. Но фактът, че всеки от тях иска нещо в замяна, обезличава ГЕРБ и го прави инфраструктура на обща политическа безотговорност, в която на най-различни интереси намират все по-често удовлетворение.\r\n\tГЕРБ ще ревизира прехода и приватизацията. Давността за приватизацията ще бъде приравнена с давността за престъпления срещу човечеството.\r\n\tСлед подобна реформа ще е по-добре да си бил мутра и да си убил някого през прехода – сега може да си отдъхнеш спокойно и даже да влезеш в политиката. Или да си останеш в нея. Недай си, Боже, да си купил предприятие обаче. Тогава ще могат да ти „отворят досието” и чрез прокуратурата и КОНПИ да почнат да ти ровят из доходи и активи. На теория – докато го изисква законът. На практика – докато им омръзне.\r\n\tЗащо ГЕРБ прави тази ревизия? Първата цел е много ясна: тръгне ли се на нова конституционна реформа, Борисов ще може да твърди, че води „дълбока” антикорупционна политика през следващите една-две години. И нищо да не излезе от тези мерки, след две години я камилата, я камиларят.\r\n\tВтората цел е да се нападне \"старото дясно” като виновно за несправедливостта на прехода. Борисов вече интернализира напълно логиката на Пеевските медии – \"ние не сме цвете, но и те са маскари”.\r\n\tТретата цел е да се даде възможност на прокуратурата и КОНПИ да атакуват селективно опозицията.\r\n\tТези цели могат да донесат тактически ползи за ГЕРБ, но са всъщност голяма стратегическа грешка. Те вкарват Борисов в популисткото антипреходно говорене и раздухването на соцносталгии. Не на последно място те отварят въпроса за миналото, което не е най-силната негова страна. Но най-важното, това е тема, която ще сблъска ГЕРБ с динамичната част на обществото. Тя иска работеща правова държава днес, а не обещания за справедливост със задна дата. Едното не може да замени другото, а май това в планът.\r\n\tПо поръчка на правителството учени от БАН направиха ревизия на проекта за нова атомна централа в Белене. От ревизията става ясно, че при най-щастливо стечение на обстоятелствата този проект теоретично би могъл да е печеливш. Общото впечатление е, че правителството има нужда от сложни и неясни сметки на варианти, за да оправдае вече взето политическо решение за строеж. Конфузът е, че ГЕРБ вече публично е отстоявал други позиции и уж се е стремял да спре проекта.\r\n\tСметките би трябвало да се изложат просто и убедително. Долу прилагам за общо ползване един самоделен, (полу)хипотетичен пример на анализ:\r\n\tДа предположим, че ако изхарчим десет милиарда евро в строежа на Белене, централата ще бъде готова след десет години. Да предположим също така, че при най-добрия вариант (на БАН или въобще) след още десет години експлоатация тя ще е генерирала десет милиарда печалба. Тоест след 20 години ще излезем като общество на нула и оттам нататък само ще печелим. Да предположим по-нататък, че описваният най-добър вариант (най-доброто стечение на обстоятелствата като цена на другите видове енергия, национално и регионално търсене на енергия и т.н.) има гигантските 70% вероятност да се случи! (Малко е нереалистично, но да видим!).\r\n\tОчакваната полза от един проект се измерва по формулата \"печалба” х \"вероятност” тази печалба да се получи. По тази формула след 20 години ще можем да разчитаме на 10 млрд. печалба х 70% вероятност или 7 милиарда евро общо. Тоест като вземем и първоначалната инвестиция, ще се окаже, че очакваната ни полза след 20 години е минус 3 милиарда. В момента, без да правим нищо, сме на минус от само два милиарда и може би е по-добре да си останем на това ниво на загуба и да не го увеличаваме. В крайна сметка прогнози за след 20 години са до голяма степен безсмислени – светът се променя твърде бързо.\r\n\tБАН допускат още едно щастливо за страната обстоятелство – че някой друг ще реши да участва с 70% собственост и толкова от първоначалната инвестиция в „Белене”. Тогава от 3-те милиарда очаквана загуба само 1 милиард ще са наши обществени! В такъв случай ще е по-добре „Белене” да се строи, защото минус 1 милиард е по-добър от сегашната чиста загуба от минус 2 млрд.\r\n\tВярно е, че хипотетичният ни пример изглежда като бакалска сметка, но правителството и БАН трябва да предложат точно такова обобщение на доклада, за да разберем какво следва от него. Засега такова няма и затова докладът изглежда безсмислен или дори прикриващ реалната ситуация. \r\n\tОт гледна точка на политическите науки, ако \"Белене” се строи, през следващите 20 години правителството ще разполага с мощен финансов ресурс. То ще разпределя поръчки, в които ще има много управленска дискреция (усмотрение). Това е така, защото ядрената енергетика е свързана със сигурността, сигурността обикновено е обвързана със служебна тайна, а тайната води до слаба отчетност. Ерго, правителствата имат интерес от скъпоструващи проекти в тази сфера, дори когато очакваната полза от тях е минусова.\r\n\tГЕРБ ще подкрепи закона Пеевски/Цонев за вторичното разграбване на активите на КТБ. Ретроактивно всички сметки с активи на банката ще могат да бъдат преразглеждани. В икономиката има една мисловна процедура, която се нарича \"тест на завистта”. При нея сделка или транзакция не е приключила, докато всеки един от участниците не е убеден, че тя е справедлива; докато всеки един не спре да завижда на другия за това, което другият е получил.\r\n\tГЕРБ модифицират \"теста на завистта” по следния начин: всяка сделка с активи на КТБ може да се преразгледа, докато управляващите и прокуратурата не спрат да завиждат на някой от участници.\r\n\tПодобен закон все пак е противоконституционен – биха казали специалистите. Но пък беда ли е това, би им опонирал Швейк.\r\n\t***\r\n\tНещо се случва в страната и балансьорът вече не е това, което беше. В крайна сметка не е лесно да караш правителственото колело, докато на гърба ти са качени и ДПС, и Пеевски, и Европейската комисия, когато на лявото ти рамо е кацнала Корнелия Нинова, а на дясното са тримата патриоти от запаса… Но поне това обяснява защо румънското колело регистрира 8-9% растеж, а нашето – наполовина.\r\n\tБалансирането носи тъга.\r\n\tКоментарът е  от портал \"Култура\"", "date": "2017.11.19", "title": "ГЕРБ: три ревизии и една слабост"}
{"url": "http://www.mediapool.bg/volya-se-obyavi-za-badesht-obedinitel-na-dyasnoto-news272008.html", "text": "Лидерът на \"Воля\" Веселен Марешки подписа в неделя споразумение за партньорство с председателя на Българската социалдемократическа партия (БСДП) Йордан Нихризов и обяви това за първа стъпка на обединението вдясно, чийто единствен център е именно неговата партия.\r\n\t\"Започваме нашият път към обединение на дясното политическо пространство. От времето на Костов, дясното няма реален лидер и резултатът е, че стотици хиляди избиратели бяха лишени от парламентарно представителство. \"Воля\" е естественият център, около който ще се обедини дясното. Уверени сме, че изходът от ситуацията не е в популистка надпревара, нито в търсенето на нови врагове. \"Воля\" е естествената алтернатива на порочното статукво и ние ще бъдем на мястото си\", коментира Веселин Марешки, цитиран от пресцентъра на партията си\r\n\tВ съобщението се допълва, че това е първата стъпка към обединение на фрагментираното дясно политическо пространство, какъвто е обявения от Марешки план в последните месеци, стартира.\r\n\tПодписаният от Марешки и Нихризов документ за партньорство \"изтъква причините за \"дълбоко разделеното и противопоставено българско общество\" и указва крачките към \"вярната посока в бъдещето\", пише в съобщението на \"Воля\".\r\n\t\"Двадесет и осем години след началото на прехода към гражданско общество с пазарна икономика сме свидетели на: сринато доверие във всички институции; неефективна съдебна власт и безнаказано нарушаване на законите;  колапс в здравната и образователната система; демографски срив; неконтролируема битова престъпност; 42% работещи бедни; олигархично управление без демократически ориентири; апатия и неграмотност\", се казва в увода на споразумението, цитиран от партийния пресцентър.\r\n\tПриоритетите, които двете партии са заложили в споразумението, са: утвърждаване на демократични свободи и социална отговорност; повишаване на жизненото равнище и националното самочувствие; подпомагане на институционалното укрепване на държавните органи; радикална и ефективна реформа в правораздавателната и съдебната системи; въвеждане на правила за премахване на корупцията, картелите и контрабандата; ограничаване на претъпността; подкрепа на родното производство; осигуряване на достъпно и качествено здравеопазване: извеждане на образованието и културата като елементи на националната сигурност; утвърждаване на международния авторитет на България.", "date": "2017.11.19", "title": "\"Воля\" се обяви за бъдещ обединител на дясното"}
{"url": "http://www.mediapool.bg/moskva-da-si-podobri-znaniyata-za-balgarskata-istoriya-posavetva-georgi-parvanov-news272012.html", "text": "В Москва трябва да си подобрят значително експертизата, когато става дума за българската история, препоръча в интервю за БНТ президентът на България между 2001 и 2011 г. Георги Първанов. Той определи \"като два гафа, показващи слаба експертиза\", твърденията на говорителя на руското външно министерство Мария Захарова за решаващата роля на Съветската армия в спасяването на българските евреи, както и на самия президент Владимир Путин за идването на славянската азбука от македонската земя.\r\n\t\"Не вярвам да е откровена провокация. Захарова представлява външното министерство и това не бива да се подценява. За съжаление това провокира антируското настроение у нас. Има една маса хора, която само това чака, за да хване кобурите и да хвърчи джапане във всички посоки. Но това вреди на България. В такава атмосфера, дори и да се състои посещение на Путин за годишната от 3 март, има вероятност да се хвърли сянка на визитата му\", каза още Първанов.\r\n\tПо повод скандалите в парламента между управляващи и опозиция, лидерът на АВБ каза, че\r\n\t\"няма нищо по-естествено от това опозицията да играе по този начин\". Според него обаче парламентът дава много лош тон в политиката с непрекъснатите скандали, но това не е най-лошото. \"Скандали е имало и друг път, но този път парламентът е с по-ниско КПД от всеки друг от времето на прехода. Не мога да се сетя за много закони, направени в името на хората. Занимаваме се с кой какво казал, с роднини – неща, които се забравят на третия ден. Когато нямаш какво да кажеше, говориш на висок и креслив тон\", каза Първанов в предаването \"Денят започва с Георги Любенов\".\r\n\t\"Вгледали са се в кум, в сват, а никой не поглежда какви обществени поръчки са спечелили свързани с властта фирми\", допълни той и декларира, че никой от неговата фамилия не е печелил обществени пари. \"Спирал съм дори мои роднини да работят държавна работа\", заяви Първанов.\r\n\tСпоред него не са необходими предсрочни избори, които дори може да се окажат вредни. \"Това няма как да не се отрази на образа на България, който и без това е твърде тягостен, наситен с мрачни цветове. Факт е, че докладът на ЕК показва, че България ще бъде обект на назидателна, менторска политика от страна на Брюксел и през следващата година, когато ще сме председател на Съвета на Европа\", посочи той.\r\n\tПърванов коментира и, че при единен антикорупционен орган трябва да има баланс при назначаването на негов ръководител, за да не бъде използван като политическа бухалка срещу опоненти.\r\n\tЗа приватизацията той каза, че още преди ГЕРБ е лансирал сходна идея - да се отворят икономическите досиета, където по думите му е истинската зависимост. Падането на давността на този род престъпления няма да ни представи добре пред европейските и световните ни приятели, защото остават други престъпления, за които давността ще продължи, аргументира се той.\r\n\t\"Не може всеки, който се е докоснал до властта, да почне да кърпи Конституцията по груб начин, това може да създаде конституционен нихилизъм в обществото. Няма да вкарат никого в затвора, ще се разрази полемика, но в държавния бюджет пари няма да влязат. И това ще мине до следващите избори\", каза още президентът от 2001-2011 г.\r\n\tТой призова Народното събрание още идната седмица да отмени по предложение на правителството решението си за спирането на строежа на АЕЦ \"Белене\", тъй като в противен случай можело да се изпусне последният влак за реализирането на проекта.\r\n\t\"Скъпо е пропуснатото време, скъпа е пропуснатата добра цена под 4 млрд. евро, а сега за такава се сочи 10.5 млрд. евро. Пропуснахме да заработят тези реактори. Вече трябваше да произвеждат и да продават ток, а сега през 2021  г. ще заработи турската АЕЦ и ще трябва да купуваме ток от тях. Някой трябва да каже имената на онези, които забавиха процеса, спънаха ги и пропуснахме толкова ползи\", заяви още Първанов.\r\n\t\"Аз съм решавал едновременно да има руски енергийни проекти и американски военни бази и никой не ми е мърморил от Москва или от Вашингтон\", допълни още той.", "date": "2017.11.19", "title": "Москва да си подобри знанията за българската история, посъветва Георги Първанов"}
{"url": "http://www.mediapool.bg/patriotite-shte-glasuvat-protiv-zakona-peevski-za-ktb-bsp-oshte-umuva-news272011.html", "text": "Парламентарната група на \"Обединени патриоти\" ще гласува в пленарна зала против промените в Закона за банковата несъстоятелност, внесен от депутатите от ДПС Йордан Цонев, Хамид Хамид и Делян Пеевски като опит за \"предотврятяване на вторичното разграбване на КТБ“. БСП си даде още 5-6 дни за да изясни позицията си по законопоректа, придобил популярност като \"Пеевски\" и да реши как да гласува\r\n\tТекстовете на законопроекта  в правна комисия в четвъртък с  гласовете на ДПС и ГЕРБ, които обещаха подкрепата си с мотива, да не ги изкарат, че са против разкриването на истината за ограбването на фалиралата Корпоративна търговска банка. При гласуването в комисия преди дни от БСП се въздържаха\r\n\tВ неделя пред БНР Александър Сиди заяви, че \"Обединените патриоти\" няма да подкрепят поправките, тъй като са писани за конкретен случай. Александър Симов от БСП пък каза, че левицата се нуждае от още време да реши.\r\n\tОбект на коментарите им беше и решението на БСП от предишния ден да упълномощи лидера си Корнелия Нинова да сложи подписа си сред вносителите на проекта за конституционни промени, с които да отпадне давността за приватизационните престъпления, но парламентарната група на социалистите да гласува срещу поправките в пленарна зала.\r\n\t\"Корнелия Нинова ще сложи своя  подпис, за да покажем, че ние няма от какво да се притесняваме, а вече в зала ще изразим своята позиция, че подобно нещо, направено по този начин, е супер демагогско, най-малкото заради това, че когато ти правиш да има такава промяна, но твърдиш, че няма да има разваляне на сделки, тогава защо го правиш\", посочи Симов.\r\n\tАлександър Сиди обяви за \"абсурдна и двустранна\" позицията на БСП по отношение на конституционните промени.\r\n\t\"От една страна, ще си сложи подписа, за да покаже, че не я е страх от нищо госпожа Нинова, но от друга страна няма да го подкрепи с идеята да не мине, за да не може да бъде разследвана, защото и тя е част от същия този процес. Има, разбира се, много други, които са правили, вероятно, някакви схеми, защото в крайна сметка в България липсва огромен финансов ресурс, който беше заграбен по време на приватизацията. Наистина се надявам, че това ще мине и в крайна сметка тази страница трябва да бъде затворена, защото в българското общество остава усещането, че по време на приватизацията беше разграбен огромен обществен ресурс, който никога няма как да бъде върнат. Разбира се, няма как да бъдат развалени сделките, но този, които са ги подписали, могат да носят наказателна отговорност, което все пак е някакво възмездие\", смята Сиди.\r\n\tХамид Хамид от ДПС пък припомни, че неговата партия първа е предложила промени в Конституцията с които да отпадне давността за приватизационните престъпления. Наказателната отговорност винаги е лична, подчерта той:\r\n\tСпоред настоящите текстове в НК, при приватизационни сделки, където се установи, че е действала организирана престъпна група с цел да заграби определени активи, в наказателният кодекс, към момента действащият  текст е категоричен, че там следва конфискация на  придобитото имущество, така че ако се установи в някои сделки, че има такава престъпна група, биха могли хипотетично да бъдат конфискувани в полза на държавата някои активи, обясни Хамид.", "date": "2017.11.19", "title": "Патриотите ще гласуват против закона \"Пеевски\" за КТБ, БСП още умува"}
{"url": "http://www.mediapool.bg/tsvetanov-obyavi-glavchev-i-dobrev-za-zhertvi-na-bsp-agresiyata-news272010.html", "text": "Председателят на парламентарната група на ГЕРБ Цветан Цветанова обяви депутатите от неговата партия Димитър Главчев и Делян Добрев за жертви на агресивния подход на опозицията от БСП.\r\n\tГлавчев подаде оставка като председател на парламента в петък, заради решението си да отстрани лидера на БСП Корнелия Нинова от пленарни заседание заради искането й да се изслуша в парламента премиера Бойко Борисов по повод твърденията му, че има депутати наркотрафиканти. Държанието на Нинова бе определено от Главчев като обидно, но в отговор БСП обяви бойкот на работата на Народното събрание до отстраняването му като шеф.\r\n\tДелян  Добрев пък подаде оставка като депутат, която обаче не бе приета от колегите му, след разкрития и атаки на БСП за  назначения на негови близки и роднини в общината на родния му град Хасково.  \r\n\t\"БСП са доказали, че не могат да работят за хората. Единственото, което правят, е да вредят на държавата и да я отклоняват от единствения възможен път пред нея - европейския\". Това е заявил Цветанов по време на Национален форум на организацията на предприемачите към ГЕРБ в Боровец.\r\n\tВ съобщение на партийния пресцентър се посочва, че Цветан Цветанов е подчертал, че от опозицията рушат държавността и ще продължат да оборват политиките ни с компромати и манипулации, а не с аргументи. Въпреки това Цветанов бил убеден, че управляващите ще изкарат този мандат докрай.\r\n\tСлед загубата на президентските избори миналата година, правителството на Бойко борисов за втори път подаде оставка, за да бъде отново избрана ГЕРВ на власт.\r\n\t\" Представяте ли си какво щеше да стане, ако бяхме останали на власт тогава - опозиционните сили щяха да се радикализират и стабилността на държавата в навечерието на европредседателството щеше да е под въпрос\", посочил Цветанов пред предприемачите. Според него било зето правилното решение.\r\n\t\"Преди два дни също взехме много тежко решение. Димитър Главчев подаде оставка като председател на Народното събрание. Искам да подчертая, че това бе негов личен акт, с който той доказа, че е отговорен политик, за когото егото не е по-важно от парламентаризма. Той, като всеки един нормален човек, се поддаде на емоциите си и допусна грешка. Делян Добрев също като него стана жертва на агресивния подход на опозицията\", е казал Цветанов.\r\n\t\"Представяте ли си какво послание щяхме да отправим към европейските си партньори, ако следващата седмица председателят на ЕП Антонио Таяни беше говорил пред полупразна пленарна зала. С какви очи после можехме да кажем, че сме част от силна и обединена Европа\", е попитал председателят на ПГ на ГЕРБ и е коментирал, че с избора на Цвета Караянчева за наследник на Главчев напрежението в парламента е било потушено и той е продължил нормално работата си.\r\n\tОт БСП обаче съвсем не дават вид да са заровили томахавките. Депутатът от левицата Александър Симов заяви пред БНР, че ще бъде подновено искането за изслушване на премиера Бойко Борисов заради депутатите наркотрафиканти.\r\n\tСпоред него, оставката на Главчев е била съвсем нормална след подобна случка, но \"ГЕРБ го изживяват това като някаква супер сакрална жертва\".\r\n\t\"Действието на Димитър Главчев позволява да се нормализира парламентарната атмосфера, но то, само по себе си, не е достатъчно, трябва да се дадат и други доказателства, че парламентаризмът е важен за ГЕРБ, че те наистина искат да го развиват, а това не са само празни приказки\", заяви Симов.\r\n\tЗа ДПС казусът с Главчев е приключен. \"Той приключи по достоен начин, затова оставката му беше аплодирана от нашата парламентарна група. Дадохме своята подкрепа за госпожа Караянчева - цялата ни група гласува \"за\", защото мислим, че е редно най-голямата парламентарна група да излъчи своят председател на народното събрание. Но, това право да бъде излъчен председател, кореспондира със своето задължение този председател да е председател на цялото Народно събрание\", заяви Хамид Хамид от ДПС.", "date": "2017.11.19", "title": "Цветанов обяви Главчев и Добрев за жертви на БСП-агресията"}
{"url": "http://www.mediapool.bg/karayancheva-shte-ovladyava-tezhki-sporove-v-parlamenta-s-hladnokravie-news272009.html", "text": "Избраната преди дни за председател на парламента Цветя Караянчева, която зае мястото на подалия оставка Димитър Главчев заради изгонването от пленарна зала на лидера на БСП, заяви, че се надява да няма такива тежки ситуации, но ако има такива \" ще ги решавам с хладнокръвия\".\r\n\t\"От дълго време съм в политиката, а от 6 месеца съм заместник-председател на парламента и съм чула какво ли не. За мен е важно хората да ме приемат такава, каквато съм, да си свърша работата и наистина да бъда първа сред равни, както трябва да бъде един председател. Обещавам да наблягам повече на втората част\", каза Караянчева пред БНР в неделя.\r\n\t\"Ние сме демократична държава, парламентът е демократичен орган, в който трябва да се чуват всички гласове. За съжаление, от началото на този парламент има страшно много конфронтация, има много личностни нападки, което не е добре. Надявам се, тъй като лидерите на парламентарните групи заявиха след оставката на господин Главчев, че ще овладеят емоциите, че ще работим държавнически. Надявам се това да е така, поне в началото и поне по време на председателството\", допълни новият парламентарен шеф.\r\n\tТя определи като държавническа постъпката на Главчев да подаде поисканата му от БСП оставка. Социалистите обявиха в четвъртък бойкот на пленарните заседания до отстраняването на Главчев от председателското място, което и се случи ден по-късно по желание на представителя на ГЕРБ.\r\n\tКараянчева заяви, че никой по никакъв начин не е оказвал натиск върху Главчев, чиято оставка дойде след посещение на премиера Бойко Борисов в Народното събрание. Министър-председателят заяви тогава, че е казал на Главчев да решава сам.\r\n\t\"Надявам се да остане. Аз също разговарях с него в петък и го помолих да остане, колегите също искат той много да остане в парламента, за да можем да използваме неговата експертиза като експерт икономист. Той има какво да даде на парламента и може да бъде много полезен. Окончателното му решение очакваме след няколко дни\", каза Караянчева относно бъдещето на Главчев в парламента.\r\n\tВ ситуацията, довела до искането за оставката му, Главчев е реагирал \"съобразно правилника, но може би имаше и малко повече\", смята тя и подчерта, че всички страни в спора имат отговорност за покачването на напрежението.\r\n\t\"Аз мисля, че за тези шест месеца, в които съм заместник-председател съм спестила доста изказвания, които съм искала да направя, и ще продължа, поведението ми да бъде подобаващо на председател, защото много неща могат да се кажат, политически, но вече трябва да бъдат на друго ниво\", допълни новият шеф на НС.\r\n\tПо повод причината за скандала с отстраняването на Нинова – искането й Борисов да бъде изслушан в парламента заради твърдението му, че в парламента има наркотрафиканти, Караянчева каза, че \"това е работа на прокуратурата и разследващите органи, това е работа и на политическата сила, която е установила в редиците си такива народни представители\".\r\n\t\"Право е на председателя на партията, на ръководния орган на партията да вземат отношение по тези теми. Председателят го ще изпълни, ако има разпореждане от главния прокурор за отнемане на имунитета. Председателят на Народното събрание не е разследващ орган. Ние имаме много работа да свършим. На мен ми предстои доста сериозна работа и в посока на Европейското председателство. Във вторник идва председателят на Европейския парламент, господин Таяни, с него идват и председателите на парламентарно-представените партии в ЕП...\", допълни тя\r\n\tКараянчева заяви, че не е имало \"пазарлък\" с БСП, при който оставката на Димитър Главчев да е била обвързана с подкрепа на конституционните промени за разследването на приватизацията. Решението на Пленума на БСП да гласува против, но Нинова да положи подпис сред вносителите на проекта тя оцени като \"ненужна подкрепа, защото те казват, че ще се подпишат, но ние подписите ги имаме събрани\".\r\n\t\"Необходимо ни е да има гласувания в зала, така че подписът не върши никаква работа, за съжаление, а след като групата ще гласува \"против\", на практика, няма да има смисъл, защото ние имаме 160, но ще ни трябва още един глас, за да може наистина да минат конституционните промени. Ще си минем по процедурата, пък каквото стане в зала. Винаги, когато имаш време да убедиш някой, винаги има шанс да го обърнеш на твоя страна\", посочи още парламентарният председател.\r\n\tКараянчева изрази лично мнение, че би било добре в НС да бъдат изслушани главният прокурор и министърът на икономиката заради сделките от приватизацията, но подчерта, че \"мнението на групата ще го изрази господин Цветанов\".", "date": "2017.11.19", "title": "Караянчева ще овладява тежки спорове в парламента с хладнокръвие"}
{"url": "http://www.mediapool.bg/nai-mnogo-zhertvi-na-katastrofi-prez-yuli-v-nedelya-i-vecher-news272015.html", "text": "Пътните катастрофи през 2016 г. са взели 708 човешки живота, от които най-много са загиналите водачи на леки автомобили, следвани от пътниците, пешеходците, мотоциклетистите, велосипедистите и шофьорите на камиони Юли е месецът, през който са загинали най-много българи при пътно-транспортни произшествия, а през януари са най-малко. Най-много са жертвите в часовете от 18 до 20 часа.\r\n\tОбласт Пловдив е лидер по загинали със 73 жертви, следвана от Стара Загоро – с 43, София област – с 42, и Варна – с 40. На другия полюс – с най-малко убити в ПТП през миналата година, са Смолян и Кюстендил с четирима и осем загубили живота си при катастрофи.\r\n\tПървокласните пътища вземат най-много жертви – 33.4 на сто от загиналите, следвани от второкласните – с 24.3 на сто от отнетите животи при катастрофи. Най-малко загиват при инциденти на магистрала – 8.9 процента от загиналите.\r\n\tОбщо 7404 тежки пътнотранспортни произшествия са регистрирани по пътищата на България през 2016 г., припомнят от Националния статистически институт (НСИ) на http://www.nsi.bg/sites/default/files/files/publications/ptp_2016.pdf по повод световния ден в памет на загиналите на пътя, отбелязван на 19 ноември. В сравнение с 2015 г. броят на убитите се запазва, докато броят на катастрофите и на ранените се увеличава съответно с 2.5 и 4.5% до 9374 пострадали.\r\n\tНай-голям остава броят на произшествията поради неправилни действия на шофьорите - 7166, като 35.9% от тях се дължат на превишена и несъобразена скорост.\r\n\tБроят на убитите при катастрофите през 2016 г. е най-голям през юли - 81 души (11.4% от всички загинали), а най-малък е през януари - 4.7%.\r\n\tОт общия брой пътнотранспортни произшествия през 2016  г. с най-голям относителен дял  са: блъскане на пешеходец - 23.8%, и сблъскване между автомобили - 35.5%.\r\n\tВ рамките на денонощието най-голям брой пътнотранспортни произшествия с фатален край са станали между 18 и 20 часа - 1006 произшествия с 96 убити.\r\n\tПрез 2016 г. в петъчните дни от седмицата са регистрирани най-много пътнотранспортни\r\n\tпроизшествия с най-голям брой ранени лица - 16.5%  от  общия  брой  на  произшествията  и\r\n\t16.3% от всички ранени. Броят на убитите е най-голям в неделя - 17.1% от всички убити, а най-малък - във вторник – 10.5%.\r\n\tСпоред статистиката най-много от жертвите по  пътищата са водачи на леки коли – 281 души, следвани от спътниците в автомобилите – 190 загинали, от пешеходците – 118, мотоциклетистите – 44 жертви. 35 са загиналите велосипедисти, 20 от жертвите са шофьори на камиони и само осем – на мотопеди.", "date": "2017.11.19", "title": "Най-много жертви на катастрофи през юли, в неделя и вечер"}
{"url": "http://www.mediapool.bg/s-pochesti-kato-geroi-be-pogreban-naim-syuleimanoglu-news272007.html", "text": "Хиляди хора - не само от Истанбул, но и всички краища на Турция и дори приятели и спортисти от България, се събраха в неделя в джамията \"Фатих\", голямата представителна мюсюлманска обител на Истанбул, за погребалния обряд на трикратния олимпийски и световен шампион Наим Сюлейманоглу, който почина предишния ден на 50-годишна възраст.\r\n\tКакто приживе всяко участие на Наим на състезание събираше много хора, така и изпращането на легендарния щангист във вечния му път бе толкова многолюдно, което е рядкост дори за мегаполиса Истанбул, предаде БНТ.\r\n\tУлиците около джамията бяха изпълнени с хиляди хора. Специално за да изпрати Сюлейманоглу във вечния му път, със самолет от Атина в Истанбул пристигна гръцкият щангист Леонидис, който приживе бе съперник на Наим в щангите.\r\n\tЛеонидис дойде по покана и със съдействието на турския министър на спорта и младежта Осман Бак.\r\n\tПогребалният обряд за Наим бе като за национален герой на Турция. Ковчегът бе обвит с турското знаме. Войници застанаха на почетна стража.\r\n\tВ първия ред на почетната редица на обряда, в която участват само мъже и се ръководи от ходжа, застанаха премиерът Бинали Йълдъръм, министърът на спорта и младежта Осман Бак, бившият премиер Ахмет Давутоглу, синът на покойния президент Тургут Йозал - Ахмед Йозал, съветникът на Ердоган по спорта Хамза Йерликая, близки, съратници, между които приемникът му в щангите Халил Мутлу.\r\n\tДипломати от българското генерално консулство също присъстваха на церемонията. Генералното консулство в Истанбул изпрати венец.\r\n\t\"Наим е нашият национален герой в щангите, ние загубихме една легенда, той постигна успехи, каквито никой друг спортист в нашата страна досега не е постигал, днес го изпращаме във вечния му път. Кончината му е голяма загуба за нашия народ. Вечна и светла да е паметта му\", каза премиерът Йълдъръм.\r\n\tТой бе от първите, който понесе на рамо ковчега с тялото на Наим. В мюсюлманската традиция мъжете носят на рамо ковчега с покойника, като се сменят, за да може всеки да го носи.\r\n\tГръцкият щангист Леонидис се прости със своя някогашен съперник целувайки ковчега му.\r\n\t\"Днес е много тъжен ден не само за турската, но и за световната тежка атлетика. Наим Сюлейманоглу остава най-големият щангист на века. Кончината му е голяма загуба за всички. Бяхме съперници на подиума, но приятели в живота. Благодарение на него аз станах по-добър щангист, защото за всички нас той бе еталон. Никой обаче не можа да го достигне\", каза Леонидис.\r\n\tСлед това кортежът се отправи към гробището \"Едирнекапъ\" за погребението.\r\n\tРоденият в България Сюлейманоглу почина преди ден, на 50-годишна възраст, в болницата \"Мемориал Атакьой\". След продължило близо два месеца лечение, включващо трансплантация на черен дроб и операция след мозъчен кръвоизлив, шампионът не можа да се пребори за живота си, въпреки всички положени за него грижи.\r\n\tМалко след съобщението за кончината на Наим турският президент Реджеп Тайип Ердоган, който бе първият посетил го след трансплантацията, изказа публично съболезнованията си на семейството, на близките, на обществеността.\r\n\tВалията Васип Шахин заяви, че кончината на големия спортист и ненадминат шампион Наим Сюлейманоглу е потопила в скръб държавното ръководство, правителството, спортните институции, цялото общество.\r\n\t\"Скърбим с цялото си сърце за спортиста и човека Наим, нека почива в мир, Бог да го прости!\" каза той.\r\n\tНаим Сюлейманоглу има три олимпийски титли - през 1988 г. (Сеул), 1992 г. (Барселона) и 1996 г. (Атланта) - и седем пъти е ставал световен шампион; подобрявал е 46 пъти световни рекорди във вдигането на тежести.\r\n\tРоденият в българското село Птичар Наим Сюлейманоглу започва да тренира вдигане на тежести едва деветгодишен. Поставя първия си рекорд в Бразилия през 1981 г., когато е на 15 години. Избиран е последователно през 1984, 1985 и 1986 г. за щангист на годината.\r\n\tПо време на Възродителния процес името му е сменено на Наум Шаламанов и по време на Световната купа в Мелбърн през 1986 година несъгласният с това български турчин бяга от лагера на националния отбор. Той получава турско гражданство и променя името си на Наим Сюлейманоглу. Българското правителство не се опитва да попречи на участието му в Олимпиадата в Сеул през 1988 година и получава парична компенсация от 1.250 млн. долара.\r\n\tСлед трите му титли от олимпиадите в Сеул, Барселона и Атланта и 46-те поправки на световни рекорди, е избран през 2000 и 2004 години в \"Залата на славата“ на Международната федерация по вдигане на тежести. През 2001 г. е удостоен с Олимпийската огърлица - най-високо отличие на олимпийското движение.", "date": "2017.11.19", "title": "С почести като герой бе погребан Наим Сюлейманоглу"}
{"url": "http://www.mediapool.bg/na-imeto-na-kristian-takov-shte-se-uchredyat-fondatsiya-i-pravna-klinika-news272014.html", "text": "Дни след като стана ясно, че въпреки подписката от 4200 души ръководството на Юридическия факултет на СУ \"Св. Климент Охридски\" отказа да кръсти аудитория на името на покойния преподавател по право доц. Кристиан Таков, негови близки и приятели обявиха, че негово дело и идеи ще бъдат продължени с различни инициативи.\r\n\t\"Факт е, че Юридическият факултет следва практиката да не наименува аудитории на преподаватели и юристи и не бива да се стигматизира резултата от инициативата\", коментира пред бТВ в неделя Христо Христев, преподавател по право на ЕС в Софийския университет, който е подкрепил инициативата за именуването на аудитория заради гражданската реакция и заради приятелството му с Таков.\r\n\t\"Същественото е да вземем примера, който Кристиан Таков е оставил във факултета и обществото, и да се обединим, вдъхновим от това, което той е показал като отношение към преподаването, правото и проблемите на обществото, а не да създаваме на тази база огневи точки. Обмисляме и ще опитаме да намерим жива форма, чрез която да продължим примера му –  като юридическа работилница, някакъв тип правна клиника или неформална инициатива”, посочи той.\r\n\tМайката на Кристиан Таков Галя Йончева съобщи, че в близките дни ще бъде учредена фондация на негово име, но това, което продължава паметта му е работата му.\r\n\tПо повод отказа за именуването на аудитория на името на сина й, Йончева каза, че няма отношение към това. \"Кристиан е вложил много философия в своите трудове. Той сам е изградил свой паметник, тези книги ще се изучават и той продължава по този начин да живее”, смята тя. \"Моят син остави знаме, което се развява и е символ на големите му идеи за правда, свобода и истина”, допълни майка му..\r\n\t\"В последните пет години открих неподозирани качества в характера на сина ми. След страшната диагноза той не отказваше ангажименти, не промени начина си на живот и дори може би приемаше повече задачи, за да си докаже. че може. И беше с една усмивка на лицето, казвайки, че се чувства добре. В деня на сбогуването с него небето плака и още 2000 души плакаха, които дойдоха да се простят с него. Бях изумена от лавината енергия от тези хора”, каза още Галя Йончева.", "date": "2017.11.19", "title": "На името на Кристиан Таков ще се учредят фондация и правна клиника"}
{"url": "http://www.mediapool.bg/mihail-saakashvili-bil-gotov-da-stane-premier-na-ukraina-news272016.html", "text": "Лидерът на украинската партия \"Движение на новите сили\" и бивш грузински президент Михаил Саакашвили обяви в неделя, че е готов да стане министър-председател на Украйна, макар досега нееднократно да е казвал, че не са му необходими никакви длъжности в страната.\r\n\t\"Украйна се нуждае от спешно създаване на нова власт, на ново правителство. Ние трябва заедно да създадем това правителство. Готов съм заедно с вас да направя това (. . .) Готов съм заедно с вас да оглавя този процес и да оглавя това правителство, ако е нужно\", изтъкна той на митинг пред Върховната рада (парламента), предаван по телевизия \"Нюз ван\".\r\n\tВ петък пред сградата на парламента в Киев няколко партии и обществени движения започнаха национална акция в подкрепа на мащабни политически реформи. Протестиращите настояват за приемане на закон за ограничаване на депутатския имунитет, за създаване на антикорупционен съд и нов избирателен кодекс. След това те издигнаха още едно искане - да се приеме закон за импийчмънт на президента. Участниците в акцията издигнаха палатков лагер и заявиха намерението си да останат там до изпълнението на всичките им искания, пише руската агенция ТАСС.\r\n\tНа 20 октомври президентът Петро Порошенко заяви, че истинският план на организаторите на протестните акции е дестабилизиране на обстановката в Украйна. Според генералния прокурор Юрий Луценко участниците в митинга под ръководството на Саакашвили подготвят държавен преврат в страната и са финансирани от чужбина.\r\n\tСамият Саакашвили обяви по-рано, че митингите пред Върховната рада ще се провеждат всяка неделя.", "date": "2017.11.19", "title": "Михаил Саакашвили бил готов да стане премиер на Украйна"}
{"url": "http://www.mediapool.bg/danachnite-shte-preosmislyat-otnoshenieto-si-kam-klienti-i-medii-news272017.html", "text": "Данъчните администрации трябва да преосмислят връзката си с бизнеса, гражданите и медиите и да използват повече психологически принципи в комуникацията си. Около това становище се обединили висши служители на данъчните администрации и експерти от 35 държави на втората годишна конференция, посветена на доброто управление и сигурността на данните, провела се в Будапеща. Това съобщиха от Националната агенция по приходите\r\n\tДиректорът на стратегиите за дългосрочно планиране на данъчната дирекция в Норвегия Геир Ромунсет посочил, че в тяхната практика медиите и социалните мрежи са основен канал за комуникации в борбата с офшорните схеми за избягване на облагане.\r\n\tАндреас Висмаер, професор от университета в Тилбург, пък смята, че ако данъчните администрации приемат данъкоплатците като хора вместо \"заинтересовани страни\", \"потребители\" и т.н.,  ще бъдат изненадани положително от постигнатия резултат.\r\n\t\"Данъкоплатците са хора с емоции, очаквания, спомени, мечти и специфично поведение. Ако данъчните администрации улеснят живота им, например с предварително попълнени формуляри, това може да доведе до по-добра данъчна култура“, посъветвал Висмаер колегите си\r\n\tСпоред президента на Интраевропейската организация на данъчните администрации (IOTA) Франтишек Имерзе успешният принцип е администрациите да бъдат достъпни за медиите, които са основен посредник между тях и обществото.\r\n\tВажно да се промени отношението към медиите - данъчните администрации трябва да разглеждат медиите като партньор вместо като враг. Медиите могат да бъдат много полезни, ако данъчните администрации променят мисленето си и приемат партньорския подход с тях, смята българският участник във форума Росен Бъчваров, директор \"Комуникации“ в НАП Той обърнал внимание и на това, че медиите не могат да се разглеждат като хомогенни обекти.\r\n\t\"Различните видове медии, особено телевизията, изискват различни видове комуникации и информация от данъчните администрации.“, допълва той, цитиран в прессъобщението.\r\n\tДруг важен момент, на който е било обърнато внимание на форума е необходимостта данъчните администрации да изградят канали за персонална комуникация с клиентите, извън масовата комуникация чрез медиите.", "date": "2017.11.19", "title": "Данъчните ще преосмислят отношението си към клиенти и медии"}
{"url": "http://www.mediapool.bg/evrochinovnitsi-sa-obvineni-che-prodavali-nelegalno-alkohol-v-afganistan-news272019.html", "text": "Служители на Европейския съюз в Кабул, чиято националност не се уточнява, са обвинени в продажба на алкохол в Ислямска република Афганистан, където това е забранено, призна в неделя ЕС, цитиран от Франс прес и БТА.\r\n\tПо информация на британския в. \"Гардиън\", който пръв съобщи за случая, чиновниците са продавали на двойно по-висока цена бутилка джин или уиски (за 50 долара), а бутилка водка - за 60 долара или шест пъти над вносната цена.\r\n\tКупувачи били афганистански бизнесмени, посочва вестникът и допълва, че бутилките с алкохол били изнасяни главно вечерно време от обекта, използван от мисията на ЕС в Афганистан, скрити в стари хладилници или в газови бутилки.\r\n\tПосолствата и международните представителства имат право да внасят алкохол в Афганистан, но единствено за употреба от техни съграждани, живеещи в страната.\r\n\tЕвропейската служба за борба с измамите ОЛАФ отговори на въпрос на АФП, че засега се придържа към презумпцията за невинност и чак след като се запознае подробно с обвиненията ще реши дали да започне разследване.", "date": "2017.11.19", "title": "Еврочиновници са обвинени, че продавали нелегално алкохол в Афганистан"}
{"url": "http://www.mediapool.bg/poveche-pari-za-zhilishta-i-bezpilotni-avtomobili-obeshta-britanskiyat-finansov-ministar-news272020.html", "text": "Британският министър на финансите Филип Хамънд обещава да заложи в новия британски бюджет повече строежи на жилища и инвестиции в технологии за безпилотни автомобили, предадоха Ройтерс и Франс прес.\r\n\tХамънд, който е под натиск да подкрепи отслабените позиции на премиерката Тереза Мей със своя данъчен и инвестиционен план въпреки че икономиката се забавя след вота за Брекзит, заявява пред в. \"Сънди таймс\", че си поставя за цел изграждането на 300 000 жилища година. Това е голямо увеличение спрямо сегашното строителство, възлизащо на близо 200 000 жилища годишно, отбелязва Ройтерс.\r\n\tВ интервюто Хамънд обещава, че следващото поколение ще има същите шансове като родителите си да притежава жилище.\r\n\tФинансовият министър ще представи новия бюджет в сряда. Същия ден ще бъдат обявени нови прогнози за инфлацията, растежа и държавния дълг.\r\n\tПървите автомобили без шофьори се очаква да се появят по британските пътища до 2021 година, съобщи в неделя министерството на финансите, цитирано от Франс прес. В бюджета, който Филип Хамънд ще представи в сряда, са предвидени много инвестиции в нови технологии.\r\n\tВ интервю за ББС, цитирано от ТАСС, финансовият министър посочва, че Лондон ще внесе своите предложения за сумата, която трябва да плати на Брюксел за покриване на задълженията си във връзка с Брекзита, до провеждането на следващата среща на върха на ЕС на 14 декември.", "date": "2017.11.19", "title": "Повече пари за жилища и безпилотни автомобили обеща британският финансов министър"}
{"url": "http://www.mediapool.bg/kameri-i-kolani-v-avtobusite-sled-porednite-tragedii-na-patya-news272006.html", "text": "Задължение всички обществени превозни средства да бъдат оборудвани с видеорегистратори, които записват в реално време пътната обстановка около возилото, и да имат колани за всички пътуващи, които на свой ред да са принудени да ги слагат, смята да въведе правителството до няколко месеца.\r\n\tНовите мерки срещу пътните катастрофи бяха оповестени след свикано заседание при премиера Бойко Борисов в неделя, след като за два дни три катастрофи в близки един до друг участъци от пътя Варна-София взеха 11 жертви и бяха ранени близо 20 души, един от които още е в критично състояние.\r\n\tВ петъчния тежък инцидент край ловешкото село Микре загинаха девет души при челен сблъсък на автобус и камион, а в събота станаха още две катастрофи между Микре и Сопот и край село Български извор, при които съответно загинаха жена и дете.\r\n\tБорисов свика в неделя по обяд министрите на вътрешните работи Валентин Радев, на транспорта Ивайло Московски и на регионалното развитие и благоустройството Николай Нанков, главния секретар на МВР Младен Маринов, директора на Главна дирекция \"Национална полиция\" Христо Терзийски и представители на ДАИ и АПИ. По-рано стана ясно, че в злополучното трасе ще се увеличат двойно полицейските патрули в почивните и празничните дни и автомобилите им ще стоят с включени светлини.\r\n\tСлед заседанието при премиера Московски заяви, че \"с наредби ще задължим в най-кратки срокове всички превозни средства, които изпълняват обществен превоз, да се снабдят и да си оборудват автомобилите с т. нар. видеорегистратори\".\r\n\t\"Това са камери, които заснемат в реално време периметъра извън превозното средство, т. e. цялата пътна обстановка, като превозното средство, което извършва обществен превоз, да бъде задължено да оборудва абсолютно всички седалки с колани\", каза транспортният министър. \r\n\tМагдалена Милтенова от Съюза на автобусните превозвачи каза пред БНР, че идеята се подкрепя от бизнеса, но транспортният сектор е лишен от всякакъв вид финансиране в последните години и без подпомагане от държавата няма как да изпълни набелязаните мерки..\r\n\tЩе се въведат и изисквания превозните средства да отговарят на определен евростандарт за технически характеристики, но все още не е ясно какъв ще бъде той.\r\n\t\"Категорично ще бъдем безкомпромисни към водачи и събития, които могат да доведат до тежки произшествия“, закани се Московски и обеща преглед на цялата система за подготовка на водачите. По думите му предстои да бъде въведен механизъм, чрез който системите на Автомобилната администрация да бъдат информирани за промяна в здравословното състояние на водачите. \"Това ще е посоката, колкото и да създаде дискомфорт на превозвачите, считаме, че човешкият живот трябва да бъде максимално гарантиран и обезопасен“, заяви транспортният министър. Той каза още, че предстои да се създаде регистрационен режим за автосервизите и автоморгите, за да може да се контролира тяхната дейност.\r\n\t\"Ако считаме, че към момента все още има празноти на контрола на пътя, при всички положения след въвеждането и на тол системата това ще бъде покрито“, смята Московски.\r\n\tПо думите му, каквито и действия да извършват държавните институции, докато хората не разберат, че като се качват в колата носят отговорност, докато манталитетът не започне да диктува по-безопасно шофиране, нищо няма да се постигне.\r\n\tГлавният секретар на МВР Младен Маринов пък информира, че вече при тежко нарушение на пътя виновните шофьори  ще получават глобите си в най-близкото районно управление на полицията. Затова той призова шофьорите: \"ако искате да стигнете навреме, не нарушавайте правилника, в противен случай ще бъде необходимо да посетите районното управление, което е в този участък\".\r\n\tКато единствен начин да се премахне \"триъгълникът на смъртта\" на пътя Варна-София в Ловешко регионалният министър Николай Нанков посочи спешното изграждане на магистрала \"Хемус\" от Ябланица към Ловеч. Той каза още, че в района на Ябланица във вторник предстои полагането пилотно на шумяща маркировка.\r\n\t\"Защо шофьорите не се стряскат? Трябва да спазваме правилата и се опитваме, спазвайки ги, това да даде ефект. Тези промени, които направихме, са за два пъти увеличение на глобите за скоростта. Какво да направим, да ги увеличим 4 пъти?\", включи се в темата по време на брифинга и вътрешният министър Валентин Радев.\r\n\t\"По време на демокрация какво да правим – да почнем да стреляме по тях? Вчера бях там. Гледаме тоя път... аз изобщо го избягвам, а минавам по магистралата. Ами, то една забележка никой не можа да направи. Отстрани ленти, вътре маркировки, всичко му има. Как станаха там тези нарушения? Гледаме и не вярваме, че се е случило това нещо“, коментира Валентин Радев, който в съботната вечер е инспектирал смъртоносния участък с главния секретар на МВР, директора на ловешката полиция и областния управител.\r\n\t\"Един мини-кризисен щаб направихме, за да видим какво е станало. Трети път катастрофа, пак убит човек. Да видим какво е това място. Моето притеснение беше главно да видим дали са изпълнени указанията на главния секретар да се увеличи тук наблюдението и какви допълнителни мерки да вземем, за да не се случи подобно нещо и утре. Не мога да повярвам, че на това място поредна катастрофа с жертви\", каза и преди заседанието Радев, цитиран от БНР В неделя.\r\n\t\"Мислим всякакви варианти, но пак ви казвам: сигурността и живота са в ръцете на водачите. И ние като водачи, виждайки тези светлини, трябва да се сетим, че това нещо се е случило и че ние не сме изключение и че ако не внимаваме може да се случи и на нас. Участъкът е нов, асфалтът е нов, пътната маркировка е ясно видима, знаците са обозначени. Всеки нормален водач ще види, че това е населено място и трябва да кара внимателно\", коментира и главният секретар на МВР Младен Маринов.\r\n\tОчаква се  в неделя да е е готов и анализът на пътния участък:\r\n\t\"Да ни кажат в този участък, който как ли не го кръщаваме вече, защо се е случило това. Имаме вече някакви числа, статистика, но искаме точни анализи\", посочи Младенов.", "date": "2017.11.19", "title": "Камери и колани в автобусите след поредните трагедии на пътя"}
{"url": "http://www.mediapool.bg/grigor-ochakva-po-agresiven-gofen-na-finala-v-london-news271982.html", "text": "За пръв път българин ще участва на финала на мастърса в Лондон, след като Григор Димитров победи американеца Джак Сок с 4:6; 6:0; 6:3 в равностойна игра. Преди това в другия полуфинал белгиецът Давид Гофен изненадващо победи  Роджър Федерер с 2:6, 6:3, 6:4 и така в последния за тенис сезон 2017 мач ще излязат двама дебютанти в най-престижния тенис турнир.\r\n\t \r\n\tВ предишната среща на тура между двамата Григор Димитров отнесе Гофен с 6:0; 6:2 и белгиецът беше безпомощен да му се противопостави.\r\n\t \r\n\t\"Отново ще играя с Давид. Чувствам се добре, не съм изморен. Не усещам нещо, което може да е проблем. Но мач с мач не си приличат. Предстои важен ден за мен. Ще се подготвя по същия начин, пак няма да обмислям какво се е случило. Предстои съвсем различен мач\", каза Димитров на пресконференция след мача със Сок.\r\n\tОтносно очакваната от Гофен тактика на финала, Димитров заяви, че е повече от ясно, че белгиецът би опитал нещо друго срещу него. \"Но мисля, че знам играта му добре, знам какво да очаквам. Може би ще рискува повече в някои от моментите и ще се опита да бъде по-агресивен. Не всяка седмица може да си на финал на такъв турнир. Не всяка седмица можеш да се наслаждаваш да играеш по този начин – не по 1-2 мача на седмица, а 3-4. Аз ги оценявам тези моменти, много повече от преди. Ще дам всичко от себе си\", добави Димитров.\r\n\t \r\n\tТой призна, че е имал проблеми с форхенда на американеца, особено в края на първия сет, който бе взет от противника му след като Димитров водеше с 3:0, но допусна пробив и обрат на сета.\r\n\t\"Такъв мач понякога е игра на нерви. Не исках прекалено да мисля за мача или за точката. Това ми е един от най-големите плюсове през цялата седмица – да оставям всяка една топка зад себе си и да не обмислям какви грешки съм направил, а да гледам само напред. Имаше много напрегнати геймове, в които просто играта не вървеше по начина, по който исках. Но все пак Джак Сок не е случаен играч, игра много добре, но просто в края може би бях по-добре психически\", каза Григор Димитров.\r\n\t \r\n\t\"Първият сет започна добре за мен, но след това не играх най-добрия си тенис. После показах по-голямо желание. Наистина много исках да спечеля и дадох всичко от себе си. “, каза щастливият хасковлия, който взе мача с четвъртия си мач бол.\r\n\t \r\n\tПри сходна ситуация в предишната им среща в Индианополис Димитров допусна загуба, но сега каза, че \"опитвах да запазя главата си чиста от негативни мисли“.\r\n\t \r\n\tДвамата тенисисти започнаха нервно мача, но Григор успя да поведе в първия сет. Сок обаче се стабилизира и върна пробива, за да завърши 4:6. Във втория сет Димитров беше безапелационен и си го взе на нула за противника му. Третият сет вървеше гейм за гейм, но при 3:3 българинът вдигна оборотите и се стигна до 5:3. Деветият гейм продължи над десет минути, в които Димитров пропусна три мач бола, но успя да реализира четвъртия и затвори продължилия два часа мач в своя полза.\r\n\t \r\n\tГригор Димитров отново се радваше на силна българска агитка в зала \"О2“ в Лондон.\r\n\t \r\n\tОтстранявайки Сок българският тенисист си осигури третото място в  световната ранглиста, което е най-доброто му постижение.\r\n\t \r\n\tДо полуфинала Димитров стигна с три победи в своята група \"Пийт Сампрас“, след като в петък вечерта буквално прегази за един час с 6:1, 6:1 испанеца Пабло Кареньо Буста, без да му даде никакви шансове.\r\n\t \r\n\tГолямата битка за най-престижния трофей в света на тениса за годината започва в 20 часа българско време.\r\n\tТой ще бъде излъчен в национален ефир след като правата за предаването на мача на живо бяха предоставени от \"Мтел Спорт 1\" и на БНТ1 и \"Диема\".\r\n\t\"Поради огромния интерес от страна на зрителите, Мтел ще предостави безвъзмездно правата за излъчване на битката за титлата на финалния мастърс в Лондон между Григор Димитров и Давид Гофен на БНТ 1 и Диема. Финалът на тенис сезона ще може да бъде гледан и по Mtel Sport 1, както и онлайн на ppv.mtel.bg безплатно. Така рекорден брой почитатели на тениса ще могат да гледат на живо опитът на Григор Димитров да завърши най-успешния си сезон до момента с бляскава титла\", съобщиха от \"Мобилтел\" в неделя.", "date": "2017.11.19", "title": "Григор очаква по-агресивен Гофен на финала в Лондон"}
{"url": "http://www.mediapool.bg/libiya-shte-razsledva-targoviya-s-robi-v-stranata-news272022.html", "text": "Вицепремиерът на либийското правителство на националното единство обяви, че започва разследване на съобщавани случаи за продажба на мигранти като роби, за които разказа миналата седмица американската телевизия Си Ен Ен в шокиращ документален филм, предаде Франс прес.\r\n\tАхмед Метиг изрази в неделя недоволство в комюнике, разпространено във Фейсбук, след излъчването на филма за \"новата поява на търговията с роби в предградията на Триполи\"\r\n\t.\r\n\tМетиг \"заяви, че ще възложи на анкетна комисия да разследва тези медийни информации, за да залови и даде под съд виновниците\", се казва в текста, цитиран от БТА.\r\n\tНеотдавнашният репортаж на Си Ен Ен показва как мигранти биват продавани на търг в Либия, като цената им е едва 400 долара. Това предизвика бурни реакции на възмущение в Африка и в ООН.", "date": "2017.11.19", "title": "Либия ще разследва търговия с роби в страната"}
{"url": "http://www.mediapool.bg/machat-dimitrov---gofen-shte-se-izlachi-ot-tri-balgarski-televizii-news272023.html", "text": "Финалният двубой на Григор Димитров срещу Давид Гофен в Лондон ще бъде излъчен в национален ефир след като правата за предаването на мача на живо бяха предоставени от \"Мтел Спорт 1\" и на БНТ1 и \"Диема\".\r\n\t\"Поради огромния интерес от страна на зрителите, Мтел ще предостави безвъзмездно правата за излъчване на битката за титлата на финалния мастърс в Лондон между Григор Димитров и Давид Гофен на БНТ 1 и Диема. Финалът на тенис сезона ще може да бъде гледан и по Mtel Sport 1, както и онлайн на ppv.mtel.bg безплатно. Така рекорден брой почитатели на тениса ще могат да гледат на живо опитът на Григор Димитров да завърши най-успешния си сезон до момента с бляскава титла\", съобщиха от \"Мобилтел\" в неделя.\r\n\tГолямата битка за най-престижния трофей в света на тениса за годината започва в 20 часа българско време", "date": "2017.11.19", "title": "Мачът Димитров - Гофен ще се излъчи от три български телевизии"}
{"url": "http://www.mediapool.bg/yunker-obyavi-che-es-shte-se-bori-sreshtu-bedstvieto-nezavisima-katalunya-news272021.html", "text": "Стремежът на Каталуня към независимост е \"бедствие\", срещу което Европейският съюз ще се бори, за да подкрепи единството на Испания, заяви председателят на Европейската комисия Жан-Клод Юнкер в интервю за испанския вестник \"Паис\", цитирано от световните медии в неделя.\r\n\t\"Каталуня е огромна грижа\", допълва той.\r\n\t\"Не ми харесва ситуацията, която предизвика тя. Това е бедствие в няколко отношения. То нагнети политическата обстановка, разпокъса испанското и каталунското общество, причини проблеми в семейства, между приятели. Тъжно е\", заяви Юнкер.\r\n\tТой изпрати послание до бившия каталунски премиер Карлес Пучдемон, който избяга в Белгия, че поддръжниците на отцепването на Каталуня от Испания \"не трябва да подценяват широката подкрепа, която има (испанският министър-председател) Мариано Рахой в Европа\".\r\n\t\"Аз подкрепям Европа на регионите, уважаването на тяхната идентичност, това, което ги прави различни\", каза още председателят на Евросъюза. това според него обаче \"не значи, че ще подкрепяме тези региони във всичките им авантюри, които понякога са огромна грешка, а още повече, ако някой едностранно обяви независимост въз основа на референдум, лишен от гаранции\".\r\n\tСпоред него правителствата на Испания и на Каталуня могат да спорят за степента на самоуправлението на автономния регион, но Европа е клуб на държави. \"И не мога да приема регионите да вървят против държавите. Особено когато са извън закона\", каза Юнкер.\r\n\tСпоред него, регионалните избори в Каталуня през декември \"могат и би трябвало да подобрят\" ситуацията.", "date": "2017.11.19", "title": "Юнкер обяви, че ЕС ще се бори срещу \"бедствието\" независима Каталуня"}
{"url": "http://www.mediapool.bg/revolyutsiya-na-toaletnite-shte-stimulira-turizma-v-kitai-news272024.html", "text": "Китай обяви планове за изграждане и модернизиране на 64 000 обществени тоалетни от 2018 до 2020 г. като част от своята \"революция на тоалетните\" за стимулиране на туризма и увеличаване на приноса на този сектор за икономическия растеж, предаде Ройтерс в неделя.\r\n\tПекин иска да развива и разширява сектора на услугите, за да излезе от системата на икономически растеж, подхранван от увеличаване на дълговете и инвестициите, като в същото време да компенсира продължаващото слабо световно търсене на китайски стоки за износ.\r\n\tВ края на миналата година правителството обеща 2 трилиона йени (290 милиарда долара) инвестиции в нововъзникващия туристически сектор.\r\n\tТри години \"революция на тоалетните\" са довели до значителни постижения, посочва Китайската национална туристическа агенция, след като перспективите за бързо развиващия се сектор бяха помрачени от множество оплаквания за хигиената в тоалетните в китайските туристически обекти.\r\n\tОт 2015 г. Китай е вложил 1,04 милиарда юана в построяването и ремонта на 68 000 тоалетни, надхвърляйки заложената тригодишна цел от 57 000 тоалетни, отбелязва агенция Синхуа, цитирана от БТА.\r\n\tСпоред новата инициатива се планира да бъдат изградени 47 000 нови тоалетни, а 17 000 вече съществуващи да бъдат модернизирани през следващите три години", "date": "2017.11.19", "title": "\"Революция на тоалетните\" ще стимулира туризма в Китай"}
{"url": "http://www.mediapool.bg/nov-protest-na-vladaya-i-knyazhevo-sreshtu-stolichna-obshtina-blokira-pat-e-79-news272025.html", "text": "Жители на село Владая и столичния квартал \"Княжево“ излязоха на петия си за една година протест срещу Столична община в неделя и блокираха по обяд движението на автомобили по път е-70 край Александровския мост. Те отново настояха за подобряване на обществения транспорт, свързващ ги със София, и инфраструктурата в района с плакати \"Истина\", \"Стига бездействие. Стига лъжи\" и \"Осветление София-Владая\".\r\n\tНа няколко пъти, след 12 часа, за по минута, двайсетината протестиращи преминаваха по пешеходната пътека до Александровия мост. Водачите на  автомобилите ги изчакваха, до напрежение не се стигна, предаде БНР.\r\n\t\"Искаме пешеходен светофар на гара Владая, където е изключително опасно за пресичане. В момента има един светофар, разделящ пешеходец, но никой не му обръща внимание. Там минават възрастни хора за гарата. Другото, което е - на Александровския мост все още очакваме пешеходния светофар, който от общината обещаха. Другото, което очакваме също да се случи и е много важно, възстановяването на маршрутна линия 22\", повтори за пореден път исканията на жителите председателят на инициативния комитет Васил Николов.\r\n\tПротестиращите иска и допълнителни курсове по автобусна линия А58. \"Чакаме повече от половин час и автобусите са страшно разбити, стари са\", недоволстват хората.\r\n\tНастоява се също така за улично осветление във Владайското дефиле.\r\n\tПротестиращите имат забележки и към рехабилитацията на път Е-79. Смятат, че той е ремонтиран набързо и че заради недобро отводняване при валежи се наводняват дворове и улици. Отводнителните шахти са без капаци, знаците и пътната маркировка са неадекватни и опасни, казват недоволните. Те допълват, че в определени участъци на Е-79 мантинелите са махнати, което създава предпоставки за пътни инциденти.\r\n\t\"Шахтите си остават старите, много от тях са запушени, прави се едно асфалтиране, на което шахтите са под нивото на пътя и създават предпоставки за пътнотранспортни произшествия, маркировката не съответства на знаците, заяви Васил Николов.\r\n\tОт Агенция \"Пътна инфраструктура\" твърдят, че всички шахти по пътя са изчистени, а в следващите дни ще бъдат поставени табели за ограничение на скоростта и промени в движението. Цялостният ремонт ще завърши през 2018 г., посочват от пътната агенция.\r\n\tПротестите ще продължат до ликвидиране на проблема като следващата демонстрация на недоволство сигурно ще е още идната седмица, заканват се хората.", "date": "2017.11.19", "title": "Нов протест на Владая и Княжево срещу Столична община блокира път Е-79"}
{"url": "http://www.mediapool.bg/mugabe-priel-da-se-ottegli-kato-prezident-na-zimbabve-news272018.html", "text": "След като управляващата в Зимбабве партия даде на 93-годишния президент на страната Робърт Мугабе по-малко от 24 часа да подаде оставката си като държавен глава до 12 часа в понеделник, източници на Ройтерс съобщиха, че той се е съгласил и се подготвя изявлението за оттеглянето му, което ще осигури мирен край на фактически проведения военен преврат в страната от миналата седмица.\r\n\tОчаква се оставката да бъде подадена в тв изявление до нацията в най-скоро време.\r\n\tПо-рано през деня в неделя Централният комитет на управляващата партия на Зимбабве Африкански национален съюз на Зимбабве-Патриотичен фронт (ЗАНУ-ПФ) отстрани Мугабе от ръководството си и го заплаши с импийчмънт, ако не се оттегли доброволно. Новината съобщи след заседание на Изпълнителния комитет на партията министърът по киберсигурността Патрик Чинамаса.\r\n\tМугабе е отстранен от председателския пост на партията и заменен от Емерсън Мнангагва. Той беше вицепрезидент на Зимбабве, но на 6 ноември Мугабе го отстрани от поста му. Именно това постави началото на политическата криза в Зимбабве и доведе до намесата на военните.\r\n\tУправляващата партия освен това взе решение да издигне Мнангагва за кандидат за президент на Зимбабве на изборите през 2018 г., предаде Франс прес.\r\n\tСъпругата на Мугабе - Грейс Мугабе, бе отстранена от лидерския пост на женската лига към управляващата партия и изключена от партията. Изпълнителният партиен комитет я обвини в насаждане на език на омразата, на дух на разделение, както и в присвояването на роли и на правомощия, които не са й били делегирани, предаде Асошиейтед прес, цитирана от БТА. Според присъствали на заседанието Грейс Мугабе и други лица ще бъдат съдени.\r\n\tРешенията на Изпълнителния комитет ще бъдат официализирани на специален партиен конгрес идния месец.\r\n\tПарламентът на Зимбабве ще поднови работа във вторник и ако дотогава Мугабе не е подал оставка, още същия ден ще започне процедурата по принудителното му отстраняване.\r\n\tДелегати на неделното заседание на Изпълнителния комитет съобщиха, че като заместник-председател на управляващата партия е бил отстранен Пелекезела Мпоко, който е втори вицепрезидент на Зимбабве, предаде Ройтерс.\r\n\tСред останалите изгонени от партията високопоставени нейни членове, приближени на Грейс Мугабе, са министърът на висшето образование Джонатан Мойо, министърът на финансите Игнасиус Чомбо, племенникът на Мугабе и министър на държавните служби, труда и социалното осигуряване Патрик Жувао, министърът на външните работи Уолтър Мземби и министърът на местното самоуправление, благоустройството и жилищното строителство Савиур Касукувере и др.", "date": "2017.11.19", "title": "Мугабе приел да се оттегли като президент на Зимбабве"}
{"url": "http://www.mediapool.bg/grigor-dimitrov-specheli-titlata-v-london-news272027.html", "text": "Григор Димитров спечели най-големия успех в кариерата си, триумфирайки на турнира в Лондон с участието на осемте най-добри в света през сезона. Успехът срещу белгиеца Давид Гофен дойде трудно с 2:1 сета (7:5, 4:6, 6:3).\r\n\tОще през следващата седмица българинът ще се изкачи до третата позиция в световната ранглиста със спечелените 1500 точки в британската столица.", "date": "2017.11.19", "title": "Григор Димитров спечели титлата в Лондон"}
