{"url": "http://www.mediapool.bg/makron-i-mei-s-mnogo-konkreten-plan-za-deistviya-sreshtu-terorizma-news265228.html", "text": "Френският президент Еманюел Макрон обяви, че Франция и Великобритания са решили да задействат \"много конкретен план за действия\" за борбата с тероризма броени дни след атентатите в Лондон и Манчестър, предаде Франс прес.\r\n\t\r\n\tНа съвместна пресконференция с британския премиер Тереза Мей в Париж снощи Макрон уточни, че една от мерките ще има за цел премахване на подстрекаванията към омраза и тероризъм в интернет.\r\n\t \r\n\tМей допълни, че Великобритания и Франция ще окажат натиск на интернет компаниите да ограничат екстремистките материали онлайн и че ще се търсят начини за съдебно преследване на тези компании, ако те не се съобразят с това искане.\r\n\t \n\n\r\n\t„Мосю Европа срещу лейди Брекзит“ - този образ използва, пишейки за снощната среща испанският вестник „Ел Паис“. Триумфиращият президент срещу поставената под обсада министър-председателка. Еманюел Макрон, чиито позиции бяха укрепени от победата на партията му на първи тур на френските парламентарни избори, прие в Париж Тереза Мей, която се бори за политическото си оцеляване, след като остана без парламентарно мнозинство.\r\n\t \r\n\tМей заяви, че графикът за Брекзита се запазва и че преговорите ще започнат следващата седмица.\r\n\t \r\n\tСамият Макрон изрази пожелание преговорите да започнат възможно най-скоро.\r\n\tМакрон същевременно каза, че \"вратата продължава да е отворена\" за оставане на Великобритания в ЕС, \"докато преговорите по Брекзита не са завършили\", но добави, че \"щом се започне, връщането назад става много по-трудно\".\r\n\t \r\n\tБритански официални представители намекнаха, че Великобритания няма да може да започне официално преговорите по Брекзита следващата седмица, както е по график, отбелязва Асошиейтед прес.\r\n\tДумите на френския президент за „отворената врата“са направили най-силно впечатление на британските вестници \"Гардиън\" и \"Дейли телеграф\", които са ги извели в заглавие.\r\n\t \r\n\tСпоред левоцентристкия \"Гардиън\" казаното от Макрон ще бъде възприето като окуражителен знак от противниците на твърдия Брекзит, че има място за компромис.\r\n\t \r\n\tПоводът за първата визита в чужбина на министър-председателката след парламентарните избори, на които очакваше да постигне разгромна победа, трябваше да е триумфален. Вместо това посещението във френската столица бе помрачено от разочарованието от изборните резултати и пазарлъците с Демократичната юнионистка партия на Северна Ирландия за осигуряване на стабилност на британското правителство. Мей разбира необходимостта да вземе предвид позициите и на другите партии за Брекзит, включително на лейбъристите, предвид неуспеха й да си осигури мнозинство. Тя обаче е притискана и в собствения си лагер от брекзитърите от задните скамейки на Камарата на общините, които могат да й отнемат лидерското място, ако не изпълни очакванията им, допълва \"Гардиън\".\r\n\t \r\n\tНа 19 ноември 1990 г., докато собствената й Консервативна партия готвеше метеж, за да я изхвърли, Маргарет Тачър дойде в Париж, за да участва в конференция по сигурността и сътрудничеството в Европа, но също така и за да потърси подкрепата на Елисейския дворец, припомня френският „Фигаро“. Два дни по-късно, когато се върна в Лондон, тя бе принудена да подаде оставка след единайсет години и половина на власт.\r\n\t \r\n\tВъв вихъра на бурята след унизителното поражение на изборите, Мей също избра да отиде в Париж, за да опита да излезе от дипломатическата изолация и да отвлече вниманието от крайната слабост, в която се намира в момент, когато трябва да започнат преговорите за Брекзит, пише \"Фигаро\".\r\n\t \r\n\tВ това крехко състояние британската министър-председателка потърси подкрепата на френския президент по две теми. Първата - борбата срещу тероризма - трябва да засили сътрудничеството между двете страни и вчера бе обявен план в тази насока. Втората тема - Брекзит - не фигурираше в официалното меню на кратката работна вечеря на Мей и Макрон, които после гледаха приятелски мач между \"сините\" и Англия. Няма никакво съмнение обаче, че въпросът е бил повдигнат, дори на трибуните на \"Стад дьо Франс\", допълва френският вестник.", "date": "12:37 | 14 юни 2017 | ", "title": "Макрон и Мей с \"много конкретен“ план за действия срещу тероризма"}
{"url": "http://www.mediapool.bg/sasht-za-parvi-pat-ne-pozdravili-rusiya-za-natsionalniya-y-praznik-news265218.html", "text": "Властите в САЩ за първи път не поздравиха Русия по случай националния й празник - 12 юни, съобщи руското посолство във Вашингтон, цитирано от ТАСС. \r\n\t \r\n\t\"Можем да потвърдим, че от американската страна не е получено поздравление за Деня на Русия. Не помним друг път да е имало подобен случай. Сами си правете изводите\", се казва в съобщение на страницата на посолството във Фейсбук. \r\n\t \r\n\tНа 12 юни 1990 г. бе приета декларация за държавния суверенитет на Руската федерация. Оттогава датира и честването на Деня на Русия, който е и национален празник. \n\n\r\n\t \r\n\tПо този повод от пресслужбата на Държавния департамент обяснили пред кореспондента на ТАСС във Вашингтон, че при новата администрация на президента Доналд Тръмп бил възприет \"нов подход, при който официални поздравления се предават чрез посолствата на САЩ\" в съответните страни.\r\n\t \r\n\t\"Ние вече не разпространяваме поздравленията като съобщения за медиите, - казал сътрудник на службата. - Но ние ги публикуваме на сайта си, а те официално се връчват чрез нашите посолства\". \"Ние не ги разпространяваме сами, но не възразяваме, ако това правят страните получателки\", добавил той. \r\n\t \r\n\tСпоред ТАСС от пресслужбата се затруднили да кажат било ли е предадено поздравление по случай Деня на Русия чрез посолството в Москва, но обещали да уточнят това.", "date": "08:03 | 14 юни 2017 | ", "title": "САЩ за първи път не поздравили Русия за националния й празник"}
{"url": "http://www.mediapool.bg/dps-se-otkaza-ot-mazhoritarniya-vot-chasove-sled-kato-go-podkrepi-news265220.html", "text": "Само няколко часа след като депутатите от ДПС подкрепиха законопроекта за въвеждане на мажоритарна избирателна система  в парламентарната правна комисия,  движението за пореден път промени позицията си и обяви, че няма да го подкрепи в пленарна зала. \r\n\t \r\n\t\"След драматично заседание на парламентарната група, много по-тежко от това на правната комисия, партията реши да не подкрепи в пленарната зала законопроекта на управляващите\", каза в предаването \"Референдум\" по БНТ депутатът Хамид Хамид.\r\n\t \r\n\tПо думите му гласоподавателите на ДПС не са гласували на референдума, организиран от \"Шоуто на Слави\".\n\n\r\n\t \r\n\tДПС  винаги се е обявявало твърдо против въвеждането на мажоритарна система и е гласувало \"против\" същите изборни промени на ГЕРБ, предложени в миналото Народно събрание от ГЕРБ. \r\n\t \r\n\tВъв вторник обаче с изненадващата подкрепа на ДПС и \"Воля\" проектът за въвеждане на мажоритарна избирателна система, внесен от ГЕРБ, бе приет в парламентарната правна комисия с 12 гласа \"за\" срещу 10 \"против\".", "date": "08:15 | 14 юни 2017 | ", "title": "ДПС се отказа от мажоритарния вот часове след като го подкрепи"}
{"url": "http://www.mediapool.bg/epidemiyata-ot-holera-v-yemen-izliza-ot-kontrol-news265219.html", "text": "Епидемията от холера, избухнала в Йемен, излиза изпод контрол. Всяка минута се разболява по едно дете, предупреди днес международната хуманитарна организация \"Спасете децата\", цитирана от Ройтерс. \r\n\t \r\n\tХиляди хора могат да умрат от заразата в близките месеци, експертите предричат, че ще се заразят до 300 000 души. Според \"Спасете децата\" броят на заразените се е утроил за последните две седмици.\r\n\t \r\n\tВилнеещата гражданска война в арабската страна, ширещият се повсеместен глад и липсата на достъп до чиста вода усложняват разпространението на епидемията от холера - чревно разстройство, което може да убие човек за броени часове. \n\n\r\n\t \r\n\tЗдравната система на разорената страна не е в състояние да се справи. Болниците са претъпкани, лекарствата и течностите за венозно хидратиране на организма са на изчерпване. \r\n\t \r\n\tЕпидемията избухна в края на април и според ЮНИЦЕФ до момента са починали над 920 души, а са регистрирани 124 000 случая на заболяването - почти половината от тях са деца. Над 2 млн. деца в страната са недохранени, което прави отслабените им организми по-уязвими за холерата. \r\n\t \r\n\tПредставителят на \"Спасете децата\" в Йемен Грант Причард настоя за увеличение на спешната финансова помощ, за да може да се води борба с епидемията. \"Време е светът да се задейства, преди хиляди йеменски момчета и момичета да умрат от една напълно лечима болест\", посочи той.", "date": "08:05 | 14 юни 2017 | ", "title": "Епидемията от холера в Йемен излиза от контрол"}
{"url": "http://www.mediapool.bg/nyakolko-dushi-sa-zaginali-pri-pozhara-v-27-etazhen-zhilishten-blok-v-london-news265224.html", "text": "Няколко души са загинали в големия пожар, избухнал в сряда в 27-етажен жилищен блок в центъра на Лондон, съобщи Ройтерс, позовавайки се на информация от пожарната.\r\n\tНай-малко 50 души са пострадали в огнената стихия, обхванала всичко от втория до последния етаж на сградата, в която живеят няколкостотин души.\r\n\t\"С прискърбие потвърждавам, че има няколко жертви, не мога да потвърдя за момента броя им заради размера и сложното устройство на сградата\", каза пред журналисти Дани Котън от Лондонската пожарна бригада.\r\n\tОколо 200 пожарникари се броят часове наред с огнената стихия.\r\n\tВ горящата сграда в района Северен Кенсингтън, известна като Гренвел тауър, се намират хора и в момента се провежда тяхната евакуация, съобщи по-рано лондонската полиция.\n\n\r\n\t\r\n\tРойтерс цитира телевизионния водещ Джордж Кларк, който живее наблизо и който каза по Радио Би Би Си-5, че вижда хора на покрива на сградата, които явно са блокирани там и не могат да се измъкнат.\r\n\tСамият той излязъл навън и за съвсем кратко време целият бил покрит с пепел, макар че бил на 100 м от пожара.\r\n\tСпоред една от версиите за причината за пожара е взрив на газова инсталация или бутилка.\r\n\t\"Следим ситуацията от началото на инцидента, на този етап е рано да се сдобием с информация дали има пострадали български граждани”, коментира посланикът ни в Лондон Константин Димитров.", "date": "11:33 | 14 юни 2017 | ", "title": "Няколко души са загинали при пожара в 27-етажен жилищен блок в Лондон"}
{"url": "http://www.mediapool.bg/poveche-ot-20-dushi-v-aresta-sled-operatsiya-sreshtu-koruptsiyata-na-kulata-news265221.html", "text": "", "date": "08:21 | 14 юни 2017 | ", "title": "Повече от 20 души в ареста след операция срещу корупцията на ”Кулата”"}
{"url": "http://www.mediapool.bg/znakovo-otsastvie-na-poslanik-gyokche-po-vreme-na-vizitata-na-borisov-v-ankara-news265222.html", "text": "Турция не е включила посланика си в София Сюлейман Гьокче в състава на делегацията за разговорите с българския премиер Бойко във вторник. Борисов съобщи за решението на Анкара, но отказа да коментира какъв знак представлява то.\r\n\t\t\t \r\n\t\t\t\"Забелязали ли сте, че винаги посланикът, който е на дадената страна, е в състава на делегацията? Оставям на вас да си отговорите на въпроса защо го нямаше Гьокче”, заяви пред журналисти в Турция Борисов.\r\n\t\t\t \r\n\t\t\tПосланик Гьокче редовно участва в прояви на партията на Лютви Местан ДОСТ, като български представители не веднъж са повдигали темата за дейността му в България. Засега обаче няма официална информация дали Анкара смята да го замени.\n\n\r\n\t\t\t \r\n\t\t\t\r\n\t\t\t \r\n\t\t\tПремиерът съобщи, че по време на тричасовата си среща с президента Реджеп Тайип Ердоган се е извинил за поведението на Валери Симеонов и неговите активисти на границата по време на предизборната кампания. \r\n\t\t\t \r\n\t\t\t”Опитах се да извиня г-н Симеонов за дърпането на жената на границата. Мисля, че се прие, вие чухте и премиерът Йълдъръм каза, че след като имат сигурност в нас, ще остане в миналото и това. Опитахме се да се концентрираме с президента върху това което бихме могли да изградим заедно. Теми, които биха ни влошили настроението, се стараехме двамата да не ги слагаме в дневния ред, защото има действително по-важни неща, които можем да направим\", уточни Борисов.\r\n\t\t\t \r\n\t\t\t\r\n\t\t\t \r\n\t\t\tТой съобщи още, че България ще иска двустранно споразумение за реадмисия с Турция, ако южната ни съседка не може да сключи такова с ЕС.\r\n\t\t\t \r\n\t\t\t”С турския президент обсъдихме много въпроси, защото имаше натрупано напрежение по време на референдума в Турция и на изборите и у нас. Сега е важно да се нормализира обстановката, защото без това няма охрана на границата. Ако Европейския съюз се забави с подписването на споразумението за реадмисия, ние искаме да си подпишем”, каза Борисов.\r\n\t\t\t \r\n\t\t\tНад три милиона мигранти стоят в Турция, на тяхната граница се води война, деликатна е и темата за независим Кюрдистан, каза Борисов. \r\n\t\t\t \r\n\t\t\tИсках да чуя малко повече от кухнята, малко повече от това, което научаваме от репортажите и новините, допълни той.\r\n\t\t\t \r\n\t\t\t\r\n\t\t\t \r\n\t\t\tТурските медии отразиха подробно визитата на Борисов, като преобладават положителни репортажи за бъдещите връзки между двете страни. \r\n\t\t\t \r\n\t\t\t\"България е истински приятел на Турция\", e заглавие в няколко турски вестника - \"Сабах\", \"Пусула\", Сон дакика\", \"Хаберлер\".\r\n\t\t\t \r\n\t\t\tИзданията цитират думите на Йълдъръм към българския му гост: \"Показахте, че сте наш искрен приятел.\"\r\n\t\t\t \r\n\t\t\tПосочва се, че Бинали Йълдъръм дал висока оценка на подкрепата, която българският премиер оказал на Турция в събитията във връзка с осуетения опит за преврат на 15 юли м.г.\r\n\t\t\tВсички турски издания отбелязват, че Борисов е бил посрещнат с военни почести в правителствената резиденция \"Чанкая\" в Анкара. \r\n\t\t\t \r\n\t\t\t\"Бинали Йълдъръм и българският гост постояха на терасата, откъдето се открива панорама към града, и си поговориха, след което се премина към официалните разговори\",отбелязва \"Миллиет\", цитиран от БТА.\r\n\t\t\t \r\n\t\t\t\"Южният фланг на НАТО не е възможен без Турция. Нека никой не забравя това\", посочи Си Ен Ен Тюрк в репортаж с картина от визитата на Борисов. Телевизионният канал акцентира, че отношенията с ЕС са били приоритет в двустранните разговори на Йълдъръм и Борисов. \"Сигурността на Европа започва от Турция и България \", посочва телевизията, цитирайки турския премиер. \r\n\t\t\t \r\n\t\t\t\r\n\t\t\t \r\n\t\t\tВестниците \"Хюрриет\", \"Миллиет\", изданието \"Хаберлер\" слагат акцент върху снощната среща между турския президент Реджеп Тайип Ердоган и премиера Борисов в двореца \"Бештепе\". Без да съобщават подробности, медиите пишат, че разговорът се е провел насаме между двамата и е продължил 1 час и 10 мин. Информациите са придружени със снимка на Борисов и Ердоган.\r\n\t\t\t \r\n\t\t\tЕвропейската тема е предмет и на кореспонденцията в изданието \"Хабер 50\". Посочвайки, че Борисов е дошъл в Анкара след Париж и Берлин, то отбелязва, че \"визитата е знакова, българският премиер посочи, че неговата страна, освен че се намира между Европа и Азия, в същото време е и член на европейското семейство\".\r\n\t\t\t \r\n\t\t\tИзданието акцентира и на положителната оценка, която Борисов е дал на турско-българското сътрудничество за разрешаване на бежанската криза.\r\n\t\t\t \r\n\t\t\t\"Към момента няма натиск към българската граница и това се дължи на споразумението, което бе подписано между Турция и България. Усилията, които положи Турция, са похвални, защото така бежанският поток бе задържан далече от границите и опазихме границата, която е не само граница на България, но е и външна граница на Европа\", цитира изданието думите на Борисов. \r\n\t\t\t \r\n\t\t\t\r\n\t\t\t \r\n\t\t\tАнадолската агенция в обширна кореспонденция от пресконференцията на двамата премиери цитира изявлението на турския премиер, че \"в решенията си отсега нататък ЕС трябва да взима под внимание тази реалност. Важността на отношенията между ЕС и Турция нараства още повече в бъдеще, като се има предвид, че в района може да ескалират някои събития\".\r\n\t\t\t \r\n\t\t\tАнадолската агенция отбелязва още, че в 12-месечния план за отношенията между Турция и ЕС е включена среща между външните министри на Турция и на общността, актуализация на европейското митническо споразумение, както и изпълнението на мигрантското споразумение, което турската страна обвързва с отмяната на визите за турските граждани в шенгенската зона.\r\n\t\t\t \r\n\t\t\tАнадолската агенция посочва, че Йълдъръм в скоро време ще посети България. Ще продължи обсъждането на възможностите пред двустранните отношения, какво може да се направи още за просперитета на двете страни и на двата народа, посочва агенцията.", "date": "12:11 | 14 юни 2017 | ", "title": "Знаково отсъствие на посланик Гьокче по време на визитата на Борисов в Анкара"}
{"url": "http://www.mediapool.bg/blizkiyat-do-borisov-kmet-na-hitrino-e-izklyuchen-ot-dps-news265226.html", "text": "Централното оперативно бюро на ДПС е взело решение да изключи от партията кмета на Хитрино Нуридин Исмаил и председателя на Общинския съвет Мустафа Ахмед.\r\n\t“Основната причина е, че са твърде много сигналите от гражданите на Хитрино, че възстановяването на Хитрино не върви съобразно техните очаквания. Няма прозрачност в дейността на кмета и на общинската организация, в частност на Общинския съвет“, заяви в сряда депутатът от ДПС Йордан Цонев.\r\n\tТой коментира, че дори членовете на Обществения комитет, който бе създаден във връзка с възстановяването на Хитрино след взрива на цистерни на жп гарата в центъра на селото през декември миналата година, нямат информация какво става там.\r\n\t”Кметът се държи арогантно, не дава информация. Сайтът, който трябва да поддържат с информация за постъпилите средства, не дава информация”, допълни той.\r\n\t“Винаги непрозрачността води до съмнения”, коментира Цонев.\r\n\tВ петък на заседание на Областния съвет на ДПС в Шумен Исмаил е подал оставка като негов председател, като член на Централния съвет и на Общинското ръководство на партията. Това е станало дистанционно по телефона, защото Исмаил е в отпуск и не е бил в страната.\r\n\tНа петъчното заседание е присъствал и лидерът на ДПС Мустафа Карадайъ и е правен анализ на лошите изборни резултати на движението на парламентарните избори в община Хитрино.\r\n\tОт традиционно първа политическа сила в цялата шуменска област, ДПС отиде на трето място с 20.41% или 17 633 гласа, а през 2014 г. събра 28 585 гласа. В община Хитрино и в самото село, пострадало от жп катастрофата, ДПС са втори, а водеща политическа сила е ГЕРБ.\r\n\tКметът на селото и местната власт демонстрират отлични отношения и добро взаимодействие с Бойко Борисов още от първите дни след бедствието.\r\n\tВ средата на май, когато премиерът посети Хитрино, Исмаил се обърна към него с думите: \".\" . Борисов даде началото на строителството на първите къщи на хората, останали без дом, а Исмаил му обеща “Хитрино да стане кукла“.", "date": "12:18 | 14 юни 2017 | ", "title": "Близкият до Борисов кмет на Хитрино е изключен от ДПС"}
{"url": "http://www.mediapool.bg/putin-se-zakani-da-reagira-na-sistemite-za-protivoraketna-otbrana-news265223.html", "text": "Москва ще реагира по адекватен начин на опитите на САЩ да обкръжат територията на Русия със системи за противоракетна отбрана (ПРО), каза руският президент Владимир Путин в интервю, излъчено в новия документален филм на американския режисьор Оливър Стоун и цитирано от ТАСС.\r\n\t \r\n\tВтората серия на 4-серийния документален сериал бе излъчена снощи по кабелния канал \"Шоутайм\" в САЩ. \r\n\t \r\n\tСпоред Путин допълнителната заплаха се заключава в това, че пусковите установки на тези противоракети за броени минути или часове могат да бъдат преоборудвани, като на тяхно място бъдат поставени ударни ракетни комплекси. \n\n\r\n\t \r\n\tТова според него е \"поредната груба голяма стратегическа грешка\" на руските партньори. \r\n\t \r\n\tЗащото Русия ще даде на всички тези действия адекватен отговор. А това няма да означава нищо друго, освен нов кръг от надпреварата във въоръжаването. \r\n\t \r\n\t\"Ние ще запазим стратегическия баланс\", посочва Путин. \r\n\t \r\n\tСпоред него след излизането на САЩ от Договора за ограничаване на системите за ПРО Москва е била принудена да развива ударни системи, за да запази баланса на силите в света. \"Този договор беше крайъгълен камък на цялата система за международна сигурност\", посочва руският лидер и добавя, че американската страна \"нямаше никакви основания\" да го денонсира, макар че се позоваваше на някакви заплахи от Иран.\r\n\t \r\n\tНие предложихме да работим съвместно - САЩ, Русия и Европа, над система за ПРО, но нашите партньори отказаха с аргумента, че изграждали такива системи не срещу Русия, посочи президентът. \r\n\t \r\n\tПутин припомня и историята на ядрената надпревара между СССР и САЩ, като казва, че руското разузнаване е получавало данни за създаването на атомната бомба в САЩ. \r\n\t \r\n\t\"Международен екип от учени предаваше на Москва данни за бомбата с цел да бъде възстановен ядреният баланс в света. А какво правим ние сега? Отново се опитваме да нарушим този баланс и това е голяма грешка\", подчерта той. \r\n\t \r\n\tСпоред руския лидер голям ядрен конфликт между САЩ и Русия би означавал поражение и за двете страни. \"Мисля, че никой не би оцелял след такъв конфликт. Днес ракетният щит не би защитил територията на САЩ\", поясни той, цитиран от БТА.\r\n\t \r\n\tПутин нарече самото създаване на такъв щит \"определена заплаха\", защото поражда илюзия за защита, а и води към по-агресивно поведение. \"Затова е важно да не допуснем едностранни действия. Затова и предлагаме съвместно да разработваме система за ПРО\", подчерта той. \r\n\t \r\n\tНа репликата на режисьора Стоун, че за много влиятелни хора в САЩ войната е игра и че той се опасява от консервативно настроени сили в Америка, които могат да натисна ядрения спусък, Путин отвръща: \"Аз също.\"\r\n\t \r\n\tРуският лидер казва, че страните в света, които имат и могат да се ползват реално от своя суверенитет, се броят на пръсти, сред тях е и Русия. А много страни са обременени от т.нар. съюзнически задължения. Те на практика по собствена инициатива са ограничили суверенитета си, пояснява той. \r\n\t \r\n\tВ разговора между Путин и Стоун става дума и за бившия държавен секретар Хилари Клинтън, която бе и кандидат на демократите за президент на САЩ, но бе победена от Доналд Тръмп. Путин отбелязва, че госпожа Клинтън е енергична жена, но се въздържа от повече оценки, защото \"политическата култура ни кара да се въздържаме от крайни изказвания\".\r\n\t \r\n\tВ интервюто си Путин засяга и въпроса за опозиционните сили в Русия. Според него те трябва не само да се борят с властта, а и да разработват по-печеливша програма, която да предложат на избирателите, ако искат да се надяват на успех.", "date": "08:34 | 14 юни 2017 | ", "title": "Путин се закани да ”реагира” на системите за противоракетна отбрана"}
{"url": "http://www.mediapool.bg/i-kongresmeni-sadyat-tramp-za-poluchavaneto-na-pari-ot-chuzhdi-pravitelstva-news265225.html", "text": "Над 190 членове на Конгреса от Демократическата партия заведоха съдебен иск срещу президента Доналд Тръмп с аргумента, че негови фирми получават пари от чуждестранни правителства в нарушение на конституцията на САЩ, съобщи Ройтерс. Преди два дни генералните прокурори на щата Мериленд и на Федералния окръг Колумбия също заведоха съдебен иск срещу президента Тръмп със същите мотиви.\r\n\tВ мотивите се казва, че Тръмп не е потърсил одобрението на Конгреса за нито едно от плащанията, които чужди правителства са направили към стотиците му бизнеси, откакто е встъпил в длъжност през януари, въпреки че конституцията го задължава да го стори.\r\n\t\"Президентът Тръмп е в конфликт на интереси по отношение на най-малко 25 страни и изглежда, че използва президентския си пост, за да увеличи печалбите си\", заяви конгресменът Джон Кониърс, който е ищец по делото, заедно с още 165 свои колеги от Камарата на представителите и 30 сенатори.\r\n\tОрганизацията \"Тръмп\" е заявявала, че ще дарява приходите от клиенти, представляващи чужди правителства, на американското финансово министерство, но няма да кара тези клиенти да разкриват самоличността си.", "date": "11:17 | 14 юни 2017 | ", "title": "И конгресмени съдят Тръмп за получаването на пари от чужди правителства"}
{"url": "http://www.mediapool.bg/ns-prie-na-parvo-chetene-premahvaneto-na-predupreditelnite-tabeli-za-radari-news265233.html", "text": "Народното събрание (НС) прие с голямо мнозинство поредните поправки в Закона за движение по пътищата, предвиждащи премахването на предупредителните табели за камери с радари за скорост.\r\n\tПроектът мина на първо четене със 166 гласа \"за\", нито един \"против\" и 26 \"въздържал се\", като само депутатите от ДПС не го подкрепиха. Същата позиция заявиха при обсъждането на текстовете и от \"Воля\", но в крайна сметка гласуваха за предложенията на ГЕРБ.С премахването на знаците няма да променим нищо към по-добро. Ще унищожим прекрасна превантивна мярка. От една страна, нарушителите ще карат с каквато си искат скорост, а това няма да намали, само ще увеличи риска от катастрофи. Да, ще има повече глоби. И какво от това, господа вносители\r\n\tПавел Христов от ГЕРБ аргументира идеята за премахването на табелите за радари, посочвайки, че по пътя между Варна и София има общо 7 камери и според него само в тези участъци се шофирало със съобразена скорост.Премахвайки знаците, казваме на водачите на моторни превозни средства: \"Законът е този, ограниченията са тези. Спазвайте ги навсякъде, не само на седемте места Варна – София\", или ако ползваме други пътища, други географски понятия\r\n\tСпоред Рамадан Аталай от ДПС законопроектът е \"безполезен, прибързан и не решава обществените взаимоотношения\". Затова и цялата група на движението се въздържа при гласуването.През годините, когато броят на загиналите е бил най-нисък – 2011, 2012, 2013 г., тогава пред мобилните камери за контрол на скоростта не са се поставяли предупредителни пътни знаци\r\n\tШефът на ПГ на ГЕРБ Цветан Цветанов пък уточни, че целта на законопроекта е да доведе до драстично намаляване на жертвите на пътя до 2020 г.До 2009 г. годишно имахме по 1000 човека, които загиваха по българските пътища. Стигнахме нива от 600 човека през 2011 и 2012 г. В момента сме с нива 708. Нашата цел е жертвите по пътищата през 2020 с. да бъдат наполовина\r\n\t\"Когато водачите биват уведомявани чрез поставянето на знак пред полицейския автомобил, оборудван с автоматизирани технически средства или системи, те намаляват скоростта само в зоната на знака и след това продължават движението си с превишена скорост, като по този начин развиват чувство за безнаказаност и се губи възпитателният ефект върху всички водачи на МПС\", пишеше в мотивите към законопроекта на ГЕРБ.\r\n\tОсвен премахването на предупредителните табели, той въвежда спиране от движение на всяка кола, чийто собственик я е предоставил за управление на човек, хванат с над 0.5 промила или без книжка. Санкцията е за срок от половин до една година.премиерът Бойко Борисов свика извънредно заседание на кабинета в края на май, на което нареди вземането на спешни мерки за намаляване катастрофите.", "date": "13:20 | 14 юни 2017 | ", "title": "НС прие на първо четене премахването на предупредителните табели за радари"}
{"url": "http://www.mediapool.bg/ministarat-na-pravosadieto-na-sasht-otreche-vrazka-s-ruska-namesa-v-izborite-v-sasht-news265229.html", "text": "Министърът на правосъдието на САЩ Джеф Сешънс, по време на изслушването си в Сената снощи, нарече \"ужасна и отвратителна лъжа\" твърденията, че е причастен към някакъв \"сговор\" с руски официални представители по време на американските президентски избори м.г., предаде Ройтерс.\r\n\t \r\n\tСешънс, който е високопоставен член на правителството на президента Доналд Тръмп и негов съветник по време на президентската кампания, даде показания за разговорите си с руски официални представители и за това дали съзнателно е заблудил Конгреса в рамките на провежданото от законодателния орган разследване по \"руския въпрос\".\r\n\t \r\n\t\"Никога не съм се срещал и не съм разговарял с каквито и да са руснаци или други чуждестранни представители относно каквато и да е намеса в каквато и да е кампания или избори в САЩ. Освен това не зная за никакви такива разговори, проведени от някой, който е свързан с кампанията на Тръмп\", каза Сешънс.\r\n\t \r\n\tПредседателят на сенатската комисия по разузнаването Ричард Бър, който водеше изслушването, каза на Сешънс, че това изслушване е \"вашата възможност да отделите фактите от измислицата\" и \"да изясните редица обвинения, отправени (към вас) в медиите\".\r\n\t \r\n\tОще преди показанията на Сешънс вниманието във Вашингтон бе насочено към това дали Тръмп може да се опита да уволни Робърт Мълър, посочен миналия месец от министерството на правосъдието да оглави федералното разследване по \"руския въпрос\".\r\n\t \n\n\r\n\tСешънс каза пред сенаторите, че има доверие на Мълър (който е бивш директор на ФБР - б.р.), но не знае дали самият Тръмп има такова доверие, защото не е говорил с президента по въпроса. Запитан дали той би предприел някакви действия за отстраняването на Мълър, Сешънс каза: \"Не мисля, че би било уместно аз да правя това\".\r\n\t \r\n\tСешънс се яви пред сенатската комисия само пет дни след Джеймс Коми, когото Тръмп уволни като директор на ФБР на 9 май, и каза, че още при назначаването си от Тръмп за правосъден министър е препоръчал на президента \"да започне на чисто във ФБР\" и заедно със заместника си Род Розенстейн е препоръчал Коми да бъде уволнен. Сешънс отказа да разкрие подробности за разговорите си с Тръмп по въпроса, като добави само, че думите на самия Тръмп относно взетото от него решение \"говорят сами за себе си\".\r\n\t \r\n\tСешънс каза още, че се е самоотстранил от участие във федералното разследване за руската намеса в изборите в САЩ, и то не защото се е почувствал като обект на това разследване, а защото \"такива са правилата на министерството\". \"Никога не съм бил информиран за детайли по разследването, получавах само ограничената информация, която кадровите служители на министерството смятаха, че ми е необходима\", посочи той и добави, че знае за разследването само онова, което излиза публично в медиите.\r\n\t \r\n\tМинистърът остро разкритикува и опроверга редица изтичания на информация в медиите за неговите срещи с руски официални представители. \"Това са лъжливи атаки, инсинуации, и тези изтичания няма да ме изплашат\", подчерта той. Сешънс отказа да обсъжда със сенаторите своите частни разговори с Тръмп.", "date": "12:55 | 14 юни 2017 | ", "title": "Министърът на правосъдието на САЩ отрече връзка с руска намеса в изборите в САЩ"}
{"url": "http://www.mediapool.bg/merkel-se-sporazumya-za-koalitsiya-bez-gsdp-v-provintsiya-shlezvig-holshtain-news265230.html", "text": "Консерваторите на германската канцлерка Ангела Меркел ще сформират трипартийна коалиция за управление в северната провинция Шлезвиг-Холщайн. Освен Християндемократическият съюз на Меркел в нея ще влязат още центристката Свободна демократическа партия (СвДП) и Зелените, съобщи Ройтерс, цитирайки политически източници.\r\n\t \r\n\tСпоразумението е било постигнато във вторник и ще бъде подписано днес, твърдят източниците. То вече получи названието \"Коалиция Ямайка\", защото партийните цветове на трите партии са като тези на знамето на карибската островна държава - черно, жълто и зелено.\r\n\t \r\n\tСоциолозите твърдят, че на Меркел, която се стреми към четвърти мандат за управление на Германия на парламентарните избори през септември, може да се наложи да прибегне на национално ниво към същия коалиционен формат, като в Шлезвиг-Холщайн. Така тя ще прекрати неудобната си връзка с левоцентристката Германска социалдемократическа партия.\r\n\t \r\n\tХДС на Меркел постигна решаваща победа на изборите в северната провинция миналия месец, като отстрани предишната тристранна коалиция начело с ГСДП, включваща още Зелените и местната партия на датското малцинство.\r\n\t \r\n\tГоворител на СвДП потвърди, че е постигнато споразумение, но отказа подробности засега.\r\n\t \n\n\r\n\tПартията на Меркел е близо до подобно споразумение за местно управление със СвДП и в Северен Рейн-Вестфалия - най-голямата по население германска провинция, след изненадващата победа на християндемократите там във вота на 14 май. Това потвърди лидерът на СвДП Кристиан Линднер пред Ройтерс.", "date": "13:01 | 14 юни 2017 | ", "title": "Меркел се споразумя за коалиция без ГСДП в провинция Шлезвиг-Холщайн"}
{"url": "http://www.mediapool.bg/kmetstvoto-na-rim-iska-moratorium-varhu-pritoka-na-migranti-v-grada-news265231.html", "text": "Кметицата на Рим Вирджиния Раджи от популисткото \"Движение 5 звезди\" заяви, че е поискала от правителството \"мораториум върху идването на нови мигранти\" в италианската столица, с аргумента, че създаването на нови приемащи структури носи риск, предаде Франс прес.\r\n\t \r\n\t\"Рим е подложен на силен миграционен натиск, така не може да продължава повече\", пише 38-годишната Раджи във Фейсбук.\r\n\t \r\n\t\"Приемът (на мигранти) е сред многобройните спешни ситуации, които наследихме - спешна ситуация, изострена от инертността на онези, които през изтеклите години трябваше да организират подпомагането на мигрантите\", добавя младата кметица на Рим, избрана едва преди година.\r\n\t \r\n\t\"Смятам за невъзможно, дори рисковано, да се позволи създаването на нови приемащи структури\", изтъква тя, като посочва, че ще настоява за среща с вътрешния министър, \"с оглед той да се намеси по въпроса за неконтролирания приток\" на мигранти.\r\n\t \r\n\tПрез април правителството прокара в парламента план, предвиждащ да се увеличи капацитетът за приемане на търсещи убежище в Италия, но същевременно да се ограничи приемът на мигранти и да бъдат експулсирани хората с отхвърлени молби. Планират се и нови мерки за по-добро разпределяне на кандидати за убежище в малките селища с оглед да се постигне съотношение 2,5 пришълци на 1000 местни жители.\r\n\t \n\n\r\n\tБроят на искащите убежище в Италия е нараснал от 23 620 през 2013 на 123 482 през 2016 година. Една молба се разглежда вече средно за 268 дни срещу 167 дни в началото на миграционната криза, посочва АФП.", "date": "13:09 | 14 юни 2017 | ", "title": "Кметството на Рим иска \"мораториум\" върху притока на мигранти в града"}
{"url": "http://www.mediapool.bg/palestinskata-vlast-veche-nyama-da-obezshtetyava-semeistvata-na-izvarshiteli-na-atentati-news265232.html", "text": "Палестинската автономна власт прие да не обезщетява вече семействата на извършителите на атентати срещу Израел, съобщи държавният секретар на САЩ Рекс Тилърсън.\r\n\t \r\n\tТези плащания за близките на загинали атентатори са една от спънките за мирния процес в Близкия изток, отбелязва Франс прес.\r\n\t \r\n\tПалестинците \"промениха позицията си, поне доколкото бях информиран, че слагат край на тази политика\", заяви Тилърсън по време на изслушване в Сената на САЩ във вторник.\r\n\t \r\n\tИзраелският министър на отбраната Авигдор Либерман обаче посрещна скептично новината.\r\n\t \r\n\t\"Не виждам признаци палестинската власт да е спряла плащанията за заловените терористи и за семействата им\", каза Либерман пред държавното радио на Израел.\r\n\t \n\n\r\n\tЕврейската държава се опитва да принуди палестинската власт да спре помощите за семейства на палестинци, убити от израелски войници или полицаи, или загинали при самоубийствен атентат, както и на палестински затворници.\r\n\t \r\n\tСпоред Тилърсън Вашингтон е настоял пред палестинския президент Махмуд Абас при посещението му в САЩ в началото на май палестинската власт да спре \"плащанията за семейства на т.нар. \"мъченици\". По думите му сега палестинците възнамеряват да спрат плащанията за семействата на онези, които са извършили убийство или акт на насилие.\r\n\tАко това се потвърди, решението може да стане политически неудобно за Абас, тъй като палестинският лидер публично подкрепя мирния процес, но действа предпазливо, за да не бъде обвинен, че прави твърде много отстъпки, отбелязва АФП.", "date": "13:12 | 14 юни 2017 | ", "title": "Палестинската власт вече няма да обезщетява семействата на извършители на атентати"}
{"url": "http://www.mediapool.bg/noi-izprashta-lichno-pismo-do-vseki-navarshvasht-godini-za-pensiya-news265235.html", "text": "За първи път Националният осигурителен институт (НОИ) започва изпращането на персонални уведомителни писма до всички хора, които през 2018 г. ще навършат изискуемата от закона възраст за пенсиониране. Лични писма се очаква да получат около 83 000 души, които тази година ще навършат необходимата възраст за пенсиониране. В зависимост от това дали отговарят и на другото условие за пенсия – да имат определени години стаж, те ще могат при желание да си подготвят документите от по-рано, така че пенсията им да бъде отпусната по-бързо.\r\n\tПредварителното уведомяване се прави за първи път въз основа на промяна в Кодекса за социално осигуряване и важи само за хората, на които им предстои да излязат в пенсия, но не и за тези, възползвали се от правото на ранно пенсиониране.\r\n\tПромяната изисква НОИ да информира хората не по-късно от 6 месеца преди да навършат възрастта за пенсиониране, за условията, при които могат да се пенсионират през следващата календарна година.\r\n\tПрез 2018 г. жените придобиват право за пенсиониране при навършена възраст 61 години и 2 месеца и при наличие на 35 години и 6 месеца осигурителен стаж. За мъжете условията са да имат навършени 64 години и 1 месец и придобит 38 години и 6 месеца осигурителен стаж.\r\n\tНОИ напомня, че само навършването на изискуемата възраст не е достатъчно условие за придобиване право на пенсия. Необходимо е да са изпълнени и двете изисквания - за навършена възраст и за придобит изискуем осигурителен стаж. Тоест, получаването на уведомителното писмо, не означава, че човек автоматично може да се пенсионира.\n\n\r\n\tОчаква се предварителната информация да осигури време и спокойствие на хората при подготовката на документите за пенсионирането им и да облекчи пенсионното производство.\r\n\tВ уведомителното писмо присъства и основна информация за документите, които се представят заедно със заявлението за отпускане на пенсия.\r\n\tВсяка пенсия се отпуска от датата на придобиване на правото на пенсия, ако заявлението с необходимите документи е подадено в 2-месечен срок от тази дата, а ако това е направено след изтичане на 2-месечния срок - от датата на подаване на заявлението.\r\n\tНационалният осигурителен институт препоръчва на осигурените лица да се снабдят с персонален идентификационен код (ПИК), издаден от НОИ. Такъв код те могат да получат във всяко териториално поделение на институцията.\r\n\tПИК предоставя лесен и удобен начин за ползване на редица електронни и административни услуги през интернет страницата на НОИ. Персоналният код позволява на потребителите да проследят осигурителната си история в регистъра на осигурените лица, както и да изчислят прогнозния размер на бъдещата си пенсия.", "date": "13:48 | 14 юни 2017 | ", "title": "НОИ изпраща лично писмо до всеки, навършващ години за пенсия"}
{"url": "http://www.mediapool.bg/zemetresenie-s-magnitud-7-udari-yugozapadnoto-kraibrezhie-na-meksiko-news265238.html", "text": "Земетресение с магнитуд 7 удари в сряда югозападното крайбрежие на Мексико, съобщи ДПА, като се позовава на Тихоокеанския център за предупреждение за цунами.\r\n\t \r\n\tТрусът станал в 07.29 часа по Гринуич край бреговете на щата Чиапас, близо до границата с Гватемала. Няма опасност от цунами.\r\n\t \r\n\tГеофизичният институт на САЩ съобщи, че епицентърът на земетресението бил на дълбочина 111 км, на 15 км северозападно от гватемалския град Сан Маркос.", "date": "14:32 | 14 юни 2017 | ", "title": "Земетресение с магнитуд 7 удари югозападното крайбрежие на Мексико"}
{"url": "http://www.mediapool.bg/cheshkiyat-evrokomisar-vazrazyava-sreshtu-nakazatelnite-protseduri-za-migratsionnite-kvoti-news265239.html", "text": "Еврокомисарят по правосъдието Вера Юрова (Чехия) е възразила срещу решението на Европейската комисия да открие наказателни процедури срещу нейната страна, Унгария и Полша за неизпълнение на миграционните квоти. Това потвърди днес говорител на ЕК в отговор на множество въпроси на пресконференция, предаде БТА от Брюксел.\r\n\t \r\n\tГоворителят отбеляза, че възраженията на Юрова би следвало да бъдат отразени в протокола от обсъждането в комисията. Протоколът обичайно бива оповестен седмица след съответното заседание. Говорителят отбеляза, че решенията на ЕК се взимат с единодушие. Попитан защо на трите държави е даден срок от един месец за отговор, вместо обичайните два месеца, говорителят поясни, че това е заради \"обстоятелствата и важността\" на въпроса.\r\n\t \r\n\tКомисията съобщи, че Унгария досега изобщо не е участвала в квотите за разселването на мигранти, Полша не е приела никого от декември 2015 г., а Чехия - от август миналата година. Чешки медии цитират Юрова с коментара, че решението на ЕК \"не е добро в дългосрочен план\". ЕК отбелязва, че ако не е удовлетворена от отговорите, които ще получи след месец, ще продължи процедурата и е готова да отнесе въпроса до Съда на ЕС.\r\n\t \r\n\tЕК заселва Европа с мигранти и шантажира страните членки на ЕС, които отказват да приемат мигранти по програмата за разселване, заяви пред агенция МТИ унгарският министър на външните работи и търговията Петер Сиярто.\n\n\r\n\t\r\n\t\"Отхвърляме шантажа на ЕС. Унгария няма да допусне нито един нелегален мигрант\", каза министърът по повод решението на ЕК да започне наказателна процедура срещу Полша, Унгария и Чехия заради отказа им да приемат кандидат-бежанци по установените от ЕС квоти. По думите на Сиярто планът на ЕК е \"извънредно опасен\" предвид надвисналата над Европа терористична заплаха, тъй като е невъзможно да се разбере кой какъв е сред пристигналите на континента милион и половина нелегални имигранти.\r\n\t \r\n\tПо повод предприетите вчера от ЕК наказателни процедури срещу Полша, Унгария и Чехия председателят на комисията Жан-Клод Юнкер коментира в сряда, че въпросът за съпричастието не се решава от съда, а с политическа воля. По думите на Юнкер миграционните квоти, след като са станали правно обвързващи, са задължителни и неизпълнението им не може да бъде оправдано с това, че някоя от държавите в ЕС не е гласувала за тяхното въвеждане.", "date": "14:39 | 14 юни 2017 | ", "title": "Чешкият еврокомисар възразява срещу наказателните процедури за миграционните квоти"}
{"url": "http://www.mediapool.bg/kmetitsata-na-mladost-partii-se-opitvat-da-ukrotyat-oparnichavata-news265237.html", "text": "Партии се опитаха да ме контролират, да \"укротят опърничавата” и да се възползват от това, че са ме подкрепили, заяви в сряда пред бТВ кметът на софийския район \"Младост\" Десислава Иванчева. Пред БНТ тя каза, че не възнамерява да подава оставка. Такава към момента не й е искана.\r\n\tДен по-рано подкрепата си за нея оттеглиха бившият депутат и лидер на партия \"Нормална държава \" Георги Кадиев и двама представители на инициативните комитети \"За Зелен Младост\" и издигнали кандидатурата й за поста, освободен от Цвета Авджиева от ГЕРБ миналата есен след оглавявани от Иванчева протести срещу застрояването на квартала.\r\n\tАз оставам безпартийна и ако някой иска да контролира гражданската община, няма да го позволя, декларира Иванчева. Тя сравни отношението към нея като сериал \"Укротяване на опърничавата\".\r\n\tТова е политическа игра, трябва да е ясно на гражданите, че на нас не ни е лесно, тъй като се опитват от всякакви страни да ни саботират и да покажат, че ние гражданите не можем да се справим, допълни тя пред БНТ.\r\n\tСпоред нея писмото на Георги Пичурин и Кристияна Тодорова от предишния ден за оттегляне на подкрепата им изразява само тяхната воля, не и на двата комитета. \r\n\tПо повод оставката на Никола Вапцаров, който й беше заместник, Иванчева коментира, че той дълго време е бил в болничен, в последните два месеца няма преки наблюдения над работата на районното кметство, за да отправя обвинения и че липсата му е объркала администрацията.\r\n\tСамият Вапцаров твърди, че е подал оставка, защото работата в община \"Младост\" става трудна, няма прогрес, а регрес. Той даде примери с блок 70, от чийто случай е било \"капитулирано”, блок 11, който е трябвало да бъде спрян, и проблеми с търга за детски храни.\r\n\tИванчева обясни, че по тези въпроси се работи, по някои от тях ще се водят дела и затова към момента няма видим напредък.\r\n\tОбщинският съветник от \"Нормална държава\" Войслав Тодоров заяви, че давайки подкрепата си за Иванчева партията му в никакъв случай не е искала да упражнява контрол върху гражданската енергия.\r\n\tПричината да свалим подкрепата си от Иванчева е, че не мислим, че управлението на \"Младост” върви на добър път, заяви Тодоров. \"Разбираме, че когато човек няма административен опит му трябва време да се научи. Но вместо да се учи, ситуацията отива от зле по-зле. Все повече отдели не функционират в администрацията, проспиват се ключови  моменти от спирането на застрояването и отстояване на каузата ни”, посочи той.\r\n\t\"С позицията си от вчера искаме да кажем, че ние положихме усилие, нерви и енергия, но когато не се получава... Моля не дръжте нас отговорни. Да правят, каквото смятат за добре\", заяви общинският съветник.\r\n\tИванчева на свой ред посочи, че не е лесно да се бориш срещу партии с опит, които са мислили, че като си дадат подкрепата ще контролират общината. Тня отхвърли отправените й обвинения, че не работи за зелената кауза и бави решаването на проблемите на общината.\r\n\t\"Имаме проблеми с имотната мафия и със строителната мафия, разкрили сме седем такива случаи\", каза тя.\r\n\tТодоров отново посочи, че никой не е опитвал да контролира кмета на \"Младост”. Единственото условие за подкрепата е било да се работи добре.\r\n\t\"Вярвам, че госпожа Иванчева също иска да се работи добре, но когато само се правят декларации, не става. Не е грешка формулата да се издигат граждански кандидатури с кауза, но трябва да се положат усилия за учене и работа с нормативни актове\", обясни градският съветник.\r\n\tСпоред него всъщност Иванчева иска, но не може да постигне каквото е декларирала.", "date": "14:24 | 14 юни 2017 | ", "title": "Кметицата на \"Младост\": Партии се опитват да \"укротят опърничавата\""}
{"url": "http://www.mediapool.bg/profesorkata-pisala-3-za-prazni-listove-napusna-unss-a-izdaliyat-ya-student-e-nakazan-news265242.html", "text": "Проф. Соня Докова, която на 9 юни написа тройки и четворки на студенти, предали празни листове на изпит в Университета за национално и световно стопанство (УНСС), е подала заявление за прекратяване на трудовите ѝ правоотношения с висшето училище, съобщи в. “24 часа“.\r\n\tТова станало, докато специална комисия в университета разследвала случая. “Бяхме решили да наложим наказанието “забележка” и подаване на оставка от поста ръководител на Катедра “Регионално развитие”, но вече няма как, защото не е наш служител.\r\n\t“Тя е на пенсионна възраст с 2 години удължение, право на което имат всички професори. Предвид създалата се обстановка, за да не усложнява ситуацията и да се уронва престижът на университета, е решила, че за нея това е най-доброто”, каза доц. Миланка Славова, заместник-ректор на УНСС и председател на комисията.\r\n\tВторокурсници от Университета за национално и световно стопанство получиха тройки и четворки, предавайки бели листове на изпита по геоикономика и регионално развитие. За случката от 9 юни на редовната изпитна сесия при проф. Докова разказаха студенти, присъствали на изпита.\r\n\tПроверяващата комисия установила, че са допуснати нарушения при провеждането на изпита от страна на проф. Докова и нейния екип. “На студентите не е дадено достатъчно време за развиване на въпросите и не са оценени достатъчно обективно всички от тях“, са констатациите на проверяващите.\n\n\r\n\t“Има бели листове, но не са изцяло бели. Има листове с по-слабо разработени въпроси, има и такива, на които са написани имената и въпросите, които са се паднали. На тях е отбелязана оценка от текущия контрол. Според правилника на университета всеки студент, който получи оценка добър 4 от текущия си контрол, има право да бъде освободен от изпит. Останалите с текущ контрол под 4 трябва да положат изпит. Проф. Докова в някакъв момент след започването на изпита е предложила да зачете оценката от текущ контрол”, коментира заместник-ректорът.\r\n\tПроверяващата комисия обаче е решила да санкционира и един от студентите, издал преподавателката.\r\n\tСтава въпрос за Кезим Медев, който според комисията е нарушил правилника на висшето училища като е уронил името и авторитета му с публикация за случилото се в социалните мрежи.\r\n\tПредложението за наказание на студента Кезим Медев е последно предупреждение за отстраняване от УНСС. “Един млад човек трябва да носи отговорност за изявите си в социалните мрежи, които уронват престижа на организацията, в която работи“, коментира доц. Славова. Според нея като член на студентския съвет той е имал много повече лостове за въздействие върху университета.", "date": "14:54 | 14 юни 2017 | ", "title": "Професорката, писала 3 за празни листове, напусна УНСС, а издалият я студент е наказан"}
{"url": "http://www.mediapool.bg/otvorya-se-priem-za-obucheniya-na-raboteshti-s-evropari-news265241.html", "text": "От 15 юни Агенцията по заетостта отваря прием на заявления за обучения на работещи за придобиване на нови дигитални умения или чужди езици. Очакванията са около 54 хиляди заети да повишат квалификацията си срещу 50 млн. лв.\r\n\tФинансирането е по проект \"Ваучери за заети лица\", съфинансиран от Европейския социален фонд чрез оперативна програма \"Човешки ресурси\" 2014-2020, съобщиха от Агенцията по заетостта.\r\n\tКандидатите поемат 15% от стойността на един ваучер за обучение. Останалите средства са грант.\r\n\tТова е една от мерките, към които имаше голям интерес през изминалия програмен период 2007 – 2013 г. Тогава по нея можеха да кандидатстват всички работещи, независимо от образованието им.\r\n\tСега право на ваучери за обучения имат само наети по трудов договор в предприятия извън държавната администрация, които са със средна или по-ниска степен на образование.\r\n\tДругата новост е, че кандидатите ще могат да подават заявлението си и по електронен път, без да е необходимо да посещават бюрата по труда. Остава и опцията да подадат лично молбата си на хартиен носител във всички дирекции \"Бюра по труда\" в страната. Това може да бъде направено само в работни дни между 8.30 и 17 часа.\r\n\tСрокът за прием на заявления е до изчерпване на финансовия ресурс от 50 млн. лв.\r\n\tС безвъзмездното финансиране на обучението заетите ще придобият нови или ще разширят знанията и уменията си. По този начин те ще повишат адекватността на своите умения спрямо актуалните нужди от страна на бизнеса.\r\n\tЖелаещите да участват в проекта ще имат възможност да преминат професионално обучение и/или обучение за придобиване на ключова компетентност, каквато може да е общуване на чужди езици или придобиване на дигитални умения.", "date": "14:50 | 14 юни 2017 | ", "title": "Отворя се прием за обучения на работещи с европари"}
{"url": "http://www.mediapool.bg/nad-300-myusyulmanski-duhovnitsi-v-avstriya-podkrepiha-deklaratsiya-sreshtu-terorizma-news265259.html", "text": "Повече от 300 духовници, представляващи мнозинството от мюсюлманите в Австрия, изразиха днес подкрепа за декларация, която осъжда екстремизма и тероризма и призовава техните единоверци да се интегрират активно в австрийското общество, съобщи Асошиейтед прес.\r\n\t \r\n\tИнициативата за декларацията е на Обществото за ислямска вяра в Австрия, което обикновено говори от името на всички мюсюлмани в страната, отбеляза агенцията.\r\n\t \r\n\tНа церемонията по подписването председателят на сдружението Ибрахим Олгун каза, че декларацията цели да окачестви като \"черни овце\" онези мюсюлмани, които се обръщат към екстремизма в името на религията.\n\n\r\n\t \r\n\tПо думите му документът заклеймява \"терористичното и екстремистко насилие по целия свят\" и подкрепя \"плурализма, демокрацията и върховенството на закона, както са предписани от австрийската конституция\".\r\n\t \r\n\tОлгун съобщи, че около 180 имами са подписали декларацията, а много други са изпратили електронни писма с изразена подкрепа.", "date": "17:25 | 14 юни 2017 | ", "title": "Над 300 мюсюлмански духовници в Австрия подкрепиха декларация срещу тероризма"}
{"url": "http://www.mediapool.bg/almanah-razkriva-chuvstvitelnite-zoni-na-balgarskoto-chernomorsko-kraibrezhie-news265243.html", "text": "За пръв път от 40  години насам алманах описва екологичното състояние на българското крайбрежие от Дуранкулак до Резово. Изданието с научни текстове, снимки, карти и пълно описание на  геологията, флората и фауната на Черно море, хабитатите и местата с археологически находки бе представено във вторник вечерта от компанията \"Тотал Е&П България\", която проучва дълбоките води на Черно море в блок \"Хан Аспарух\" за наличие на природен газ и петрол.\r\n\tКартографията на чувствителността и анализът на българската черноморска крайбрежна зона са разработени съвместно с Института по океанология към Българската академия на науките.\r\n\tИдеята за изданието идва в хода на осигуряването на безопасността и опазването на околната среда при проучванията. Така била създадена картата на крайбрежието, а после било решено тя да се доразвие в специално издание, обясни Кзавие Фожрас, управител на \"Тотал Е&П България\".\r\n\tЕкземпляри на Алманаха ще бъдат дарени на училища, университети, библиотеки, правителствени институции и неправителствени организации.\r\n\tКомпанията посочва, че изданието е израз на ангажимента на нейните акционери – френската \"Тотал\", австрийската ОМВ и испанската \"Репсол\" да подкрепят проекти за повишаване на информираността за околната среда. Само тази година \"Тотал\" дари 150 000 евро на Минно-геоложкия университет \"Св. Иван Рилски“ и на СУ \"Св. Климент Охридски“ за подобряване на академичната им среда.", "date": "15:14 | 14 юни 2017 | ", "title": "Алманах разкрива чувствителните зони на българското черноморско крайбрежие"}
{"url": "http://www.mediapool.bg/deputatite-ot-bsp-i-dps-otkazali-da-letyat-s-valeri-simeonov-nad-granitsata-news265244.html", "text": "Вицепремиерът по икономическата и демографската политика организира оглед с военен вертолет и обход на оградата по границата с Турция. За участие са поканени представители на парламентарно-представените партии, но БСП и ДПС са отхвърлили поканата, съобщиха от правителствената пресслужба.\r\n\t \r\n\tВалери Симеонов е един от най-пламенните защитници на проекта за оградата. В същото време формацията му е обект на прокурорска проверка, след като бившият му съмишленик Велизар Енчев подаде сигнал до държавното обвинение, че ВМРО и НФСБ са изградили корупционна схема, свързана със строежа на съоръжението.\r\n\t \r\n\tДепутатката от БСП Елена Йончева от своя страна твърди, че разполага с документи, доказващи злоупотреби със строежа на оградата.\n\n\r\n\t \r\n\tВалери Сименово обаче отхвърля всички съмнения за злоупотреби около оградата и дори заплаши да даде Йончева на прокурор, тъй като застрашавала националната сигурност.\r\n\t \r\n\tПроектът за изграждане на оградата по границата с Турция бе изготвен от МВР, но изпълнението му бе възложено на областните управители в трите области, граничещи с Турция. Стойността ѝ до момента надхвърля 170 млн. лева и вероятно ще достигне символичната цифра 200 млн. лева.\r\n\t \r\n\tПо искане на правителството и с решение на парламента договорите бяха сключени без конкурс с мотива, че съоръжението трябва да се завърши бързо. И досега обаче оградата не е готова, въпреки че крайният срок многократно беше удължаван.", "date": "15:18 | 14 юни 2017 | ", "title": "Депутатите от БСП и ДПС отказали да летят с Валери Симеонов нaд границата"}
{"url": "http://www.mediapool.bg/britanskata-ministar-predsedatelka-e-prizovavana-da-smekchi-pozitsiyata-za-brekzit-news265245.html", "text": "Политическата несигурност във Великобритания продължава вече шести ден, а министър-председателката Тереза Мей още не е подпечатала споразумение, което да подсили правителството й на малцинството, и е призовавана да смекчи позицията си за Брекзит дни преди началото на преговорите за излизане от Европейския съюз, отбелязва Ройтерс.\r\n\t \r\n\tВестник \"Таймс\" заяви, че финансовият министър Филип Хамънд ще настоява Мей да не напуска митническия съюз - споразумение, което гарантира освободена от тарифи търговия в блока, но забранява на членовете да сключват търговски сделки с трети страни.\r\n\t \r\n\tВ съобщението бяха цитирани неназовани източници, а финансовият министър отказа коментар.\r\n\t \r\n\tВсе пак това илюстрира предизвикателството, с което ще се сблъска Мей в оставащите дни преди началото на преговорите за раздяла с ЕС: да се намери позиция, която да задоволява както проевропейските, така и евроскептичните фракции в нейната партия, ако тя иска да остане на власт.\r\n\t \r\n\tМей също така ще разчита на десетимата депутати от евроскептичната ДЮП, които биха й помогнали едва-едва да събере необходимите 326 гласа в парламента, за да избегне рухване на правителството.\r\n\t \n\n\r\n\tЕвентуална сделка с ДЮП обаче също така заплашва да дестабилизира Северна Ирландия, като засили влиянието на пробританските юнионисти. Те от години водят борба с ирландските националисти, които искат британската провинция да се присъедини към една обединена Ирландия.\r\n\t \r\n\tБившият британски министър-председател Джон Мейджър каза, че се безпокои, че планът на Мей да управлява с подкрепата на ДЮП може да предизвика отново размирици в провинцията, като убеди \"суровите мъже\" от двете страни на разделителната линия да се върнат към насилието.\r\n\t \r\n\tПартията на ирландските националисти \"Шин фейн\" каза, че изгледите за британско споразумение с ДЮП будят тревога и страх.\r\n\t \r\n\tМакар да е силно евроскептична, ДЮП се противопоставя на някои от последиците от т.нар. твърд Брекзит, включително възможната загуба на \"незатруднявана граница\" с Република Ирландия, а преговорите ще засегнат усилията за намаляване до минимум на евентуалната вреда за Северна Ирландия.\r\n\t \r\n\tМинистърът за Брекзит Дейвид Дейвис настоява, че подходът към раздялата с ЕС не се е променил, но Мей признава, че трябва да се постигне по-широк консенсус за Брекзит, и дава ясно да се разбере, че ще се вслуша във всички крила на партията по въпроса.\r\n\t \r\n\tТя ще трябва да се справи с противоположните искания в собствената си партия, включително предложение бизнес групите и депутатите от всички партии да договорят национална позиция за най-сложните преговори на Великобритания от Втората световна война.\r\n\t \r\n\tБившият министър-председател Дейвид Камерън каза, че е необходимо Мей да се вслуша в съперническите политически партии и че ще има натиск за по-мек Брекзит.\r\n\t \r\n\tМей трябва да изпълнява сложна акробатика. Разделенията във връзка с Европа съдействаха за края на управленията на Маргарет Тачър, Мейджър и Камерън, а много от нейните депутати и съпартийци подкрепят рязко скъсване с ЕС.", "date": "15:22 | 14 юни 2017 | ", "title": "Британската министър-председателка е призовавана да смекчи позицията за Брекзит"}
{"url": "http://www.mediapool.bg/amerikanski-kongresmen-beshe-prostrelyan-na-beizbolna-trenirovka-news265246.html", "text": "Американски конгресмен беше прострелян в сряда заедно с няколко свои охранители по време на бейзболна тренировка в Александрия, щата Вирджиния, предаде Ройтерс.\r\n\t51-годишният републиканец от Луизиана Стив Скалийз беше ранен в бедрото, но състоянието му е стабилно.\r\n\tСпоред първоначалната информация стрелецът е задържан. Той е произвел с полуавтоматично оръжие между 50 и 100 изстрела по време на тренировка на стадиона в Александрия, съобщават местните медии. Сред простреляните са двама членове на охраната на конгресмена.\r\n\tСкалийз е третият по ранг лидер на републиканците в Камарата на представителите, уточнява Асошиейтед прес. За инцидента първи е съобщил негов колега в Конгреса на САЩ, уточнява АФП. Смята се, че най-малко петима души са пострадали при стрелбата. Засега не се съобщават предполагаемите мотиви на нападателя.\r\n\tСпоред свидетелите нападателят, бял мъж, също е бил прострелян. По време на нападението Скалийз и сътрудниците му тренирали за благотворителен бейзболен мач, съобщи ДПА. Президентът Доналд Тръмп заяви по повод инцидента, че той и вицепрезидентът Майк Пенс са \"дълбоко натъжени от тази трагедия\" и се молят за ранените.", "date": "15:23 | 14 юни 2017 | ", "title": "Американски конгресмен беше прострелян на бейзболна тренировка"}
{"url": "http://www.mediapool.bg/datskiyat-vanshen-ministar-e-otvoren-za-ideyata-za-ostavane-na-velikobritaniya-v-es-news265247.html", "text": "Външният министър на Дания Андерс Самуелсен каза, че е отворен за идеята за оставане на Великобритания като пълноправен член на Европейския съюз, ако тя реши да промени решението си за напускане на общността, предаде Ройтерс.\r\n\t \r\n\t\"Ако утре те се обърнат и кажат, че искат да бъдат част от всичко това, Дания е напълно отворена за това\", каза Самуелсен на пресконференция.\r\n\t \r\n\tКоординаторът на Европейския парламент за Брекзит Ги Верхофстат заяви, че Великобритания е добре дошла, ако промени решението си и остане в ЕС, но не би трябвало да очаква да продължи да получава отстъпки от бюджета на общността или сложни изключения от правилата на блока.\r\n\t \r\n\t\"Вчера новият френски президент Еманюел Макрон говори за отворена врата. Че ако Великобритания промени решението си, тя ще намери отворена врата\", каза Верхофстат.\r\n\t \r\n\t\"Съгласен съм. Но както в \"Алиса в страната на чудесата\", не всички врати са едни и същи. Това ще бъде чисто нова врата, с нова Европа, Европа без отстъпки, без сложност, с истински правомощия и с единство\", заяви той.\r\n\t \n\n\r\n\tЛибералът Верхофстат, който е бивш министър-председател на Белгия, е поддръжник на по-голямата интеграция в ЕС и предоставянето на повече правомощия на Брюксел. Като мнозина в Европа той отдавна критикува договореното през 80-те години на 20 век от тогавашната британска министър-председателка Маргарет Тачър право на Великобритания да получава обратно като отстъпка около половината от сумата, която внася в бюджета на ЕС.\r\n\t \r\n\tВеликобритания се ползва и от множество изключения от правилата на ЕС, включително да не се присъединява към еврозоната.", "date": "15:26 | 14 юни 2017 | ", "title": "Датският външен министър е отворен за идеята за оставане на Великобритания в ЕС"}
{"url": "http://www.mediapool.bg/bnt-poluchava-76-mln-lv-za-otrazyavane-na-evropredsedatelstvoto-news265248.html", "text": "Българската национална телевизия ще получи общо 7.6 млн. лв. за медийното отразяване на европредседателството на България през първата половина на 2018 г. Това реши правителството на редовното си заседание в сряда, одобрявайки промени в утвърдените вече разходи по подготовката на домакинството на страната за срещите на високо ниво по време на председателството на Съвета на ЕС догодина.\r\n\tСумата за БНТ е по-ниска от първоначално заявените средства за медийно отразяване в размер на 9.420 млн. лв. След поредица от срещи между ръководството на държавната телевизия и министерството на финансите и по европредседателството сумата била намалена с около 20 процента.\r\n\tТака през тази година БНТ ще получи 5.6 млн. лв., а догодина – 2 млн. лв.\r\n\tС тези средства телевизията, определена от правителството за домакин на срещите, ще осигури медийно покритие на всички прояви по време на европредседателството, ще продуцира и излъчи съответните предавания.\r\n\tБългария има задължението да осигури безплатни кадри за всички акредитирани български и чуждестранни медии по време на председателството. С предоставените пари БНТ ще купи необходимата техника, съобразно представените й изисквания, ще наеме технически съоръжения, екипи и ще покрие международните такси за разпространение.\r\n\tОт приемането на решението на Министерски съвет през месец март 2017 г. до настоящия момент няма осигурен финансов ресурс за осигуряване на медийно покритие, продуциране и излъчване на събитията, посочват от правителствената пресслужба.", "date": "15:29 | 14 юни 2017 | ", "title": "БНТ получава 7.6 млн. лв. за отразяване на европредседателството"}
{"url": "http://www.mediapool.bg/saab-ochakva-da-zapochne-pregovori-za-dostavka-na-iztrebiteli-news265249.html", "text": "Шведската компания СААБ, производител на изтребителите \"Грипен\", очаква след лятото да преговаря с България за купуване на нов тип изтребител. Досега обаче фирмата не е водила разговори с българските власти.\r\n\t \r\n\tМагнус Олсън от СААБ каза, че 18 месеца след подписване на договора страната ни може да получи четири нови изтребители, а за една година българските пилоти могат да бъдат обучени да ги управляват.\r\n\t \r\n\t\"Правителството прави, това, което иска. Предполагам, че ако не се стигне до стартиране на преговори, сигурно ще ни се наложи да изчакаме. Не бързаме и не оказваме натиск\", каза Олсън на пресконференция.\n\n\r\n\t \r\n\tТой посочи, че фирмата е една от трите получили т.нар. \"запитване за даване на оферта\", като според него това е знак за прозрачност в процедурата.\r\n\t \r\n\tСлужебното правителство на Огнян Герджиков се опита да предопредели сделката, като класира на първо място офертата за шведските изтребители \"Грипен\", пред тези за машини втора ръка Ф-16 и \"Юрофайтер\". \r\n\t \r\n\tМиналия месец обаче премиерът Бойко Борисов обяви публично, че покупката на нови изтребители за над 1.5 млрд. лева вече не е приоритет, което предизвика президента Румен Радев да го обвини в непоследователност. В крайна сметка на заседанието на Консултативния съвет по национална сигурност (КСНС) бе решено да бъде изготвен петгодишен план за развитието на целия сектор, а Бойко Борисов обяви, че ще \"постави задача\" трите големи военни сделки – за нови изтребители, кораби и бронирани машини - да бъдат изплащани разсрочено през следващите 15-20 години, за да могат да се реализират едновременно.\r\n\t \r\n\tПозицията на управляващата партия ГЕРБ за покупката на новите изтребители е, че решението е политическо и трябва да се търси вариантът, който осигурява най-много сигурност.", "date": "15:31 | 14 юни 2017 | ", "title": "СААБ очаква да започне преговори за доставка на изтребители"}
{"url": "http://www.mediapool.bg/ochakva-se-po-slaba-ot-minalogodishnata-zhitna-rekolta-news265251.html", "text": "След миналогодишния рекорден от 1980 г. насам добив на пшеница, през 2017 г. житната реколта се очаква да е по-слаба, стана ясно от думите на зам.-министъра на земеделието Атанас Добрев, който откри жътвата в сряда в Карнобат.\r\n\tПрогнозата за тазгодишния добив на пшеница е за над 5 млн, тона, което е добра реколта, гарантираща зърнения баланс на страната, каза Добрев, цитиран от пресцентъра на земеделското министерство.\r\n\tЗа сравнение през 2016 г. , качеството му бе по-добро от предходната година.\r\n\tСега Добрев изнесе данни за засети 11 милиона дка с пшеница и 1. 3 млн. дка с ечемик.  Прогнозата за реколтата от ечемик е в рамките на миналогодишния добив. Зам.-министърът допълни, че има засети и 62 хил. дка ръж, 153 хил. дка тритикале и над 1.650 млн. дка маслодайна рапица.\r\n\tДобрев обясни, че данните от пълното обследване на културите, проведено в средата на месец май 2017 г. показват, че общото състояние на посевите от пшеница и ечемик е много добро. Развитието на културите през май и началото на юни протече с ускорени темпове при наднормени температури, а в по-голяма част от страната - и при наличие на добри и много добри почвени запаси от влага, вследствие падналите значителни валежи, което е предпоставка за добра реколта и в качествено отношение, смята заместник-министърът.\r\n\tКъм настоящия момент остатъкът от пшеница от миналогодишната реколта е около 343 хиляди тона, като се очаква към 30 юни 2017 г. преходният остатък от пшеница от реколта 2016 да бъде 270 000 тона с приспаднатото потребление дотогава. Това е добра база за старта на новата реколта, посочи зам.-министър Добрев. Той допълни, че преходният остатък от ечемик към 9 юни 2017 г. е 39 200 тона, а наличната рапица - 32 600 тона. Наличните количества царевица в страната към 9 юни 2017 г. са 930 000 тона, а от черен маслодаен слънчоглед има запас малко над 1 милион тона.", "date": "15:48 | 14 юни 2017 | ", "title": "Очаква се по-слаба от миналогодишната житна реколта"}
{"url": "http://www.mediapool.bg/polski-firmi-s-interes-da-proizvezhdat-u-nas-avtochasti-i-mlechni-produkti-news265253.html", "text": "Полски фирми за производство на авточасти и на млечни продукти са проявили интерес да инвестират в свои мощности в България, съобщиха от Министерството на икономиката в сряда. Това е станало ясно след срещи на зам.-министъра Александър Манолев с представители на двете компании в рамките на посещението му във Варшава за участие в срещата на министрите на икономиката и министрите, отговарящи за кохезионната политика на страните от Вишеградската четворка - Словения, Румъния, България и Хърватия. с\r\n\tЕдна от най-големите полски финансови групи\"Борьшев\" (Boryszew), която произвежда авточасти, и работи в областта на цветните метали, има интерес да изнесе част от производството си в България. Това е съобщил Аркадиуш Кренжел, председател на надзорния борд на “Импексметал\", част от финансовата група, която работи на четири континента. Всяка пета кола в Европа има части произведени от нея или някоя от дъщерните ѝ фирми, сочи статистиката, представена от икономическото ведомство.\r\n\tОчаква се делегация от фирмата, която да посети индустриалните зони у нас, за да се  запознае с предлаганите от тях възможности за бизнес.\r\n\tПри среща с представители на една от най-големите фирми в Европа в производството и търговията с млечни продукти \"Лакталис\" е станало ясно, че тя отдавна проучва българския пазар и има конкретен интерес за стъпване на него.\r\n\tМанолев е акцентирал на облекченията за големи инвеститори, които страната ни предлага.\r\n\tПредстои негова среща и със заместник-министъра на развитието на Полша Йержи Квиечински.", "date": "16:29 | 14 юни 2017 | ", "title": "Полски фирми с интерес да произвеждат у нас авточасти и млечни продукти"}
{"url": "http://www.mediapool.bg/sayuzat-na-sadiite-sezira-ek-za-prestapna-kampaniya-na-trud-sreshtu-magistrati-news265252.html", "text": "Съюзът на съдиите в България (ССБ) обяви в сряда, че ще сезира Европейската комисия (ЕК) и редица международни съдийски организация заради публикация във в. \"Труд\" от 12 юни. В нея е изнесена част от лична електронна кореспонденция между членове на ССБ по повод информацията, че шефове на съдилища са раздавали на редовите съдии листчета с имената на седем кандидати за членове на ВСС, които да бъдат подкрепени.\r\n\t \r\n\tИнформацията за \"листчетата\" бе обявена от Калин Калпакчиев пред съдебния съвет. По-късно тя бе потвърдена от съдии, които се кандидатираха за членове на новия ВСС. Един от кандидатите Емил Дечев обяви, че е виждал листчетата. Той спомена, че те са давани в множество съдилища, включително Софийския районен съд.\r\n\t \r\n\tСъюзът на съдиите напомнят по случай публикацията във в.\"Труд\", че нарушаването на тайната на личната кореспонденция е престъпление.\n\n\r\n\t \r\n\t\"Друго престъпление е неоторизираният достъп до данни, съхранявани в компютърна система. Така съдържащата събрани по противозаконен начин части от лична кореспонденция публикация е използвана за атака срещу член на ВСС (Калпакчиев – б.р.), поискал обсъждане на информация за оказвано нередно въздействие върху съдии по повод предстоящия избор на членове на следващия състав на ВСС. Информация, с каквато обявиха, че са запознати и кандидати, участващи в кампанията за избора при проведеното на 10 юни 2017 г. тяхно изслушване от Общото събрание на съдиите\", се казва в отвореното писмо на ССБ.\r\n\t \r\n\tВ него се посочва още, че материалът явно е координиран с представители на съдебната власт. Вестник \"Труд\" използва и декларация на съдии от Благоевградския регион, която е неоткриваема на сайтовете на съдилищата, нито е разпространена в медиите преди \"Труд\" да пусне откъси от нея.\r\n\t \r\n\t\"Използването на противозаконни средства при тези атаки налага ангажирането на институциите на българската държава, а не оказване на мълчаливо или явно съдействие на представители на тези институции към ескалиращата всекидневно координирана медийна кампания. Доколкото обаче посочената, добила вече и престъпен характер, кампания не среща дължимия отговор от компетентните български институции, намираме за необходимо да се обърнем и към Европейската комисия, като партньор на страната ни по Механизма за сътрудничество и проверка в областта на правосъдието и вътрешните работи\", казват от съдийската организация.\r\n\t \r\n\tССБ допълва, че негативната кампания в част от медиите спрямо отделни съдии и членове на ВСС продължава от много дълго време.\r\n\t \r\n\t\"В продължение на месеци, почти всекидневно, във вестник \"Труд\" и група от еднотипни издания, бяха публикувани десетки статии, \"анализи\" и \"мнения\", почти всички неподписани, в които отделни магистрати и ССБ бяха обвинявани в подривна и противодържавна дейност, съпричастност към измислени сценарии, отговорност за самоубийството на наш колега, обслужване на корупционни схеми. Нищо от това не беше доказано. Освен с неверни клеветнически твърдения, същите публикации изобилстваха и с квалификации, засягащи личното и професионално достойнство на български съдии\", се казва в позицията на ССБ.\r\n\t \r\n\tВ нея се допълва, че български институции не само не са защитили магистратите, но и са подкрепяли тази кампания.\r\n\t \r\n\t\"Нееднократно медийните атаки бяха координирани с действия или изявления на висши представители на съдебната, изпълнителната и законодателната власт, засягащи определени съдии и съдилища, поддържащи конспиративните и останали напълно недоказани теории за партийна обвързаност и абсурдни сценарии. Членове на ВСС и различни водещи политици предпочитаха именно издания от групата, разгърнала кампанията за свои медийни участия. Не може да се нарича правова държава тази, която търпи беззакония спрямо собствените си съдии\", завършва отвореното писмо на Съюза на съдиите.", "date": "15:52 | 14 юни 2017 | ", "title": "Съюзът на съдиите сезира ЕК за \"престъпна кампания\" на \"Труд\" срещу магистрати"}
{"url": "http://www.mediapool.bg/sto-hilyadi-poiskaha-ot-premiera-da-ne-dopuska-sechi-i-stroezhi-v-pirin-news265254.html", "text": "Сто хиляди подписа в защита на националния парк \"Пирин\" връчиха на премиера Бойко Борисов от Глобалния екофонд в сряда. Подписката е събрана за няколко месеца в  в защита на парка, която продължава.\r\n\tХората  изпращат лични послания по имейл на премиера с призив да спре и върне за преработка проекта за плана за управление на парка, който според екозащитниците дава възможности за сечи на 60% върху неговата територия (при сега разрешени 0%) и на строежи върху 12.5 пъти повече площ от сега разрешеното, заявиха от международната екоорганизация.\r\n\tНовият план за управление на националния парк трябва да запази режимите на защита от досегашния план, който все още е в сила, коментира Катерина Раковска от WWF в съобщението до медиите.\r\n\tТо припомня позицията на природозащитниците, че проектът на новия план за управление на Пирин трябва да бъде преработен, за което настояват и експертите от Националната служба за защита на природата на МОСВ. Но досега фирмата изпълнител си позволи да не се съобрази с най-важните забележки, засягащи зоните и режимите в парка, допълва Раковска.\r\n\tЕдин добър план ще даде гаранции за запазване на ресурса на националния парк - дом на дивата природа и зона за туризъм и отдих, чието опазване може да се превърне в дългосрочен източник на благоденствие. Унищожаване на природния ресурс на парка ще намали качеството на живот и възможностите на региона на Национален парк \"Пирин\", смятат инициаторите на кампанията в защита на Пирин.", "date": "16:39 | 14 юни 2017 | ", "title": "Сто хиляди поискаха от премиера да не допуска сечи и строежи в Пирин"}
{"url": "http://www.mediapool.bg/izvestni-yuristi-poiskaha-nezabavnata-ostavka-na-tsetska-tsacheva-news265255.html", "text": "Десетина от най-известните български юристи поискаха от правосъдния министър Цецка Цачева \"незабавно\" да си подаде оставката заради нападките й срещу Лозан Панов от последните няколко седмици.\r\n\t\"От публичните ви изказвания за състоянието и бъдещето на реформата на съдебната система и коментарите ви за опитите на председателя на Върховния касационен съд (ВКС) Лозан Панов да предизвика сериозното им обсъждане на най-високо равнище, оставаме с впечатлението, че възгледите ви за разделението на властите и тяхното взаимно възпиране, за върховенството на закона и независимостта на съда изглежда не съответстват в пълна степен на смисъла, който съвременното демократично общество придава на тези понятия\", се казва в отвореното писмо.\r\n\tСтава дума за коментара на Цачева към Лозан Панов, след като шефът на ВКС поиска изваждането на прокуратурата от съдебната власт. Тогава Цачева каза, че Панов говори политически и го посъветва да стане депутат, ако иска да лансира подобни идеи. Юристите напомнят на правосъдния министър, че всички законопроекти подлежат на обществено обсъждане и тя не може да забранява точно на съдиите да си казват мнението по тях.\r\n\t\"Намираме за крайно неуместно изказването ви, че ако иска промени, г-н Панов следва да се кандидатира за депутат\", се допълва в искането за оставката на Цачева. В него се отбелязва и за решението на Европейския съд по правата на човека (ЕСПЧ) от миналата година, с което бе осъдена Унгария. Делото бе за нарушение на свободата на изразяване на бившия председател на унгарския Върховен съд Андраш Бака. Неговият мандат бе предсрочно прекратен заради изразени от него критики към предприетите законодателни реформи от партията на Виктор Орбан.\r\n\tВ това решение Европейският съд казва, че \"дори даден проблем да има политическа окраска, това само по себе си не е достатъчно, за да бъде обезкуражен съдия да прави изявления по въпроса\".\r\n\t\"По наше убеждение, ролята на министър на правосъдието е да свързва изпълнителната и съдебната власт, а не да ги противопоставя, или да злепоставя представители на коя да е от тях, а ролята на Висшия съдебен съвет, който вие председателствате, е да осигурява и брани независимостта на съдебната власт, а не да пренебрегва мнението и достойнството на нейните представители. Като считаме, че публичните Ви изявления са несъвместими с тези функции, настояваме за незабавната ви оставка.\", завършва писмото.\r\n\tТо е подписано от Здравка Калайджиева (съдия в Европейския съд по правата на човека 2008 – 2015 г.), Станислав Костов (адвокат и преподавател по право на ЕС), доц. Кристиян Таков (преподавател по гражданско право и основател на \"Да, България\"), адв. Ина Лулчева, адв. Емилия Недева, адв. София Разбойникова, адв. Николай Руневски, адв. Георги Атанасов, адв. Йорданка Бекирска, адв. Динко Кънчев, адв. Ивайло Костов (преподавател по граждански процес), адв. Симеон Стойчев, адв. Петя Косева, адв. Анна Гаврилова-Анчева, адв. Даниела Екимова и адв. Маргарита Калайджиева.", "date": "17:04 | 14 юни 2017 | ", "title": "Известни юристи поискаха \"незабавната\" оставка на Цецка Цачева"}
{"url": "http://www.mediapool.bg/radev-gleda-na-darzhavnata-firma-za-vaksini-kato-chast-ot-natsionalnata-sigurnost-news265256.html", "text": "Президентът Румен Радев се обяви за запазването и развитието на фирмата за ваксини “Бул Био“ като държавна собственост, тъй като е част от националната сигурност. Това е станало на среща с директора на фирмата Сашо Ганов в сряда, съобщиха от прессекретариата на държавния глава.“По време на срещата бяха обсъдени проблемите и възможностите за развитие пред “Бул Био“ като държавно предприятие“, се казва в съобщението на президентството.\r\n\t“Президентът подкрепя запазването на “Бул Био“ като една от основните структури на националната сигурност в областта на здравеопазването и като предприятие, което с продуктите си е доказало, че е уважаван световен производител на ваксини и ежедневно работи за издигане на репутацията на България по света“, се казва още в съобщението.\r\n\tОт президентството не дават повече обяснения какъв е поводът за срещата и кое налага заемането на позиция за собствеността на “Бул Био“. Дружеството официално не е обявено за приватизация, но слухове за евентуалната му продажба витаят след скандала с бартера на ваксини между България и Турция.\r\n\tЗаради размяната на ваксини с Турция бившият здравен министър Петър Москов и заместникът му Адам Персенски са . Обвиняем за незаконно производство на ваксини е и бившият директор на производствения отдел на дружеството Росен Алексиев.\r\n\tЛюбопитна подробност е, че ръководител на  на “Бул Био“ в момента е бившият управител на Националната здравноосигурителна каса (НЗОК) Румяна Тодорова, която е сестра на вицепрезидента Илияна Йотова.\n\n\r\n\tДружеството е сред четирите световни производители на ваксината срещу туберкулоза – БЦЖ, редом със Санофи Пастьор - Франция и фирми от Индия и Япония. Ваксината на “Бул Био“ притежава златен стандарт на Световната здравна организация (СЗО) и УНИЦЕФ, които са ангажирани с доставката на ваксини за развиващите се страни в света.", "date": "17:08 | 14 юни 2017 | ", "title": "Радев гледа на държавната фирма за ваксини като част от националната сигурност"}
{"url": "http://www.mediapool.bg/mon-otchete-po-dobri-rezultati-na-maturite-tazi-godina-news265258.html", "text": "Резултатите от държавните зрелостни изпити по повечето предмети са по-високи от миналогодишните, отчетоха в сряда от Министерството на образованието. Нараснал е броят точки, които учениците са получили по български език и литература, география и икономика, история и цивилизация, химия и опазване на околната среда, английски, немски, френски и италиански езици. Има незначителен спад в резултатите по математика, философски цикъл, руски и испански език.\r\n\tНараснал е броят на отличниците и на двете матури. По български език и литература с отлични оценки могат да се похвалят 6155 души при 5602 миналата година. На втория държавен зрелостен изпит шестици имат 11 149 младежи, а през 2016 г. техният брой е бил 9716.\r\n\tПочти двойно е намалял броят на младежите с две слаби оценки – от 2325 през 2016 г. той е паднал на 1228. Наполовина са паднали и двойките на втория държавен зрелостен изпит – от 6460 на 3190. Зрелостниците, които имат поне една слаба оценка и по тази причина няма да се дипломират, са 5882.\r\n\tСредната оценка по български език и литература е Добър (4.13), а на втория държавен зрелостен изпит по предмет по избор – Добър (4.38) По традиция най-високи оценки има на изпитите по чужди езици. Намалели са слабите оценки по 12 от общо 14 учебни предмета, като двойките са се увеличили единствено по математика и физика и астрономия.\r\n\tУвеличава се количеството на зрелостниците, които създават текст.\n\n\r\n\tРазделянето на модули не е оказало влияние върху резултатите, сочи анализът на МОН. След по-задълбочени анализи по региони ще се обмисли оптимизацията на времето за решаване на отделните модули, заяви министърът на образованието и науката Красимир Вълчев.\r\n\tС най-висок брой получени точки са учениците от София-град, Смолян и Варна. С най-ниски резултати са Разград, Ямбол и Кърджали. В почти всички региони средният брой точки на втория държавен зрелостен изпит е по-висок от този на изпита по български език и литература. Най-много са увеличили успеха си по български език и литература спрямо миналата година учениците от Монтана и Смолян. На втория държавен зрелостен изпит най-голямо е нарастването на успеха в Ямбол и Силистра.\r\n\tПо традиция с най-високи резултати от двата държавни зрелостни изпита са учениците от профилираните гимназии, където средният успех на първата матура е 5.01, а на втората – 5.20. Най-ниски резултати показват абитуриентите от професионалните гимназии – 3.79 по български език и литература и 3.89 на втория държавен зрелостен изпит. Резултатите на момичетата са по-високи от тези на момчетата.\r\n\tНай-добре по български език и литература са се представили учениците от 91-ва Немска езикова гимназия “Проф. Константин Гълъбов“. Техният среден успех е Отличен (5.66). Следват 73 СУПЧЕ “Владислав Граматик“ и 164 ГПИЕ “Мигел де Сервантес“ със среден успех Отличен (5.59). В челната десетка по успех, освен столични училища, има и две гимназии от Пловдив, както и Профилирана езикова гимназия “Екзарх Йосиф I“ от Ловеч, която се появява за първи път в топ 10. Най-висок успех от втората матура са постигнали възпитаниците на Американския колеж в София – Отличен (5.84). Следват Първа английска езикова гимназия с резултат Отличен (5.83) и ЧГХЕП “Д-р Васил Златарски“ с Отличен (5.74).\r\n\tСпоред скалата, по която точките се приравняват в оценки, среден 3 се поставя при 23 точки. Пълната отлична оценка, както и преди, е от 95 до 100 точки. Едва 18 зрелостници са получили максималния брой срещу 131 миналата година. Един е абитуриентът, който е събрал 100 точки и по двата предмета. 0 точки са получили 15 зрелостници, а през 2016 г. с такъв резултат са били 59 души. Няма ученик с 0 точки и на двата изпита.", "date": "17:21 | 14 юни 2017 | ", "title": "МОН отчете по-добри резултати на матурите тази година"}
{"url": "http://www.mediapool.bg/vtoroto-izdanie-na-akseleratora-za-zeleni-idei-osiguryava-do-25-000-evro-news265257.html", "text": "най-мащабната европейска предприемаческа инициатива, насочена към подпомагане развитието на стартиращи компании – \"Клаймът КИК Акселератор\" (Climate-KIC Accelerator), предоставя още по-добри възможности за развиване на зелени бизнес решения.\r\n\tТази година програмата ще осигури финансиране до 25 000 евро на екип за осъществяване на тяхната идея, съобщават организаторите от \"Клийнтех България\".\r\n\tОт август до декември 2017 г. в София, Акселераторът ще работи с 8 екипа с разработена иновативна идея. В 14-седмичната програма са включени лекции от международно признати ментори, достъп до ключови партньори и потенциални инвеститори в Европа, както и офис-пространство в периода на провеждане на акселераторската програмата.\r\n\tКандидатури за участие в \"Клаймът КИК Акселератор\" се приемат . В програмата могат да участват всякакви идеи за намаляване на въглеродните емисии, подобряване качеството на околната среда или създаване на алтернативи на традиционните екосъобразни процеси, продукти и услуги.\r\n\t\"Освен убедителен бизнес модел, е нужно да сте сформирали екип, готов да се посвети на идеята си, притежаващ добро ниво на владеене на английски език\", посочват от \"Клийнтех България\".\r\n\tВ първото издание на Акселератора в България между септември и декември 2016 г. участваха общо 8 екипа, които разработиха изключително разнородни идеи: от интелигентна система за управление на консумацията на енергия и сигурността в сградите, през алтернативни индустриални батерии и платформа за балансиране на енергийното потребление в градовете, до решения за детоксикация на вода и почви, супер-ефективна печка за домакинството с нулеви вредни емисии, интегрирано решение за управление на ферми и дори умна домашна оранжерия за градския човек.\r\n\t\"85% от екипите обособиха фирми в резултат на програмата, една от тях вече с клон в Холандия. 100% от тях към момента продължават да развиват бизнеса си. \"M Tech Ltd.\" и тяхната интелигентна система за управление на консумацията на енергия и сигурността в сградите, отвори офис освен в София, и в Холандия. В момента компанията води преговори с един от българските мобилни оператори за внедряване на системата им\", допълват организаторите.\r\n\tСупер-ефективните печки на дърва с нулеви емисии \"Гамера\" вече реализират продажби в чужбина и работят върху модификации на печката за различни горива (пелети и брикети). С първи продажби могат да се похвалят и \"Грийн Корп\" ООД с тяхната умна оранжерия за градски условия. Продуктът на \"CocoFarm\" за яйцеферми, продължава в първата фаза на най-големия акселератор в Европа за агробизнес, KATANA, където се бори за последващо финансиране, съобщават още от \"Клийнтех България\".", "date": "17:09 | 14 юни 2017 | ", "title": "Второто издание на Акселератора за зелени идеи осигурява до 25 000 евро"}
{"url": "http://www.mediapool.bg/tramp-banna-stivan-king-v-tuitar-news265261.html", "text": "Американският президент Доналд Тръмп е блокирал световноизвестния писател Стивън Кинг в социалната мрежа \"Туитър” заради честите му критики към американското правителство, съобщиха информационните агенции. \r\n\t \r\n\tВ типичния си ироничен стил Кинг написа в социалната мрежа \"Тръмп ме е блокирал да чета постовете му. Ще взема да се самоубия”.\r\n\t \r\n\t\r\n\t\t\n\n\r\n\t\r\n\t\t\r\n\r\n\t \r\n\tПисателят често критикува администрацията на Тръмп, като неведнъж в „Туитър” го е наричал „импулсивен идиот”.\r\n\t \r\n\t\"Не че е трудно да откриеш постовете му в \"Туитър”, посочва писателят.\r\n\t \r\n\tКинг не е първият, блокиран да не вижда страницата на Доналд Тръмп или на Белия дом. \r\n\t \r\n\tСпоред информация от правителствен източник миналата седмица са получени две писма от адвокати, които настояват профилите на техните клиенти да бъдат отблокирани.\r\n\t \r\n\tОт Белия дом нямат коментар по казуса.\r\n\t \r\n\tНеобичайната случка предизвика забавни реакции в социалните мрежи. В интернет циркулира и смешката, че Доналд Тръмп блокирал и Чък Норис, но щетите все още се оценявали.", "date": "17:42 | 14 юни 2017 | ", "title": "Тръмп банна Стивън Кинг в Туитър"}
{"url": "http://www.mediapool.bg/sofiya-teh-park-e-oshteten-ot-imotna-sdelka-po-vremeto-na-lukarski-news265217.html", "text": "\"София Тех Парк\" е бил ощетен от сделка с пряко договаряне с потенциален инвеститор, извършена по времето на икономическия министър от второто правителство на ГЕРБ Божидар Лукарски, който бе принципал на технологичния парк. Това става ясно от отговора на въпроси на Mediapool от държавното дружество.\r\n\tСтава въпрос за купено с директно договаряне без търг право на строеж върху терен от 8 хил. кв. м в \"София Тех Парк\". Сделката с \"Фраксинус Инвестмънт\" ООД е за 5.64 млн. лв и преговорите по нея са започнати по времето на Лукарски.\r\n\tЗа сравнение терен от 8140 кв. м в технологичния парк бе продаден чрез състезателен търг за 9.65 млн. лв. по времето на служебния министър Теодор Седларски. Срещу тази сума  получи правото да строи сграда с разгърната площ от 35 000 кв. м с подземни нива до 16 000 кв. м.\r\n\tТака разликата в цената за двата имота със сходна големина и намиращи се на един терен, но продадени по различен метод, е над 4 милиона лева.\r\n\tПо времето на втория кабинет на Бойко Борисов в \"София Тех Парк\" така и не влезе нов инвеститор. Не беше обявен публично нито един търг за терен, въпреки че интерес е имало от редица големи технологични компании като \"Аутомотив Клъстер България\", Vmware, \"Телелинк\", по думите на предишния президент Росен Плевнелиев.\r\n\tВсе пак се оказва, че на 12 септември 2016 г. ръководството на \"София Тех Парк\" подписва предварителен договор за продажба на правото на строеж върху терен от 8 хил. кв. м. Контрактът за 5.342 млн. лв. е с \"Кем аналитик сървисис\", чийто собственик е Ясен Асенов Игнатов, търговец на медицинска техника и инвеститор в недвижими имоти. В договора има клауза, че ако той не бъде финализиран, държавното дружество трябва да плати неустойка от около 1 млн. лв. на купувача.\r\n\tЗатова и новото ръководство на парка, назначено от Седларски, е принудено да работи по приключването на сделката, но вече с компанията \"Фраксинус Инвестмънт\" ООД, която е създадена на 10 април 2017 от \"Кем аналитик сървисис\" и \"Саториус България\", която е на Марта Игнатова, съпруга на собственика на първото дружество.\r\n\tНовото ръководство на \"София Тех Парк\" успява да вдигне малко цената на отстъпеното право на строеж на терена на 5.64 млн. лв. след преговори със собствениците и да съкрати срока за изгражднето на обекта до 4 години от подписването на договора.\r\n\tОкончателният договор е за имот от 8000 кв. м в зона 1 от зоните за бъдещо развитие на парка. Върху парцела трябва да се вдигне за срок от четири години административна сграда с обществени функции. Нейната разгъната площ ще е 30 000 кв. м, а подземната застроена площ до 15 600 кв. м. Отделно трябва да се облагородят околните площи. Инвеститорът в строежа трябва да осигури за минимум 30% от офисите в сградата компании, които имат изследователска и развойна дейност във фокусните области на научно-технологичния парк. Предвидено е и задължение за заплащане на такса за управление и поддръжка на инфраструктурата и общите части на комплекса, посочват от \"София Тех Парк\" в отговора до Mediapool.\r\n\tДен след подписването в края на април на окончателния договор с държавната фирма, \"Фраксинус Инвестмънт\" е продадено на \"Маркан Ти Ай\", което е дъщерно дружество на строителната компания \"Маркан\", притежаваща хотел в близост до технологичния парк. Търговският регистър разкрива, че цената на сделката е прелюбопитна – едва 1 613 560 лв., при положение, че предишния ден продавачът е придобил актив на значително по-висока стойност.\r\n\tНай-вероятно цената на придобиването на дружеството е по данъчна оценка на имота за намаляване на дължимите данъци по сделката.\r\n\tНа 9 май съветът на директорите на \"Маркан Холдинг\" взима решение за обезпечаване на свой заем в размер на 3.84 млн. евро от Първа инвестиционна банка, с терена в \"София Тех Парк\".\r\n\tТова означава, че банката е оценила имота за над 7.5 млн. лв. или \"София Тех парк\" е можело да изкара повече пари от сделката, ако се е провело честен и открит търг за терена.\r\n\tЗаради предприетите от Седларски смени в държавни компании Божидар Лукарски атакува наследника си на поста и дори сезара . Няма обаче публична информация дали се работи по този сигнал.\r\n\tОсвен спорната сделка с правото за строеж в технологичния парк, в края на мандата на Лукарски друго държавно дружество под контрола на икономическото министерство, продаде  на \"София БТ\" АД, което е част от \"Булгартабак Холдинг\", свързван по това време с Делян Пеевски. За тази сделка  прокуратурата също беше сезирана, но отново не е ясно дали има разследване по случая.\r\n\tА иначе \"София Тех Парк\" планира скоро да проведе нови търгове за отстъпено право на строеж в Зоните за бъдещо развитие на парка.\r\n\tИзборът на инвеститори ще продължи чрез провеждане на публични и прозрачни конкурси, каквото е и решението на общото събрание на акционерите на \"София Тех Парк\" от 23 януари 2017 г., е посочено още в отговора на държавната фирма.", "date": " | 07:57 | 14 юни 2017 | ", "title": "\"София Тех Парк\" е ощетен от имотна сделка по времето на Лукарски"}
{"url": "http://www.mediapool.bg/kmetat-na-hitrino-obvineniyata-na-dps-za-bezotchetnost-sa-gluposti-news265234.html", "text": "Г-н Исмаил, Йордан Цонев съобщи, че сте изключен от ДПС. Уведомиха ли ви за това решение?\r\n\tНищо не зная. От един час започнаха да ми се обаждат ваши колеги. Не съм уведомен от централата на ДПС.В петък подадохте оставка като председател на Областния съвет на ДПС в Шумен. По какви причини ви изключват и от партията?\r\n\tАз подадох коректно оставка заради изборните резултати на последния парламентарен вот. Аз съм член на Централния съвет на ДПС. На национално ниво на изборите през март партията загуби около 170 000 гласа и си подадох оставката от ръководството на партията. На областно ниво в Шумен са загубени около 13 000 гласа, което е почти 50% спрямо предните избори и затова подадох оставка и като председател на Областния съвет на ДПС в Шумен. В моята община Хитрино, където нося най-голяма отговорност и резултатите не са задоволителни, съм подал оставка и от Общинския съвет на ДПС. Казал съм обаче, че оставам редови член на партията. Те обаче може би не ме искат и като редови член и са ме изключили. Мотивите ще ги видим какви са.Може ли близките ви отношения с премиера Бойко Борисов да е една от причините да бъдете изключен от ДПС?\r\n\tНай-вероятно истината е и това, но не и нещата, които са говорили за непрозрачност при харченето на средствата. Ако ще ме изключат, да си застанат с истинските причини, да назоват истинските проблеми, а не да измислят глупости. За това може би утре четвъртък -бел.ред.ще дам пресконференция, за да ги изясня тези неща, но първо нека се запозная с техните мотиви.Може ли това, че не сте дали обществени поръчки на фирми, свързани с ДПС, да е причина да посочат, че средствата за възстановяване на Хитрино не се разходват прозрачно?\r\n\tНека за това по нататък да говоря. Има какво да кажа и по това, което питате, но нека да бъде в следващите дни.Има ли сте предложение от ГЕРБ да станете техен член?\r\n\tНе съм имал.Вярно ли е, че премиерът Бойко Борисов е бил на обрязването на сина ви?\r\n\tС премиера и преди сме имали близки отношения. Това са лични, семейни неща и не искам да ги коментирам.Ако ДПС ви призове да си подадете оставка като кмет, ще го направите ли? Има ли ресурс партията да предизвика предсрочни местни избори в Хитрино? Болшинството в Общинския съвет е на ДПС – от 17 общински съветници , 15 са на ДПС и само двама са от ГЕРБ. Може ли да блокират работата ви?\r\n\tВремето ще покаже и ще даде отговор на този въпрос. Наблюдавайте процеса. Нямам такива притеснения. Нямам намерение да подавам оставка. Ако изборите бяха утре, днеска да подам оставка, но процедурата е много дълга и има много неща да се вършат. Няма да си оставя главата. Във времето тези неща ще станат ясни – избирателите ще са тези, които ще кажат кой да им бъде кмет.Очаквате ли и други членове на ДСП от Шуменско да бъдат изключени от партията?\r\n\tДоколкото знам и председателя на Общинския съвет на ДПС е бил изключен, но това е информация оттук- оттам.Това го съобщи Йордан Цонев в парламента, че и председателя на Общинския съвет на ДПС в Хитрино Мустафа Ахмед е изключен. По този повод ви питам, дали ще има и други изключени и очаквате ли редови членове на движението в региона да напуснат ДПС в знак на несъгласие с решенията на ръководството?\r\n\tВ петък, докато тук е бил лидерът Мустафа Карадайъ- бел.ред. те са напуснали всичките в знак на неодобрение на този подход на централното ръководство към тях. Така че всичко очаквам, времето ще покаже.Партията на предишния лидер на ДПС и настоящ на ДОСТ Лютфи Местан има ли влияние във вашия регион? Възможно ли е да се присъедините към техните редици?\r\n\tНека първо да уточним причините, в какво ме обвинява централното ръководство на ДПС, след това да видим за следващите неща.", "date": " | 13:42 | 14 юни 2017 | ", "title": "Кметът на Хитрино: Обвиненията на ДПС за безотчетност са глупости"}
{"url": "http://www.mediapool.bg/tsatsarov-leti-vse-po-na-iztok-news265216.html", "text": "Във вторник главният прокурор Сотир Цацаров кацна в Баку, където е на двудневно работно посещение по покана на азербайджанския си колега Закир Гаралов. Само преди две седмици Цацаров бе в Москва, където се срещна с руския генерален прокурор Юрий Чайка.\r\n\t \r\n\tПоглед върху приоритетите на Цацаров по отношение на международните му контакти по време на досегашния му мандат показват ясна тенденция – той се движи все по на Изток или снове из Балканите.\r\n\t \r\n\tПубликуваните по-долу данни за посещенията на главния прокурор са събрани от съобщенията на официалния сайт на прокуратурата чрез използване на ключови думи \"посещение\" и \"визита\".\n\n\r\n\t \r\n\t2013 година е първата от мандата на главния прокурор Сотир Цацаров. Европейските партньори на България имат очаквания той да продължи политиката на Борис Велчев по отварянето на държавното обвинение към обществото, но и за напредък по \"вечния\" за България проблем - резултати в борбата с корупцията по върховете на властта. Тези надежди си личат ясно и от срещите на Цацаров.\r\n\t \r\n\tглавн секретар на Европейската комисия и главн директор на ОЛАФ . \r\n\t \r\n\t2014 година също е проевропейска за Цацаров. На 3 февруари той е в Хага, където сключва с\r\n\t \r\n\t4 ноември Цацаров заминава за Великобритания, по покана на Алисън Сондърс, ръководител на Службата на Кралската прокуратура.\r\n\t \r\n\tПрез 2015 година контактите на българския главен прокурор някак рязко поемат в друга посока. Първо през март Цацаров заминава на тридневно посещение в Казахстан по покана на колегата си Асхат Даулбаев. През април Цацаров е в Македония по покана на македонския главен прокурор Марко Зврлевски. През август в София пристига лично \r\n\t \r\n\t\r\n\t \r\n\t\r\n\t \r\n\t\r\n\t \r\n\t\r\n\t \r\n\tПрез 2017 година Цацаров се срещна и с ръководителката на румънската антикорупционна прокуратура Лаура Кьовеши в София. Инициативата за визита на Кьовеши обаче бе на председателя на Върховния касационен съд Лозан Панов. Преди това Цацаров се противопостави на предложението Кьовеши да бъде поканена в София от Висшия съдебен съвет.\r\n\t \r\n\tТака равносметката на Цацаров показва три срещи с главния прокурор на Турция, колкото са тези с колегата му от Белгия. Две срещи с гръцкия главен прокурор, колкото са и тези с шефа на ОЛАФ. Има срещи с колегите от Русия, Азербайджан, Казахстан, Китай и Македония. От държавите от ЕС (извън Белгия и Гърция) срещи има с прокурорите от Холандия, Словения и Великобритания.\r\n\t \r\n\tИнтересни са тенденциите. През първите две години от мандата от мандата си той осъществява 7 срещи с европейските си колеги и само една с прокурори извън ЕС. През последните две години и половина резултатът е 7:5 в полза на срещите с колеги извън ЕС. Голяма част от тях са главни прокурори на държави, упреквани в антидемократични практики и дори тоталитарно управление.\r\n\t \r\n\tпрезидента на  за рождения му ден чрез главния ни прокурор.", "date": " | 08:00 | 14 юни 2017 | ", "title": "Цацаров лети все по на Изток"}
{"url": "http://www.mediapool.bg/perspektivite-pred-zarazhdashtoto-se-v-rusiya-protestno-dvizhenie-sa-neyasni-news265227.html", "text": "След като за три месеца свика на два пъти демонстрации в национален мащаб, които стреснаха Кремъл, е ясно, че опозиционният лидер Алексей Навални е способен да изведе хората на улиците.\r\n\tНе е ясно обаче дали демонстрациите може да прераснат в истинско политическо движение.\r\n\t \r\n\tДесетки хиляди излязоха в понеделник по улиците на над 100 града из цяла Русия, за да изразят недоволството си от президента Владимир Путин и управляващите елити, които смятат за корумпирани.\r\n\t \n\n\r\n\tМосковският протест скъса с традицията на дисциплинирана опозиционна сбирка, на която демонстранти на средна възраст скандират лозунги срещу Путин на някой площад в периферията на столицата.\r\n\t \r\n\tВместо това множеството, предимно от тийнейджъри и двайсетинагодишни младежи, се събраха на оживен булевард в центъра на столицата и скандираха \"Долу царят!\", покатерени по скелетата на строежи и улични стълбове.\r\n\t \r\n\tНай-малко 1750 души бяха задържани по време на протестите в цяла Русия от полицаи в пълна екипировка за борба с безредици, размахващи палки, като само в Москва задържаните са близо 900.\r\n\tНавални, който свика демонстрациите, се прочу с разследванията на корумпирани служители и вече достига до по-млади хора, качвайки видеоматериали в Ютюб.\r\n\t \r\n\tТой беше арестуван от полицията пред дома му в Москва, преди да успее дори да отиде на протеста. Това остави демонстрацията в столицата без водач. Както повечето останали демонстрации в страната, и тази премина хаотично и без ясни политически искания.\r\n\t \r\n\tФигурите, описвани обикновено като опозиционни лидери, пренебрегнаха протестите с изключение на младия политик Иля Яшин, който обаче няма много последователи.\r\n\t \r\n\tСегашните руски опозиционни групи и техните лидери като че ли не са особено привлекателни за протестиращите, заяви Маша Липман, независим политически наблюдател в Москва. Навални може да стои зад свикването на протестите, но лозунгите имаха основно за мишени Путин и корупцията сред управляващите и съвсем незначителна част изразяваха подкрепа за Навални.\r\n\t \r\n\tХаризматичният и умело използващият медиите 41-годишен Навални някога бе отхвърлян като московски хипстър, който не се харесва на хората в отдалечените райони на Русия. През декември той направи заявка, че ще се противопостави на Путин на президентската кампания през 2018 г. и прекара последните пет месеца, пътувайки из Русия. Той отвори предизборни щабове по градове и села, където от десетилетия не е имало истински политически живот.\r\n\t \r\n\tСтратегията явно му се отплаща: в някои градове в Сибир, например, се състояха най-големите опозиционни протести след 1991 г.\r\n\t \r\n\tНо на протестите в понеделник, свикани главно като открито неподчинение на властите, липсваха конкретни политически искания освен общо послание срещу корупцията на управляващите.\r\n\t \r\n\tМакар и без конкретни цели, те може да полагат основите за отприщване на широкомащабно недоволство.\r\n\t \r\n\t\"Не бих говорил за движение. Мисля, че е подготвителен етап, тъй като обществото става по-политизирано\", казва Алексей Макаркин от Центъра за политически технологии. \"Клоновете на Навални в регионите изграждат инфраструктурата на протеста.\"\r\n\t \r\n\tСлед като бе избран за трети президентски мандат през 2012 г., Путин разчиташе на по-възрастно, по-консервативно поколение, което е подозрително към Запада, травматизирано от болезнените икономически реформи на 90-те години и се страхува от резки социални промени. От години Кремъл хвали шумно стабилността като главно постижение на 17-годишното управление на Путин, увеличавайки популярността му на 80 процента и разубеждавайки руснаците да търсят алтернатива на управлението му.\r\n\t \r\n\tТочно това послание обаче изглежда няма успех при младите. \"Това е ново поколение, което не помни какво е Съветският съюз и не изпитва опасения от хаос и бурни промени, асоциирани с 90-те години\", посочи Макаркин. \"Когато възрастните им казват, че може да загубят работата си, ако отидат на протестите, те не ги слушат.\"\r\n\t \r\n\tТочно както в понеделник, големи протести през март смаяха наблюдателите на Русия заради големия брой демонстранти на тийнейджърска възраст и около 20-годишни. Дотогава младото поколение беше смятано за аполитично.\r\n\t \r\n\tЛюся Щейн е една от новото поколение, арестувана в понеделник в Москва. На страницата си във Фейсбук 21-годишното момиче е качило селфи, направено в полицейския автобус в компанията на двайсетина арестувани младежи на нейната възраст. По думите й имало само един \"възрастен\".\r\n\t \r\n\tВ един момент по време на демонстрацията Щейн се озовала срещу редицата полицаи, които избутвали хората в подлез. \"Казах на полицаите, че имам право да бъда там, където искам, и че няма да се махна\", разказва Щейн.\r\n\t \r\n\tТя прекарала пет часа в ареста и я чакат до 15 дни затвор заради участие в незаконен митинг. Разговорът с полицаите в участъка не обезсърчили Щейн, която току -що е завършила водещото руско училище по кинематография, да продължи да протестира.\r\n\t \r\n\t\"Един полицай каза, че ни плащат; друг ме посъветва да си намеря гадже, да си взема домашен любимец и да престана да ходя по митинги\", добавя тя.\r\n\t \r\n\t\"Искам да продължа да правя това, което правя. Мисля, че хората ще излязат отново поне като отговор на арестите\", убедена е Щейн.", "date": " | 12:27 | 14 юни 2017 | ", "title": "Перспективите пред зараждащото се в Русия протестно движение са неясни"}
{"url": "http://www.mediapool.bg/koi-se-strahuva-ot-dzhordzh-soros-news265236.html", "text": "Обвиняват го, че е подкрепил държавен преврат в Македония и демонстрации в Унгария, друг път - че стои зад миграционната криза, връхлетяла Европа. Американският финансист Джордж Сорос се превръща в любима изкупителна жертва за все повече ръководители с авторитарни наклонности.\r\n\t \r\n\tОт Кремъл до македонската столица Скопие, без да забравяме за властовото задкулисие във Вашингтон, 86-годишният милиардер, унгарски евреин, е идеална мишена за националисти и поддръжници на суверенната власт от всякакъв род - както и неговите сдружения, борещи се за \"отворено общество\".\r\n\t \r\n\tПоследен засега пример: във вторник унгарският парламент гласува дискусионен закон, засилващ контрола върху НПО, финансирани от чужбина, и насочен съвсем очевидно срещу него.\n\n\r\n\t \r\n\t\"Сорос е представен като виновник за всички политически сътресения. Той е чудесна изкупителна жертва за режими, които стават все по-авторитарни\", посочва германският експерт Улф Брунбауер.\r\n\t \r\n\t\"Той символизира капитализма\" в очите на критиците си и всъщност наистина е \"финансовият кръстник на множество организации\", добавя този специалист по въпросите на Източна и Югоизточна Европа.\r\n\t \r\n\tВключен на 29 място в класацията на сп. \"Форбс\" за най-богатите хора в света, Джордж Сорос действа чрез своята твърде активна мрежа от фондации \"Отворено общество\" (ФОО), създадена през 1984 г. и обвинявана от критиците му в политическа намеса чрез действия, бранещи идеята за либерален и мултикултурен свят.\r\n\t \r\n\tСтраните от бившия комунистически блок поначало са предпочитано поле за действия на ФОО, които наляха там милиарди евро за реформи във финансите, здравеопазването, правосъдието и образованието, за защита на правата на малцинствата и борба с корупцията.\r\n\t \r\n\t\r\n\t \r\n\tВ началото на годината зачестиха атаките срещу него в Унгария - родната му страна, където премиерът Виктор Орбан му отправя сурови обвинения във всяка своя реч.\r\n\t \r\n\tЗа начало през април унгарският лидер спешно прокара в парламента закон, застрашил да пропъди от Будапеща Централноевропейския университет, чийто съосновател стана през 1991 г. бизнесменът с оглед заведението да възпитава посткомунистическите елити.\r\n\t \r\n\tАтаките срещу Джордж Сорос се поведоха още по-неприкрито, когато правителството започна плакатна кампания, представяща финансиста като кукловод, който дърпа конците на опозиционен политик - изображение, силно напомнящо антисемитските карикатури.\r\n\t \r\n\t\"Неговите (религиозни, бел. АФП) корени нямат нищо общо с основния проблем, а той е, че все повече правителства виждат в мрежите на Сорос заплаха за демокрацията\", уверява говорителят на унгарското правителство Золтан Ковач в текст, озаглавен \"Митове и факти за Унгария и Джордж Сорос\".\r\n\t \r\n\tВиктор Орбан, получавал стипендия от Сорос като студент антикомунист, обвини наскоро бившия си благодетел, че използва \"хищни\" НПО, за да наводни Европа с бежанци мюсюлмани и да създаде \"транснационална империя\".\r\n\t \r\n\tРоден в Будапеща през 1930 г., Джордж Сорос надживява нацистите и бяга от съветската окупация, после успява чрез финансови спекулации да натрупа богатство в САЩ. С което си навлича и критики.\r\n\t \r\n\tПрез 1992 г. става \"човекът, който взриви Английската банка\" с мащабна спекулативна атака срещу британската лира. Десет години по-късно е осъден във Франция за злоупотреба с вътрешна информация.\r\n\t \r\n\t\r\n\t \r\n\tПротивниците му се множат в Македония, която бившият премиер националист Никола Груевски се заканва да \"прочисти от Сорос\", в Полша, където водачът на десницата Ярослав Качински го упреква, че иска да формира \"общества без идентичност\", и в Румъния - там социалдемократическото мнозинство твърди, че миналата зима магнатът е управлявал дистанционно стотиците хиляди демонстранти срещу смекчаването на законите срещу корупцията.\r\n\t \r\n\tРусия забранява през 2015 г. фондациите \"Отворено общество\", чийто създател е подкрепил преди време \"цветните революции\" в Централна и Източна Европа, например в Украйна.\r\n\t \r\n\tОтвъд Атлантика новинарският сайт \"Брайтбарт\", чийто съосновател Стив Банън е сред приближените на американския президент Доналд Тръмп, помества нападки срещу Сорос почти всеки ден.\r\n\t \r\n\tМиграционната криза, обхванала Европа през 2015-2016 г., изостря още повече разногласията, тъй като ред организации, финансирани от ФОО, подпомагат бежанците.\r\n\t \r\n\tДиректорът на ФОО за Европа и Азия Леонард Бенардо констатира, че атаките са безпрецедентно \"свирепи\". Което според него доказва, че \"може да правиш доста свободни и честни избори, но и силно да те плаши идеята за отворено общество\".", "date": " | 13:56 | 14 юни 2017 | ", "title": "Кой се страхува от Джордж Сорос?"}
{"url": "http://www.mediapool.bg/za-irakskite-kyurdi-patyat-kam-nezavisimost-se-ochertava-stramen-news265250.html", "text": "Много кюрди в Ирак приветстваха като историческо обявяването на референдум за тяхната независимост, но пътят към самоопределението ще бъде дълъг, дори ако отговорът \"да\" надделее през септември.\r\n\t \r\n\tПолитическото ръководство на Иракски Кюрдистан \"премина Рубикон\", като миналата седмица насрочи за 25 септември този референдум въпреки съпротивата на Багдад, смята Хошияр Зебари, бивш външен министър.\r\n\t \r\n\tНовината се появи в деликатен момент за автономния регион в Северен Ирак предвид продължаващата война срещу джихадистката групировка \"Ислямска държава\", приема на над един милион бежанци и икономическия упадък, дължащ се по-конкретно на спада на цените на суровия петрол.\r\n\t \r\n\tКюрдите - народ от индоевропейски произход, разделен главно между четири страни - Турция, Ирак, Иран и Сирия, отдавна искат да имат своя собствена държава, но тази мечта е разбита в края на Първата световна война.\r\n\t \r\n\tРеферендумът на 25 септември няма да бъде задължителен, но ще постави началото на процеса към независимост. За да бъде обаче проектът за държава жизнеспособен, кюрдите трябва да преодолеят поредица предизвикателства в икономиката и сигурността, а също така да сложат край на вътрешните си разделения и да постигнат международно признание.\r\n\t \n\n\r\n\tТози проект вече предизвика съпротива от страна на Багдад и съседни страни като Турция и Иран, които имат големи кюрдски малцинства и се страхуват той да не засегне и тях.\r\n\t \r\n\t\"Двете най-големи препятствия за независим Кюрдистан са въпросът за границите с Ирак и признаването от международната общност\", подчертава експертът Натаниел Рибкин.\r\n\t \r\n\t\"Ако не бъде намерено съгласие с Багдад за границите, много страни ще се поколебаят дали да признаят едностранно обявяване на независимост\", обяснява Рибкин, главен редактор на специализирания бюлетин \"Inside Iraqi Politics\".\r\n\t \r\n\tБагдад подчертава, че трябва да се спазва конституцията и да се гарантира териториалната цялост на Ирак.\r\n\t \r\n\tМогъщият турски съсед определя референдума като \"голяма грешка\" и съпротивата му е способна да застраши жизнеспособността на евентуална кюрдска държава. Иракски Кюрдистан фактически получава основните си приходи от износа на петрол, а той минава през тръба до турското пристанище Джейхан.\r\n\t \r\n\tИран смята ,че референдумът \"може само да доведе до нови проблеми\", а неговите сили за сигурност влизат в епизодични сблъсъци с кюрдските бунтовници, чиито тилови бази са в Ирак.\r\n\t \r\n\tОт своя страна Вашингтон, който едновременно е съюзник и на Багдад, и на кюрдите, не одобрява избора на момента за референдума, макар че многократно е заявявал своята подкрепа за принципа за самоопределение.\r\n\t \r\n\t\"Без солидни гаранции за сигурността от страна на САЩ, независим Кюрдистан не би могъл да оцелее\", предупреждава Амберин Заман от Центъра \"Уилсън\" в САЩ.\r\n\t \r\n\tНо приблизително петте милиона иракски кюрди също имат разногласия дали е уместен референдумът в момент, когато регионът е в политическа безизходица.\r\n\t \r\n\tМандатът на Масуд Барзани, избран за президент на Кюрдистан през 2005 г., изтече през август 2015 г., но той остава на власт въпреки критиките на опозицията. Регионалният парламент бе разпуснат през 2015 г.\r\n\t \r\n\tПравителството на Барзани едва смогва да плаща заплатите на чиновниците и е изправено пред силна опозиция, по-специално от две партии, според които референдумът не може да се свика преди парламентарни и президентски избори.\r\n\t \r\n\t\"Референдумът може да представлява спасителен пояс за партиите на власт\", подчертава Ереван Саид, експерт във вашингтонския Институт за арабските страни от Персийския залив. Но \"без единство на кюрдите не може да има реален път към независимост\", предупреждава той.\r\n\t \r\n\tСпоред наблюдатели, пред лицето на такива външни и вътрешни препятствия перспективите за независимост биха могли да съдействат за сближаването между различните кюрдски фракции. \"Те трябва да заровят томахавката на войната, за да се сбъдне мечтата на огромен брой кюрди\", подчертава Амберин Заман.", "date": " | 15:35 | 14 юни 2017 | ", "title": "За иракските кюрди пътят към независимост се очертава стръмен"}
{"url": "http://www.mediapool.bg/lukoil-smyata-da-pravi-bulgaria-tsentar-za-iznos-na-petrol-news265262.html", "text": "Президентът на руската компания \"Лукойл\" Вагит Алекперов, заместникът му Вадим Воробьов и шефът на \"Лукойл България“ Валентин Златев са били приети от държавния глава Румен Радев, съобщиха от прессекретариата на Президентството в сряда.\r\n\tТримата са потвърдили пред българския президент намеренията на компанията да развива своето трайно присъствие на българския пазар и да завърши нов високотехнологичен цикъл, който ще допринесе за утвърждаването на България като ключов експортен център в региона, пише в съобщението.\r\n\tОбсъдени са били и мерки за развиване на производството на горива в България и възможните бъдещи инвестиции в енергийния ни сектор, които имат реален потенциал да повишат конкурентоспособността и данъчните постъпления за страната ни, включително и корпоративните, допълват от \"Дондуков\" 2.\r\n\tПо информация на Mediapool представителите на руската петролна компания са обявили намерения за бъдещи инвестиции и е станало дума за това, че рафинерията \"Нефтохим\" няма да бъде продадена.\r\n\tТочно преди година Алекперов обяви, че \"Лукойл\" с някои от активите си в Европа като част от нова стратегия на компанията, която предвижда съсредоточаване на компанията върху разработка на нови петролни и газови находища.\r\n\tТогава бе обявено, че петролният гигант може да продаде рафинериите си в България, Румъния, Италия и Холандия. По-късно обаче \"Лукойл\" сключи сделка с Иран за преработка на техен петрол и бе обявено, че част от количествата са предназначени за \"Нефтохим\". Плановете бяха ирански петрол да започне да се доставя в Бургас през февруари. Дали това е така рафинерията не казва.\r\n\tОчевидно обаче от \"Лукойл\" са преосмислили плановете си за България.\r\n\tБългарската държава подкрепя инвестициите в технологии и производства, които се реализират в условията на прозрачност и при спазване на националното и европейското законодателство, заявил Румен Радев, цитиран от пресцентъра си.\r\n\tОценяваме високо тези партньори, които работят при стриктно зачитане на екологичните стандарти и развиват дейността си при висока данъчна дисциплина, казал още държавният глава.", "date": "17:58 | 14 юни 2017 | ", "title": "\"Лукойл\" смята да прави България център за износ на петрол"}
{"url": "http://www.mediapool.bg/sibank-stava-obb-news265264.html", "text": "Третата по големина банка в България ще се казва ОББ от началото на 2018 г.\r\n\t\"ОББ (част от КВС Груп)“ ще е новият бранд, под който ще се представя бъдещата обединена банка между СИБанк и ОББ, след като собственикът на СИБанк – белгийската КВС Груп, купи доскорошната гръцка ОББ.\r\n\tНовият бранд е избран след задълбочено проучване на мнението на клиентите, поясни главният изпълнителен директор на двата трезора Петър Андронов, който досега ръководеше СИБанк. По думите му до края на годината двете банки ще запазят сегашните си имена, тъй като до Нова година се очаква да приключи процесът по обединението. Логото на обединената банка е комбинация от двете досегашни на СИБанк и ОББ.\r\n\tЦентралата на новата финансова институция ще е в \"Милениум център“ до НДК. В управлението е запазена и част от мениджмънта на ОББ.\r\n\tВъв вторник белгийската група КВС приключи сделката по придобиване на ОББ и Интерлийз от Националната банка на Гърция. Стойността на операцията е 610 млн. евро, като тя вече е одобрена от всички регулаторни органи, включително от Комисията за защита на конкуренцията.\n\n\r\n\t\"KBC ще използва налични средства, за да плати в брой цената за придобиването“, казаха от групата.\r\n\tОсвен СИБанк, в момента КВС държи в България и ДЗИ, като общата инвестиция на белгийците в страната се оценява на 1.3 млрд. евро. Това е една от най-големите чужди инвестиция в България за целия преход, посочи Андронов.\r\n\tСлед придобиването на ОББ, KBC Груп става най-голямата финансова група в България с 10 компании, покриващи пълния спектър от финансови услуги. Освен СИБанк, ДЗИ и Интерлийз, в групата влизат още ОББ Факторинг, ОББ Асет Мениджмънт, ОББ Застрахователен брокер и 60% от ОББ Метлайф.\r\n\t\r\n\tНовата обединена банка ще има 1.6 милиона клиенти в България, 3.3 млрд. евро кредити и 3.7 млрд. евро депозити. Трезорът ще има 300 клона и близо 3000 служители.\r\n\t\"Към този момент за клиентите на двете банки не настъпва никаква промяна. Когато има промени, те ще бъдат своевременно съобщавани“, посочи още Петър Андронов. По думите му предстои сериозна ревизия на продуктите на двете банки, като ще бъдат избрани и оставени на пазара най-добрите от тях.", "date": " | 18:06 | 14 юни 2017 | ", "title": "СИБанк става ОББ"}
{"url": "http://www.mediapool.bg/da-bulgaria-osadi-masovite-narusheniya-na-choveshkite-prava-v-rusiya-news265265.html", "text": "Партия \"Да, България“ осъди задържането на стотици руски граждани в Москва, Санкт Петербург и в други градове по време на демонстрации срещу корупцията в страната. Това се казва в декларация на  формацията, оглавявана от бившия правосъден министър Христо Иванов.\r\n\tСамо преди дни властите в Русия  по време на протест срещу корупцията в страната, провел се символично в Деня на Русия.\r\n\t\"Ние настояваме за незабавното им освобождаване, включително и на Алексей Навални, осъден по бързата процедура на тридесетдневен арест\", обявяват от формацията. \r\n\t\"Тези хора имат право да упражняват свободно своите основни човешки права, включително свобода на словото и на сдружаване и правото на събрания и митинги, осветени, както от Конституцията на Руската федерация, така и от редица международни договори и споразумения, по които Русия е страна\", се казва в декларацията.\r\n\t\"Да, България“ се присъединява към позицията на ЕС, осъждаща масовите нарушения на човешките права от авторитарния режим на Владимир Путин. Партията призовава българското правителство и президентът да заемат ясна публична позиция в същия смисъл.", "date": "12:17 | 14 юни 2017 | ", "title": "\"Да, България\" осъди масовите нарушения на човешките права в Русия"}
{"url": "http://www.mediapool.bg/belgiyski-sad-osadi-vegani-chieto-bebe-e-pochinalo-ot-nedohranvane-news265263.html", "text": "Съд в Белгия призна за виновни двама родители за съучастието им в смъртта на тяхното бебе, след като го подложили на веганска диета.\r\n\tДвамата бяха арестувани през май месец тази година, след като 7-месечното им бебе почина от недохранване и дехидратация след тежка веганска диета.\r\n\tМъжът и жената са получили присъди от по 6 месеца затвор условно заради неадекватни действия в отглеждането на дете. По думите на съдията смъртта на момченцето е \"резултат от системното даване на неподходяща храна”.\r\n\tРазследването е установило, че вътрешните органи на бебето са били наполовина от нормалните размери без никакви мазнини около тях.\r\n\tСлучаят предизвика шумни дискусии в Белгия на тема алтернативно хранене и нетрадиционна медицина и повдигна въпроси за отговорността на родителите в отглеждането на децата им.", "date": "18:04 | 14 юни 2017 | ", "title": "Белгийски съд осъди вегани, чието бебе е починало от недохранване"}
{"url": "http://www.mediapool.bg/investitorat-zamrazi-plana-za-zlatodobiv-v-tran-news265277.html", "text": "С мотива, че средата в община Трън в момента не е благоприятна за правенето на реален \"светъл\" бизнес, компанията \"Евромакс Сървисиз\" заяви, че замразява плановете си да възобнови златодобива от местната мина \"Злата\".\r\n\t\"Този процес на комуникация, който ние искахме да бъде диалог и да следва законово установената процедура, а някои нарекоха битка и война, завърши с триумф на изкуствено създадените страхове\", написа компанията във Фейсбук в сряда.\r\n\tПреди дни на местен референдум, в който участваха близо 60 процента от жителите на общината, огромното мнозинство от тях – почти 93%, се обявиха против развитието на инвестиционните намерения на \"Евромакс\", която е дъщерно дружество на \"Асарел\" и има предоставено от правителството разрешително за търсене и проучване на злато в старата мина \"Злата\".\r\n\tФормулировката на въпроса се обжалва пред съда от прокуратурата, но инвеститорът, който отказа да лобира в своя полза по време на дописването и го определи като политическо-криминален сценарий, е решил засега да прекрати проекта.\r\n\tКомпанията припомня, че заради страховете на хората вече е бил променен проекта за златодобив и е ограничена дейността, но това не е било взето предвид.\r\n\t\"Многократно и ясно сме заявявали, че виждаме смисъл от 100-милионна инвестиция, само ако има конструктивен диалог. Можем да мислим и работим ефективно за благоденствие, социален и икономически успех, само ако го постигаме съвместно и получаваме подкрепа от местните общности\", пише в позицията на дружеството.\r\n\t\"Независимо как ще се произнесе съдът за законосъобразността на референдума, за нас проведената кампания, гласуването и резултатът остават показателни за инвестиционната среда в Трън. Тази среда в момента няма как да се приеме като благоприятна за реален \"светъл“ бизнес, нито за постигане на хармонични отношения с местната общност, каквато е нашата кауза. Ние залагаме единствено на професионализма и създаването на реална добавена стойност\", допълва се във Фейсбук-поста.\r\n\tВ него се посочва, че дружеството ще преоцени цялостно реализацията на проекта за възстановяване на златодобива в някогашната мина \"Злата“. \"Желаем успех на всички, които желаят да инвестират и работят в община Трън\", завършват от \"Евромакс Сървисиз“ ЕООД.", "date": "20:17 | 14 юни 2017 | ", "title": "Инвеститорът замрази плана за златодобив в Трън"}
{"url": "http://www.mediapool.bg/galap-interneshenal-spada-entusiazmat-za-mazhoritaren-vot-news265266.html", "text": "Половин година след провеждането на референдума, в който един от въпросите беше за въвеждане на мажоритарно гласуване, българите, които подкрепят такъв тип избирателна система, доста са намалели. Това сочат данните на \"Галъп интернешънъл\" от национално представително изследване за месец май.\r\n\tДелът на хората, които подкрепят идеята, остава голям - над 50 на сто (56%), но е чувствително под нивата от около 80%, които се регистрираха преди националното допитване, смятат социолозите. \r\n\tСпоред анализаторите негативните отговори трайно са се увеличили– от 6% през есента до 17% преди месец. Явно развилата се след референдума кампания за пояснение на потенциалните негативи на мажоритарния вот е повлияла, коментират от социологическата агенция.", "date": "18:21 | 14 юни 2017 | ", "title": "Галъп интернешенъл: Спада ентусиазмът за мажоритарен вот"}
{"url": "http://www.mediapool.bg/rumanskite-turisti-u-nas-nadvishavat-troino-balgarskite-v-severnta-sasedka-news265269.html", "text": "Близо три пъти повече румънци са посетили страната ни през 2016 г., отколкото български туристи северната ни съседка. Това съобщи Министерството на туризма в сряда след среща на ресорния министър Николина Ангелкова с посланика на Румъния в София Йон Гъля,.\r\n\tДвамата са обсъдили възможностите за общи проекти и инициативи в туристическата индустрия, които да увеличат този обмен и да разширят знанията на двата съседни народа за природата, историята, културата и традициите им, е посочено в съобщението. \r\n\tПрез миналата година Румъния е страната, генерирала най-много туристи на българския пазар – близо 1.1 млн. посещения, сочат данните на Националния статистически институт (НСИ). Това е над 11% ръст спрямо 2015 г.\r\n\tВ същото време над 400 хиляди са били пътуванията на българи в Румъния през 2016 г., което е ръст от 27 на сто, е отчел посланик Гъля.\r\n\tНадяваме се през настоящата година тези резултати да бъдат надградени и отношенията между двете държави и бизнеса в сектора да бъдат още по-интензивни, е казала Ангелкова.\r\n\tЗа първите четири месеца на годината увеличението на румънските туристи у нас е 17 на сто, спрямо същия период на миналата година, сочат още данните на НСИ. Притокът на румънски туристи е висок не само през активните сезони, а и по време на големи празници.\r\n\tНа срещата са били обсъдени още развитието и перспективите пред проектите и инициативите, развивани от България и Румъния по Стратегията на ЕС за Дунавския регион. Двете страни могат много успешно да предлагат общ туристически продукт за потребителите от далечните пазари, е посочено в съобщението.", "date": "18:44 | 14 юни 2017 | ", "title": "Румънските туристи у нас надвишават тройно българските в севернта съседка"}
{"url": "http://www.mediapool.bg/dvizhenieto-po-asparuhoviya-most-se-puska-predsrochno-news265268.html", "text": "Движението по Аспаруховия мост във Варна се възстановява пет дни предсрочно – на 15 юни, четвъртък, в 12 часа, съобщиха от Агенция \"Пътна инфраструктура\". \r\n\tРемонтът на мостовите съоръжения 2 и 4 започна след Великденските празници в края на април и е приключил по-рано от предвиденото.\r\n\tМостът е с нова хидроизолация, фуги, асфалт, маркировка, знаци, ограничителни системи, парапети и т. н. Инвестицията за близо 1.3 млн. лв. е от бюджета на пътната агенция.\r\n\tИзпълнител на ремонта е ДЗЗД \"ПОНТ\", което има 4-годишен договор за поддържане на републиканските пътища на територията на област Варна.\r\n\tПрез миналата година със средства от бюджета бяха ремонтирани съоръжения 1, 3 и 5 от Аспаруховия мост.", "date": "18:32 | 14 юни 2017 | ", "title": "Движението по Аспаруховия мост се пуска предсрочно"}
{"url": "http://www.mediapool.bg/tsvetna-figura-s-parviya-takt-ot-odata-na-radostta-v-sofiya-news265274.html", "text": "Цветна фигура с петолинието и първите два такта от \"Одата на радостта\" – химнът на Съвета на Европа, е направена в парка в софийския кварлат \"Дружба\" до културния дом \"Искър\". Изписано е и името на българската столица.\r\n\tВъв фигурата са засадени цветя и зелени храсти като 600 спиреи, 1000 луницера, 700 сенецио, оформена е геопластика от 100 куб. м почва.\r\n\t\"През последните години София става все по-цветна и настоящата идея е в подкрепа на стремежа за възстановяване и озеленяване на града\", каза столичният кмет Йорданка Фандъкова.\r\n\tФигурата от цветя може да се свърже с предстоящото председателство на България на Съвета на Европейския съюз.\r\n\t\"Тази година увеличихме средствата за поддръжка на зелената система и районните кметове получиха средства за поддържане на междублокови пространства и детски площадки. Още 10 млн. лева инвестираме в изграждане и ремонт на паркове\", каза още Фандъкова.\r\n\tПредстои подписването на договор с избрания изпълнител за изграждане на парк \"Въртопо\" в жк \"Младост 1\". Първият етап включва 8 дка и ще започне през август с направата на алейна мрежа и на две детски площадки.\r\n\tТази година за лятото в София са засадени 480 000 летни цветя като тагетес, салвия, кана, бегония, петуния. Те са с 60 000 повече от засадените миналата година.\r\n\tВ града цъфтят 12 000 рози, които са засадени миналата есен по булевардите \"Владимир Вазов\", \"Ботевградско шосе\", \"Цариградско шосе\", \"България\". Нови рози се засаждат покрай бул. \"Сливница\".\r\n\tТази пролет над 1000 дървета са засадени в столицата, а само в лесопарковата част на \"Западен парк\" още 3000 дървета, посочват от Столична община.", "date": "19:13 | 14 юни 2017 | ", "title": "Цветна фигура с първия такт от \"Одата на радостта\" в София"}
{"url": "http://www.mediapool.bg/antikoruptsionen-fond-dade-na-prokuraturata-bbr-i-georgi-gergov-news265272.html", "text": "Новоучреден неправителствен Антикорупционен фонд е подал в прокуратурата сигнали срещу Българската банка за развитие (ББР) и функционера от БСП Георги Гергов, съобщиха от организацията в сряда.\r\n\tАнтикорупционният фонд е създаден със спечелено финансиране от \"Америка за България\" и ще се занимава с разследване на сигнали за корупционни схеми и с безплатни обучения на журналисти и чиновници.\r\n\tПървият сигнал, подаден от фонда до Главната прокуратура, е за два кредита, отпуснати от Българската банка за развитие на Международния панаир в Пловдив и свързана с него фирма.\r\n\t\"Само няколко месеца след отпускане на кредита към Пловдивския панаир, вече има вписани възбрани по дело на частен съдебен изпълнител в Пловдив по искане на частно дружество. Освен това НАП се присъединява като взискател към този иск. Що за документи са представили пред банката тогава от панаира, щом и НАП се присъединява към този иск\", коментира в сряда главният юрист на Антикорупционния фонд Грета Ганева.\r\n\tПо думите й в случая са налице нарушения на уставите на ББР и Пловдивския панаир, като отговорност за това носят министерствата на финансите и икономиката. Тя изрази мнение, че главният прокурор Сотир Цацаров трябвало да си направи смоотвод от евентуалната проверка по случая заради станалите известни негови близки отношения с Гергов.\r\n\tДо това обаче едва ли ще се стигне, тъй като ръководителят на държавното обвинение на води лично проверки и разследвания, а само осъществява административен надзор над подчинените си.\r\n\tОт Антикорупционния фонд посочват още, че ББР е отпуснала над 10% от уставния си капитал като кредити за дружеството на Гергов. Банката обаче отрича това да е така.\r\n\t\"Припомняме, че отпуснатите в края на 2016 г. кредити към двете дружества на обща стойност 31.8 млн евро са в директно нарушение на устава на държавната банка, както и в нарушение на устава на Пловдивския панаир, където изрично е записано изискване за одобрение от общото събрание при случаи на залог на активи в полза на трети лица. Такова събрание обаче не е имало при учредяване на залога на панаира в полза на \"Слънчев ден резидън\" АД\", допълват от организацията.\r\n\tДруг случай, за който фондът е подал сигнал в прокуратурата, е свързан с \"грандиозен юбилей\" на кмет на областен град, на стойност \"между една и две годишни негови заплати\".\r\n\t\"Това е фрапиращ случай на разминаване между реален начин на живот и декларирани доходи на лице от високите етажи на властта\", заяви членът на Управителния съвет на Антикорупционния фонд Николай Стайков\r\n\tПо думите му въпросното тържество било организирано за над 150 души в луксозен столичен хотел. Стайков обаче не уточни кого визира.\r\n\tРазследването е показало и съмнения за конфликт на интереси по време на предишен мандат на кмета като депутат, тъй като той е участвал в парламентарна комисия с предмет на дейност сходна с тази в негови дружества. Поради тази причина е изпратено искане и до Комисията за установяване и предотвратяване на конфликти на интереси за изказване на становище, НАП и до Главна прокуратура.\r\n\tОт фондацията обявиха още, че ще се занимават дори и с анонимни сигнали за корупция, които може да се . Приоритет ще получават онези сигнали, придружени с документи или конкретни данни и факти, които пораждат съмнения за корупция.\r\n\t\"По закон се изисква във всеки сигнал за нарушение или престъпление до институциите в България да бъдат посочени лични данни на подателя. Ние вярваме, че фактът, че Антикорупционен фонд приема и анонимни сигнали, проверени за достоверност, ще промени значително средата и ще мотивира хората да подават сигнали за корупция\", коментира председателят на УС на фонда Мирослава Петрова.", "date": "18:57 | 14 юни 2017 | ", "title": "Антикорупционен фонд даде на прокуратурата ББР и Георги Гергов"}
{"url": "http://www.mediapool.bg/daniel-smilov-uzhas-spryahme-da-iznasyame-pisheshti-mashini-news265273.html", "text": "В края на месец май Институтът за икономически изследвания на БАН публикува  Той разглежда редица важни социално-икономически теми - от образованието и размера на заплатите до износа и макроикономическите показатели.\r\n\tОсновният фокус на документа обаче е равносметката от първите 10 години членство на България в ЕС. Въпреки този акцент обаче докладът прави сравнение между производството и износа на българската икономика през 2015 г. и 1988 г., което предизвика реакцията на политолога Даниел Смилов. В профила си във Фейсбук той коментира следното:", "date": "19:06 | 14 юни 2017 | ", "title": "Даниел Смилов: Ужас, спряхме да изнасяме пишещи машини!"}
{"url": "http://www.mediapool.bg/firmata-na-oblastniya-lider-na-dps-v-targovishte-e-dostavyala-obyada-v-hitrino-news265270.html", "text": "Фирмата на  Хамди Илиязов е усвоила близо 160 хил. лв. за доставка на топла храна на пострадалите в село Хитрино след трагичния инцидент на жп гарата в края на миналата година. Средствата са платени от дарителската сметка, набирана чрез Българския червен кръст. В сметката са постъпили над 2 млн. лв., но от тях са изразходвани само 160 хиляди, предвидени за топъл обяд на хората в Хитрино през зимата.\r\n\tВъпросът за прозрачното изразходване на средствата, отпуснати от правителството, Еврокомисията и събрани от дарения за Хитрино, бе повдигнат от ДПС, чието ръководство реши да изключи от партията кметът на селото Нуридин Исмаил.\r\n\tДепутатът от ДПС  в сряда, че Централното оперативно бюро на партията е решило да изключи от редиците й Нуридин Исмаил и председателя на Общинския съвет Мустафа Ахмед заради липсата на прозрачност при разходването на средствата за възстановяването на селото, което пострада тежко на 10 декември 2016 г. Тогава на жп гарата избухнаха вагони с пропан бутан, които причиниха смъртта на 7 души, а около 30 къщи бяха разрушени.\r\n\tПоследва дарителска акция, организирана от БЧК, която набра над 2 млн. лв. За изразходването на средствата беше създаден Национален обществен съвет, но към момента на сайта на общината не е публикувана информация как се изразходват парите.\r\n\tНационалният обществен съвет се състои от 16 членове с двама председатели - омбудсманът Мая Манолова и председателят на БЧК Христо Григоров. Сред членовете има и няколко журналисти от обществените медии. За дейността му информация има само на сайта на омбудсмана. От публикуваните там съобщения става ясно, че съветът се е събирал два пъти – на 28 декември 2016 г. и на 2 февруари 2017 г., когато е разпределил събраните над 2 млн. лв. от дарителската кампания.\r\n\tКметът на Хитрино Нуридин Исмаил, който също е член на Националния обществен съвет, отказа да коментира какви средства са похарчени досега за възстановяване на селото. Той само загатна, че има какво да каже, но обеща да го направи следващите дни.\r\n\tПроверка на в Регистъра за обществените поръчки показа, че след взрива общината е обявила общо четири поръчки, за три от които има избран изпълнител чрез пряко договаряне. И трите фирми са свързани с ДПС. Четвъртата поръчка се разиграва в момента и единствено тя е по открита процедура за избор на изпълнител за ремонта на кметството и здравната служба в село Студена. Прогнозната стойност на този обект е 116 125 лв., а финансирането е по проект \"Красива България\".Топъл обяд за 700 човека от Хитрино от дарителската кампания\r\n\tЕдинствено  става ясно, че 160 хил. лв. от общо 2 млн. лв. дарени средства са изхарчени за топъл обяд на жителите на Хитрино.\r\n\tЧрез пряко договаряне за доставчик на услугата е избрана фирмата \"Лора Х2\" ЕООД. Дружеството е собственост Хамди Мехмедов Илиязов – областен лидер на ДПС в Търговище, показва справка в Търговския регистър.\r\n\tТой е доставял топъл обяд до 700 порции дневно – основно ястие и десерт - в периода от 20 януари до 30 април 2017 г. На \"Лора Х2\" са били изплатени 156 975 лв. за услугата.Близо 2 млн. лв. за възстановяването на къщи\r\n\tИзразходването на останалите близо 2 млн. лв. е разделено на три категории.\r\n\tВ първата влиза възстановяването на 30 напълно разрушени къщи, чието изграждане започна преди месец, а  направи лично премиерът Бойко Борисов, който по-рано бе обявен от кмета Исмаил за почетен гражданин на селото.\r\n\tЗа построяването на къщите са предвидени 447 хил. лв. или по около 15 000 лв. за къща. Сумата е ниска, защото това са средствата за купуване само на материали, а трудът е дар от Камарата на строителите.\r\n\tСлед като бъдат построени къщите, обитателите им ще получат по 2900 лв. за купуване на електрически уреди (общо 87 000 лв.) и по 12 000 лв. за обзавеждане (общо 360 000 лв.).\r\n\tВъв втората категория попадат 70 пострадали къщи, чиито стопани ще получат по 1750 лв. за електроуреди общо 122 500 лв.и по 8000 лв. за обзавеждане (общо 560 000 лв.).\r\n\tВ третата категория попадат 200 домакинства, които ще получат по 1250 лв. за електроуреди и по 1000 лв. за обзавеждане, като общата сума на подпомагането им е 450 000 лв.\r\n\tОсвен това Националният обществен съвет реши 225 000 лева да бъдат раздадени за входни и гаражни врати и остъкляване на къщите.\r\n\tТака остават близо 112 000 лв. резерв за бъдещо подпомагане на хората в Хитрино.Спор за доставката на електроуредите и обзавеждането \r\n\tНяма яснота дали тези средства са раздадени за хората, защото действително липсват публикувани отчети.\r\n\tПреди време обаче Мая Манолова загатна, че има напрежение как точно да се усвоят парите.\r\n\tТя се обяви против провеждането на централизиран търг, на който да се купят електроуредите и домашното обзавеждане на хората.\r\n\tДеликатният намек беше за лобиране в тази насока. Най-вероятно интерес към доставката на електроуредите е имал депутатът от ДПС Делян Пеевски, чиято собственост е веригата \"Теихномаркет\".Хитрино се възстановява с пари от еврофондовете\r\n\tДругите две поръчки, обявени след трагичния инцидент на 10 декември 2016 г., са свързани с изготвянето на инвестиционни проекти за възстановяване на инфраструктурата в общината. Финансирането за тях е по Програмата за развитие на селските райони кандидатстване мярка 7.2.\r\n\tЕдната поръчка е за 930 хил. лв. за изработването на технически и инвестиционни проекти. Тя е възложена на \"Инвестиционно проектиране\" ЕООД Шумен. Компанията е собственост на Диян Събев Златев. Той е реализирал редица подобни проекти в общини, чиито кметове са от ДПС, както и в общини в Софийска област, показва регистърът на обществените поръчки.\r\n\tДругата поръчка за 270 хил. лв. е възложена на \"Европрограмконсулт\" ЕООД, която трябва да напише анализ за разходите и ползите от реализирането на бъдещите инвестиционни проекти. Първоначално собственик на компанията е била Татяна Делибашева. През 2015 г. тя е продала фирмата си на Петър Елен Петров. Компанията е работила по подобни европроекти в общини управлявани от кметове на ДПС и ГЕРБ.\r\n\tСамо за 6 дни след жестокия взрив в Хитрино правителството и Европейската комисия отпуснаха целево 30 млн. лв. От тези средства към момента все още не е харчено нищо и не е преведен нито лев в общината, твърдят от кметството в Хитрино.", "date": " | 18:50 | 14 юни 2017 | ", "title": "Фирмата на областния лидер на ДПС в Търговище е доставяла обяда в Хитрино"}
{"url": "http://www.mediapool.bg/stotitsi-pochetoha-danswithme-s-nov-priziv-za-sadebna-reforma-news265276.html", "text": "Около 500 души се събраха в сряда вечерта пред Съдебната палата в София, за да почетат четвъртата година от масовите протести #ДАНСwithme  срещу назначението на Делян Пеевски за шеф на ДАНС. Годишнината от събитието бе използвана от организаторите й за отправяне на поредните искания към управляващите за радикална съдебна реформа.\r\n\tНадсловът на демонстрацията отново бе \"Марш за европейско правосъдие\", както на 23 май, когато над хиляда души поискаха оставката на главния прокурор Сотир Цацаров заради множеството скандали, в които се забърка, включително ЦУМ-гейт\r\n\tМаршът отново бе организиран от Инициатива \"Правосъдие за всеки\", Гражданско движение \"Боец\", екокоалицията \"За да остане природа в България\", Движение за обществен натиск и др.\r\n\tОт \"Правосъдие за всеки\" отбелязаха, че преди четири години гражданите масово са поискали оставката на Пеевски, но сега пропускат, че ролята на медийния магнат и депутат от ДПС в държавата е станала много по-голяма.\r\n\t\"Дошли сме да заявим, че искаме европейско правосъдие\", казаха от организацията и припомниха призива си към президента да инициира пред политическите партии създаването на независима прокуратура по румънски модел и радикална реформа на Висшия съдебен съвет и съда. \"Делян Пеевски сега има по-голям дял дял в държавата, отколкото през 2013 г.\", заявиха от \"Правосъдие за всеки\"\r\n\tОт \"Боец\" допълниха, че сега няма нито една държавна институция, която да е независима и акцентираха върху искането за независимост на съдебната система, което всъщност е основен конституционен принцип в България.   \r\n\tПо време на протеста беше споменат ареста на руския опозиционер Алексей Навални преди дни по време на протест в Москва срещу корупцията в Русия и имаше освирквания за действията на руската полиция. От Инициатива \"Правосъдие за всеки\" казаха, че \"единствената причина да не се използва такова насилие в България е страхът от началниците в Брюксел\".\r\n\tОт Движение за обществен натиск заявиха, че България вече не прилича на европейска правова държава, а на държава от Латинска Америка или Централна Азия. Движението разкритикува хората, които са гласували за ГЕРБ на последните избори с аргумента да не се върнат комунистите на власт.\r\n\t\"Да не са се върнели комунистите, ама те не са си тръгвали! Те са си там в Министерския съвет! Ако сте твърди, тия накрая ще клекнат\", обявиха от Движението за обществен натиск.\r\n\tСъщо както в края на май, отново на протеста имаше възгласи, макар и по-слаби \"Мафия!\" и \"Оставка!\". Отново присъстваше чучелото на Цацаров и след около час престой пред Съдебната палата, където движението бе блокирано, шествието се отправи пред парламента. По пътя си маршът се спря пред Министерския съвет, където напомниха на премиера Бойко Борисов репликата \"Ти си го избра!\" към него по повод избора на Цацаров.\r\n\tНа протеста се появиха и футболни агитки, но тяхното присъствие бе обявено още в началото на демонстрацията като организаторите призоваха от мегафоните полицията да вземе мерки срещу тях. Присъстващите полицаи отделиха запалянковците и маршът продължи.\r\n\tМарш за европейско правосъдие се състоя и в Пловдив, Варна и Русе.", "date": " | 19:52 | 14 юни 2017 | ", "title": "Стотици почетоха #ДАНСwithme с нов призив за съдебна реформа"}
{"url": "http://www.mediapool.bg/monika-panaiotova-stana-zam-ministar-po-evropredsedatelstvoto-news265275.html", "text": "Бившият евродепутат от ГЕРБ Моника Панайотова е назначена за заместник-министър за българското председателство на Съвета на ЕС съобщи правителствената информационна служба.\r\n\tТака Лиляна Павлова вече има втори заместник. Първият е Олег Петков, който беше заместник-председател на ДАНС.\r\n\tМоника Панайотова е бивш евродепутат (декември 2012 - юли 2014 г.), а преди това беше депутат от ГЕРБ в 41-ото Народно събрание.\r\n\tВ последната година е работила като независим експерт към Европейската комисия по подготовката на 9-ата рамкова програма за научните изследвани и иновации.\r\n\tМоника Панайотова има докторска степен по политология от Университета за национално и световно стопанство. Тя е магистър е по икономика и бакалавър по международни отношения от същото висше учебно заведение. Преминала е редица обучения и специализации в международни организации и учебни институции.", "date": "19:31 | 14 юни 2017 | ", "title": "Моника Панайотова стана зам.-министър по европредседателството"}
