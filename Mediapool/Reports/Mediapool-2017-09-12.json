{"url": "http://www.mediapool.bg/bivshi-ds-sluzhiteli-stoyat-ot-godini-na-varha-v-darzhavnata-energetika-news269156.html", "text": "На добра служба в държавната енергетика се радват двама бивши служители на Държавна сигурност, които от години са в ръководствата на държавната въглищна централа \"Марица Изток 2\" и държавния газов доставчик \"Булгаргаз\" и оцеляват въпреки смяната на редица правителства – както редовни, така и служебни.\r\n\tОт декември 2009 г. председател на борда на директорите на ТЕЦ \"Марица Изток 2\" е 59-годишният Илко Желязков, който е бил разузнавач на Държавна сигурност. Такъв е бил и 71-годишният днес Ботьо Велинов, който е член на управата на \"Булгаргаз\" от октомври 2013 г. досега.\r\n\tЖелязков, който е назначен от първото правителство на Бойко Борисов, оцелява и по времето на служебния кабинет на Марин Райков, после при кабинета на Пламен Орешарски и при служебните правителства на Георги Близнашки и Огнян Герджиков и остава на поста при следващите управление на ГЕРБ досега. Същата е съдбата и на назначения от кабинета на Орешарски Велинов.\r\n\tКато цяло от 1989 г. през годините от всички държавни енергийни дружества най-често в \"Булгаргаз\" и трансформацията на това дружество в холдинг, на чиято база бе създаден \"Българският енергиен холдинг\", са назначавани агенти, външни разузнавачи и контраразузнавачи на ДС. Представители на Държавна сигурност са управлявали и АЕЦ \"Козлодуй\", Мини Марица Изток и НЕК – основно в периода 1995-2006 г. и по-рядко след това.\r\n\tТова сочи за принадлежността към ДС на членовете на управителни и надзорни органи на енергийни дружества с над 50 процента държавно участие, публикувано във вторник.\r\n\tИлко Желязков е бил от 1986 г. щатен разузнавач, после старши разузнавач и инспектор в Държавна сигурност до преди разформироването й. Освен че председателства борда на ТЕЦ \"Марица изток 2\" от осем години, в периода 2012-2014 г. той е бил и неизпълнителен член ан съвета на директорите на \"Булгаргаз\"\r\n\tВелинов става щатен служител на  Първа главно управление на ДС през 1976 г., а през 1990  г. е назначен за началник на отделение в ДС, сочи справката на Комисията по досиетата.\r\n\tСпоред публикуваните данни, от времето на прехода досега в \"Булгаргаз\" на високи постове са били назначавани, освен все още работещия там Велинов и до преди години Желязков, още петива агенти на ДС. За единия от тях – зам.-министърът на икономиката и енергетиката Божан Стоянов от служебния кабинет на Марин Райков, още по онова време стана известно, че е работил за ДС. Сред останалите са Илия Щърбанов – контраразузнавач агент Осипов, който е бил в съвета на директорите на газовата компания през 1994-95 г., членът на борда от 1995 до 1997 г. Димитър Димитров или агент Амоняк, който е бил държател на явочна квартира, както и колегата му от същото време Красимир Николов – агент Марк, също от контраразузнаването. Николов е бил и в съвета на Държавните Мини \"Марица Изток\" в периода 2005-2007 г. Останалият бивш представител на ДС на висша длъжност в газовия доставчик е Емил Милкев, който е бил член на управата в периода 1997-1998 г., а за Държавна сигурност е бил явочник на квартира.\r\n\tПрез годините останалите представители на Държавна сигурност в ТЕЦ \"Марица изток 2\" са били Илия Илиев – щатен сътрудник агент Нарцис, който е бил в управата на централата между 2005 и 2007 г, и Георги Георгив, който е бил в борда на дружеството само за месец през 2005 г.\r\n\tВ Мини \"Марица Изток\" агент е бил изпълнителният директор на въгледобивното дружество в периода 1997-98 Живко Гърдев, който е бил агент Станков за много кратко през 1964 г. и след това е бил свален от отчет. Агент Николай в управление ІVІІІ-ІІІ е била Димитър Николов, който членува в съвета на директорите в периода 1997-2000 г.\r\n\tИван Хиновски, който днес е председател на Българския енергиен и минен форум, но е бил директор на \"Националната електрическа компания\" (НЕК) в периода 1997-98, а след това до юли 2000 г. е бил член на управата, е работил за външното разузнаване като агент Хабов. Хиновски е станал секретен сътрудник на Първо главно управление  през 1982  г. Той също така е бил в съвета на директорите на АЕЦ \"Козлодуй\" в периода април 2000-септември 2001 г.\r\n\tВ управата на ядрената централа е имало още един представител на ДС, но от контраразузнаването. Това е Иван Иванов, който е беше зам.-директор в периода 2001-2005 г., а след смяната му остава член на борда на директорите до 2006 г.", "date": "2017.09.12", "title": "Бивши ДС-служители стоят от години на върха в държавната енергетика"}
{"url": "http://www.mediapool.bg/germaniya-sprya-pochti-tseliya-iznos-na-orazhiya-kam-turtsiya-news269138.html", "text": "Германия е преустановила всички големи оръжейни експорти към Турция заради влошаването на положението с човешките права в страната и обтягане на отношенията помежду им, каза германският външен министър, цитиран от агенция Ройтерс.\r\n\t \r\n\tКоментарите на Зигмар Габриел идват след като говорител на външното министерство в Берлин съобщи, че още една германска двойка изглежда е арестувана в Турция по политически обвинения.\r\n\t \r\n\t\"Спрели сме всички големи заявки /за оръжеен експорт/, които Турция ни е изпратила, а те наистина не са малко\", каза Габриел. Той изтъкна, че Берлин е длъжен да праща оръжие на натовски съюзник, при поискване.\n\n\r\n\t \r\n\tНо той каза, че това в момента не е възможно, така че почти целият оръжеен експорт е преустановен.\r\n\t \r\n\tПо думите му има само малки изключения, като например правителствени решения, обвързани с международни спогодби или заявки за износ на превозни средства, а не на оръжие.\r\n\t \r\n\tПо данни на министерството на икономиката на Германия между януари и август са извършени 99 доставки на оръжие към Турция на стойност поне 25,36 милиона евро. Обемът на доставките е значително по-малък в сравнение с миналата година, когато за същия период е имало общо 158 доставки на стойност 69,3 милиона евро.", "date": "2017.09.12", "title": "Германия спря почти целия износ на оръжия към Турция"}
{"url": "http://www.mediapool.bg/nad-150-zasegnati-ot-otravyane-s-gaz-v-turtsiya-news269136.html", "text": "Броят на засегнатите от отравяне с газ в Югоизточна Турция е достигнал 152-ма души, които са приети за лечение, съобщи турската частна телевизия НТВ.\r\n\t \r\n\tПо данни на министерството на здравеопазването 92-ма от пострадалите са настанени в болница, а 60 са под наблюдение в палатки на Червения полумесец.\r\n\t \r\n\tСлучаят в турския окръг Сиирт е резултат от изтичане на газ от варел.\n\n\r\n\t \r\n\tМинистерството уточни, че газът, от който са пострадали хората в местното село Акташ, е хлор. Жителите в селото са с оплаквания като гадене и повръщане.\r\n\t \r\n\tКъм момента няма опасност за живота на пострадалите, се посочва още в съобщението на министерството. Най-малко 23-ма от тях са деца.\r\n\t \r\n\tВалията на Сиирт каза, че изглежда изтичането е станало през канелка на варела, за който не е ясно откъде се е появил в селото.\r\n\t \r\n\t\"Засега не става въпрос за някакво сериозно положение. Взели сме необходимите мерки в селото, за да могат гражданите да продължат живота си без опасност за здравето им\", посочи валията Али Фуат Атик.", "date": "2017.09.12", "title": "Над 150 засегнати от отравяне с газ в Турция"}
{"url": "http://www.mediapool.bg/rastat-na-iznosa-leko-se-zabavi-do-138-news269132.html", "text": "Износът на България за периода януари – юли 2017 г. бележи ръст от 13.8% на годишна база, показват предварителните данни на Националния статистически институт (НСИ).\r\n\tЗа шестмесечието експортът отбеляза увеличение от 15.8%, което после бе ревизирано на 14.5%. През юли обаче се регистрира леко забавяне на ръста до около 10% при 14-20% през предходните месеци, което е и причината за изоставащото увеличение за седемте месеца.\r\n\tЗабавянето през юли всъщност идва от търговията с трети страни, където увеличението за месеца е само с 8.1% при над 20% през предходните месеци. Общо за седемте месеца експортът към трети страни се увеличава с 18.9%, а към Европейския съюз – с 11.2%.\r\n\tОсновният търговски партньор по линия на износа на България извън ЕС е Турция, където увеличението за периода януари – юли 2017 г. спрямо същия период на миналата година е с 14.3% - от 2.1 млрд. лв. на 2.4 млрд. лв. Експортът към Китай нараства с 48.1% - от 467 млн. лв. на 691 млн. лв. Най-солидно увеличение като дял сред основните партньори има към Русия – с 94.5%, от 401 млн. лв. на 780 млн. лв. Нарастването към Сърбия е с 20.5% - от 419 млн. лв. на 505 млн. лв., а Египет се превръща в топ партньор на България с ръст на експорта в размер на 107% на годишна база – от 202 млн. лв. на 418 млн. лв. Единствено по отношение на Македония има застой – за година износът нараства незначително – от 445 млн. лв. на 448 млн. лв.\r\n\tПо групи стоки чувствителен спад на експорта се отбелязва в групата \"храни“ с 16.5% - от 885 млн. лв. на 738 млн. лв.\r\n\tЗа първото шестмесечие на годината износът на България за ЕС се увеличава с 11.3% спрямо същия период на 2016 г. и е в размер на 16.3 млрд. лв., съобщи още НСИ.\r\n\tОсновни търговски партньори на България са Германия, Италия, Румъния, Гърция, Франция и Белгия, които формират 69.0% от износа за държавите - членки на ЕС. Експортът към Германия бележи солидно увеличение – с 19.8%, от 2.9 млрд. лв. на близо 3.5 млрд. лв., докато при този за Италия се регистрира дори спад – с 1.6% до под 2.2 млрд. лв.\r\n\tПрез периода януари - юли 2017 г. в страната са внесени стоки общо на стойност 33.2 млрд. лв., което е със 17% повече спрямо същия период на 2016 г.\r\n\tМеждувременно, НСИ коригира данните си за експорта през 2016 г. Според окончателната оценка, публикувана във вторник, ръстът му е 5%, което е близо двойно повече от първоначално обявените 2.6%. Така износът на България за 2016 г. се оценява на 47.19 млрд. лв.\r\n\tДанните за вноса също са коригирани, като според окончателната редакция импортът се свива с 0.7% вместо с първоначално обявените 1.1% и стойността му достига 51. 2 млрд. лв, показват окончателните данни на НСИ.\r\n\tСлед корекциите външнотърговското салдо на България за 2016 г. намалява до малко над 4 млрд. лв. при първоначална оценка за 4.9 млрд. лв.", "date": "2017.09.12", "title": "Ръстът на износа леко се забави до 13.8%"}
{"url": "http://www.mediapool.bg/kak-mozhe-da-izglezhda-edno-realistichno-reshenie-na-ukrainskiya-problem-news269134.html", "text": "Държавният секретар на САЩ Джим Матис иска администрацията на Тръмп да достави на Украйна \"отбранителни оръжия\" с които да се сражава срещу подкрепяните от Русия сепаратисти, окупиращи части от източноукраинския район Донбас. По време на пресконференция при неотдавнашното си посещение в Киев Матис каза, че тези оръжия \"не са провокативни, ако не си агресор, а Украйна очевидно не е агресор\".\r\n\tМатис подчерта, че Доналд Тръмп още не е взел решение относно въоръжаването на Украйна, но е безспорно, че са налице легитимни аргументи той да направи това. Москва незаконно анексира украинския Кримски регион през март 2014 г., а Кремъл изпраща както оръжия, така и руски войници на своите сепаратистки протежета - т.нар. \"Донецка народна република\" и \"Луганска народна република\", които се бият срещу украинските войски. \r\n\t \r\n\tВъоръжаването на Киев ще му помогне да се противопостави по-добре на руската заплаха, като в същото време ще позволи на Вашингтон да изпрати силен сигнал на руския президент Владимир Путин, че промяната на границите със сила е неприемлива. \r\n\t \n\n\r\n\tКолкото и оправдан да е гневът от поведението на Русия, ответната реакция крие рискове. Ако САЩ въоръжат Украйна, Кремъл почти сигурно ще отвърне по начини, които биха накърнили интересите на американската национална сигурност. За начало Русия може да ескалира насилието, като изпрати още войници и оръжия в подкрепа на своите сепаратистки протежета там, и Путин вече намекна, че това ще се случи. След това Тръмп може да се окаже под натиск да прати още оръжия, с което ще увеличи напрежението в руско-американските отношения. \r\n\t \r\n\tРусия може да отвърне с удари срещу американските интереси в други части на света. В Северна Корея тя може да подкопае исканите от САЩ санкции, предназначени да принудят Пхенян да прекрати програмата си за ядрено оръжие. Макар че редица руско-севернокорейски икономически проекти остават замразени заради ембаргото, Москва може да ги рестартира, с което да снабди Пхенян с допълнителна твърда валута за своите ядрени и ракетни опити. \r\n\t \r\n\tВ Сирия Путин може да прекрати руско-американското сътрудничество по налагане на примирие в Южна Сирия. Москва може също така да разположи още оръжия - може би, дори и ядрени - в руския Калининградски регион - анклав, който граничи с Полша и Литва, или да изпрати руски оръжия на екстремистките талибански бунтовници в Афганистан, за да подкопае предвиденото от Тръмп увеличаване на броя на американските войници в тази страна. \r\n\t \r\n\tПредвид на рисковете за американските интереси от въоръжаването на Украйна, Тръмп трябва внимателно да прецени както плюсовете, така и минусите от такава стъпка. Междувременно САЩ могат да помогнат на Украйна по други начини, които включват повече подкрепа за украинските реформатори, борещи се срещу корупцията, подтикване на международните донори да помогнат на Киев за възстановяване на пострадалите от войната региони, и натиск върху европейските страни да не позволяват на техни фирми да продават на руски оръжейни купувачи. \r\n\t \r\n\tОнова, от което Украйна най-много се нуждае, е да получи възможност да завърши икономическите и политическите реформи за укрепване на младата си демокрация. Тази цел обаче все още остава непостижима, въпреки вторите Мински споразумения от февруари 2015 г. - пакет от мерки, подписани от Русия и Украйна, за слагане на край на войната. \r\n\t \r\n\tИменно тук Вашингтон може да заложи дипломатическата си тежест за постигане на резултат. Това ще изисква креативна дипломация наред с някои неприятни компромиси и от двете страни, но това може да бъде направено. \r\n\t \r\n\tЕто как би изглеждало едно реалистично споразумение.\r\n\t \r\n\tЗа начало, възможността за приемане на Украйна в НАТО трябва да бъде снета от масата. Украинското членство в тази организация остава невралгичен въпрос за Кремъл. В речта си през 2014 г., обявявайки анексирането на Крим, Путин каза, че изявленията на Киев за скорошно присъединяване на Украйна към НАТО \"биха създали не илюзорна, а напълно реална заплаха за цяла Южна Русия\".\r\n\tОставането на Украйна извън НАТО няма да бъде голяма жертва за членките на НАТО. Подавляващата руска военна мощ в черноморския регион е такава, че алиансът не би могъл ефективно да защитава Украйна, и много страни така или иначе не подкрепят приемането на Киев. Приемането на нови членове изисква одобрението на всички 29 страни членки. Това прави разширението с Украйна изключително малко вероятно. Киев би загубил малко, отказвайки се от членство в НАТО, но това потенциално му отваря вратата да иска отстъпки от Москва в други сфери. \r\n\t \r\n\tВ замяна на отстъпката относно НАТО, Москва следва да приеме, че не може да отнеме правото на Украйна да се стреми към членство в Европейския съюз, което е приоритет за Киев. Това ще бъде труден за преглъщане хап за Москва, защото тя иска Украйна да влезе в доминирания от Русия блок за свободна търговия, който има за цел да консолидира руското влияние в рамките на бившия Съветски съюз. \r\n\t \r\n\tВреме е обаче за Кремъл да приеме, че Киев иска решително скъсване с руската политическа и икономическа орбита, и Вашингтон трябва ясно да каже на Москва, че тя няма право да попречи на Украйна да следва своето виждане, че бъдещето й е свързано със Запада. \r\n\t \r\n\tКогато тези два геополитически въпроса бъдат разрешени, за Вашингтон ще бъде по-лесно да помогне на Русия и Украйна да постигнат споразумение в други сфери. Всяко окончателно споразумение трябва да изисква Кремъл да прекрати военната подкрепа за неговите сепаратистки протежета в Източна Украйна и да позволи на Киев да възстанови пълен контрол над границата си с Русия. \r\n\tВ замяна Киев трябва да се откаже да използва военна сила за връщане на своите окупирани от сепаратистите източни територии и също така да предложи някакъв вид специална автономия на ДНР и ЛНР. Тя би включвала пълен контрол върху техните данъци и разходи, както и върху социални въпроси, като образование, култура и статута на руския език. \r\n\t \r\n\tНай-труден за решаване е кримският проблем. Москва казва, че смята Крим за част от Русия, докато украински официални лица настояват, че той е част от Украйна. Поради тази причина всяко окончателно споразумение вероятно ще трябва да отложи преговорите за Крим - може би като се приложи някаква формула за споделен суверенитет или Русия да плати на Украйна за отнетата територия. САЩ могат да направят това по-приемливо за Украйна, като не признаят Крим за част от Русия, докато не се постигне сделка за някакъв приемлив за Киев статут на полуострова. САЩ приложиха подобен подход при анексията на балтийските страни от Съветския съюз по време на Студената война. \r\n\t \r\n\tПостигането на подобно споразумение няма да бъде лесно. Путин може да не приеме нищо друго, освен връщане на Украйна обратно в руската орбита, а пък Киев може да сметне за неприемливо всяко споразумение, което го лишава от членство в НАТО или е половинчато за Крим. САЩ обаче могат да дадат \"подсладител\", като предложат смекчаване на санкциите срещу Русия, а на Украйна бъде предложена помощ за възстановяване на разорения от войната Донбаски регион. \r\n\t \r\n\tТова са трудни компромиси. Но те са по-добри от алтернативата за безкрайна война.", "date": "2017.09.12", "title": "Как може да изглежда едно реалистично решение на украинския проблем"}
{"url": "http://www.mediapool.bg/inovativna-ekoinstalatsiya-za-90-mln-lv-zaraboti-v-tets-a-na-solvei-sodi-news269133.html", "text": "Нов котел, използващ най-модерна, иновативна и екологична технология, заработи в ТЕЦ \"Девен\", който произвежда ток за дейността на девненския завод \"Солвей Соди\", бе открит във вторник. Лентата на инвестицията за 90 млн. лв. прерязаха министърът на енергетиката Теменужка Петкова, зам.-министрите на икономиката Лъчезар Борисов и на регионалното развитие Валентин Йовев, посланикът на Белгия Франсоа Бонтън и други официални лица.\r\n\tПредприятието в Девня е най-големият содов завод в Европа и най-големият завод за производство на синтетична калцинирана сода на белгийската група \"Солвей“. Около 90% от изработената в Девня продукция се изнася и  предприятието формира 1 процента от общия експорт на България. Основните пазари на завода, в който работят около 600 души, са Балканите, Русия, Средния изток, Средиземноморието, както и Южна Америка, Африка и Азия.\r\n\tЗначителната инвестиция в подобряването ефективността на електропроизводството и опазването на околната среда бе разчетено от представителитена управляващите като знак за подобряване на доверието на инвеститорите към българската бизнес среда. \"Все по-голям брой компании заявяват намерения за нови инвестиции и разширяване на производството\", заяви Лъчезар Борисов, о Теменужка Петкова посочи, че основната цел на правителството на ГЕРБ е да поддържа стабилна икономическа и финансова рамка, която да е привлекателна за инвеститорите.\r\n\t\"Това е гарант за висок икономически растеж в България.  Благодарение на успешната приватизация на девенския завод преди двадесет години от страна на \"Солвей“ и \"Шишеджам“, днес предприятието е едно от водещите в международен план“, заяви Петкова. Тя допълни, че в този период в завода са инвестирани над 1 млрд. лв. в обновяване на технологичните процеси, в околната среда и в човешкия капитал, допълни тя.\r\n\tПеткова посочи още, че в резултат на намаляването през 2015 г. на тежестта за индустриалните потребители от разходите за енергия от възобновяеми източници, каквито са евроизискванията, предприятията от групата на \"Солвей“ са получили близо 1 млн. лв. отстъпка от цената на електрическата енергия. Тези средства са били пренасочени към други дейности в предприятието. Според Петкова стабилността в енергийния отрасъл е един от основните фактори за устойчивото развитие на химическата индустрия у нас.\r\n\t\"Инвестицията за над 90 млн. лв. в иновативна технология, допълва приноса на компанията за развитието на българската икономика и използването на екологично чисти технологии“, подчерта зам.-министър Борисов. Той допълни, че дейността на Министерството на икономиката е насочена към последователно разширяване на възможностите за инвестиции и към развитие на предимствата на България като конкурентна инвестиционна дестинация. По думите му приоритетите в  политиката на министерството са насочени към стабилен икономически растеж и намаляване на административната тежест за бизнеса.\r\n\tОт своя страна генералният мениджър на \"Солвей“ за България Спирос Номикос посочи, че сътрудничеството и разбирането от централната и местната власт е много важно за компанията, за да може да продължи инвестициите в България. \"Това ще даде възможност за увеличаване капацитета на завода в България, както и привличане на повече производители на плоско стъкло в България“, каза Номикос.", "date": "2017.09.12", "title": "Иновативна екоинсталация за 90 млн. лв. заработи в ТЕЦ-а на \"Солвей Соди\""}
{"url": "http://www.mediapool.bg/fond-si-varna-aktsiite-sled-greshkata-na-fondovata-borsa-news269135.html", "text": "Инвестиционният фонд Експат на бившия министър Николай Василев, който е единственият в България борсово търгуван фонд, следващ представянето на индекса SOFIX, ще си получи обратно продадените в петък акции на дружеството \"Неохим\" заради допуснатата от борсата грешка при изчисляването на индекса.\r\n\tТова стана ясно от съобщение на фонда от вторник.\r\n\tВръщането ще стане на цената, на която книжата са били продадени.\r\n\tВ петък \"Българската фондова борса\" (БФБ) призна, че е допуснала грешка при пресмятането на SOFIX, в резултат на която се оказва, че \"Неохим\" остава в индекса, а \"Трейс Груп Холд\" излиза. Първоначално бе съобщено, че \"Неохим\" се вади от състава на индекса, а впоследствие – че се връща. \"Трейс Груп Холд\" пък бе последователно включена и изключена от състава на SOFIX.\r\n\tПо-късно търговията с книжата на двете дружества бе временно спряна, а БФБ изрази готовност да разгледа претенции за претърпени вреди. В понеделник пък \"Трейс Груп Холд\" поиска Комисията за финансов надзор да наложени глоби на БФБ за изключването й от SOFIX.\r\n\tОт Експат във вторник обясниха, че след проведени разговори с ръководството на БФБ е постигната договореност за връщане на акциите на \"Неохим\" на същата цена, на която са били продадени в петък с цел защита на интересите на инвеститорите.\r\n\tРазбра се още, че Експат е продал голямо количество акции на \"Неохим\" в петък във времето между двете обявления на БФБ за новия състав на индекса SOFIX, но така и не стана ясно кой е насрещната страна по сделките от петък.\r\n\tМеждувременно, Комисията за финансов надзор започна проверка във фондовата борса по случая.", "date": "2017.09.12", "title": "Фонд си върна акциите след грешката на фондовата борса"}
{"url": "http://www.mediapool.bg/termoyadreniyat-reaktor-vav-frantsiya-zapochva-palnomashtabna-realizatsiya-news269131.html", "text": "Напредват доставките на компоненти и оборудване за изграждането на международния термоядрен експериментален реактор ИТЕР в Кадараш (Франция), който навлиза в етап на пълномащабна реализация. Това стана ясно по време на посещение в понеделник на генералния директор на \"Росатом“ Алексей Лихачов на площадката на проекта, който трябва да докаже възможността за производство на енергия от термоядрен синтез и последващото й преобразуване в топлина или електроенергия на ниво промишлена електроцентрала.\r\n\tВ проекта ИТЕР (ITER, International Thermonuclear Experimental Reactor), който ще е първият по рода си в света, участват общо 35 страни – включително 28 държави от ЕС, както и САЩ, Индия, Китай, Япония, Южна Корея и Русия. \"Росатом\" е сред компаниите, участващи в изработване на оборудването за реактора. Пускането на ИТЕР и получаването на първата плазма е предвидено за 2025 г.\r\n\t\"Усвояването на енергията на термоядрения синтез ще открие пред човечеството грандиозни научни и технологични перспективи. Затова Русия, която притежава уникален опит в сферата на ядрените и термоядрените изследвания, е на преден план в проекта ИТЕР и дава фундаментален принос в осъществяването му. Важно е да се отбележи и това, че самата концепция на този международен проект – токамакът, е разработена в Русия“, отбеляза Лихачов по време на посещението.\r\n\tРусия създава за ИТЕР ключови компоненти за реакторния комплекс и друго високотехнологично оборудване. Свръхпроводници, жиротрони (които приличат на гигантски микровълнови печки), елементи за защита и диагностика – руските предприятия отговарят за повече от 25 уникални системи.\r\n\tУчастието на Русия в ИТЕР е възможност за поглед отвъд технологичния хоризонт и за сформиране на научно-производствена база за собствени бъдещи проекти в областта на термоядрения синтез, смятат в \"Росатом\".\r\n\t\"Разработването и производството на оборудване за ИТЕР решава две важни задачи. Първо, допълнително натоварване на мощностите на предприятията на \"Росатом“, създаване на нови продукти и усвояване на уникални компетенции. Второ, получените в хода на проучванията резултати умножават потенциала на руската атомна наука. ИТЕР е важен за нас като полигон за решаване на практически задачи, свързани с енергетиката на бъдещето, с увеличаване на ролята на Русия на световния технологичен пазар“, коментира Лихачов, цитиран в прессъобщение на руската компания", "date": "2017.09.12", "title": "Термоядреният реактор във Франция започва пълномащабна реализация"}
{"url": "http://www.mediapool.bg/politsiyata-v-germaniya-i-portugaliya-razbi-banda-za-fiktivni-brakove-news269140.html", "text": "Полицията в Германия и Португалия обискира имоти на банда, за която се предполага, че е уреждала фиктивни бракове, за да улесни влизането на нигерийци в Европа, предаде Асошиейтед прес.\r\n\t \r\n\tПретърсени са 41 жилища и офиси в Берлин, арестувани са 5 души, конфискувани са паспорти и разрешителни за пребиваване в ЕС, както и мобилни телефони и външни хард дискове. Задържаните са 50-годишен нигериец, две нигерийки на 46 и 50 години и две германки на 55 и 64 години. Обиски са извършени и в Португалия, но не се съобщава в кои населени места.\r\n\t \r\n\tЗадържаните членове на престъпната група са обвинени, че са продавали на нигерийци фалшиви удостоверения за сключен брак с португалки. Има над 70 подобни случая, като всеки път бандата е печелела суми, достигащи до 13 000 евро.", "date": "2017.09.12", "title": "Полицията в Германия и Португалия разби банда за фиктивни бракове"}
{"url": "http://www.mediapool.bg/prokuraturata-iska-dozhivoten-zatvor-za-neonatsistka-za-seriya-rasistki-ubiystva-v-germaniya-news269142.html", "text": "Германски прокурори поискаха във вторник доживотна присъда за Беате Цшепе, която е обвинена в съучастие в поредица от убийства, мотивирани от расова омраза, извършени от неонацистка терористична група, предаде ДПА.\r\n\t \r\n\tПроцесът срещу 42-годишната Цшепе за съучастие в убийствата на осем турски имигранти, на гръцки гражданин и на германска полицайка в периода между 2000 и 2007 г., продължи около 4 години. Убийствата са извършени от групировката Националсоциалистическа нелегалност (с немските инициали НСУ).\r\n\t \r\n\tЦшепе следва да получи наказание за всяко едно от убийствата, каза федералният прокурор Херберт Диймер пред съда в Мюнхен.\r\n\t \r\n\tОбвиняемата отрича каквато и да е причастност към убийствата, като прехвърли вината върху другите двама членове на НСУ - Уве Мундлос и Уве Бьонхард, които починаха при очевидно убийство-самоубийство през 2011 г.", "date": "2017.09.12", "title": "Прокуратурата иска доживотен затвор за неонацистка за серия расистки убийства в Германия"}
{"url": "http://www.mediapool.bg/erdogan-za-otnosheniyata-sas-sasht-germaniya-rusiya-news269137.html", "text": "Турският президент Реджеп Тайип Ердоган опроверга информации за тайна среща между него и сирийския държавен глава Башар ал Асад в Астана, съобщава турският в. \"Хюриет\", цитиран във вторник от БТА. Ердоган говори пред журналисти на връщане в Истанбул след посещение в Казахстан.\r\n\t \r\n\t\"Не съм се срещал (с Асад). Нямам и намерение\", лаконичен бе Ердоган.\r\n\t \r\n\tВ изказването си той засегна и редица други злободневни въпроси.\n\n\r\n\t \r\n\tПрезидентът съобщи, че Турция вече е платила депозит на Русия за покупката на руските зенитно-ракетни системи С-400 въпреки възраженията на съюзниците й от НАТО. Той подчерта, че както Турция, така и Русия са решени да доведат до край процеса.\r\n\t \r\n\tЕрдоган заяви също, че ще обсъди ключови въпроси с президента на САЩ Доналд Тръмп покрай Общото събрание на ООН по-късно този месец.\r\n\t \r\n\t\"Съгласихме се, че ще е от полза да разговаряме по всички въпроси лице в лице\", каза той в отговор на въпрос за телефонния си разговор с президента на САЩ на 9 септември, пише \"Хюриет\".\r\n\t \r\n\tПо време на разговора по телефона двамата лидери изтъкнаха важността на по-нататъшното засилване на двустранните отношения и повишаването на стабилността в региона, бе посочено в изявление на турското президентство.\r\n\t \r\n\tВ. \"Акшам\" пише, че Ердоган е отправил критики към САЩ заради отказа им да продават оръжие на Турция и заради сътрудничеството им със сирийските кюрдски Сили за защита на народа, смятани от Анкара за терористична организация, свързана с ПКК (Кюрдската работническа партия).\r\n\t \r\n\t\"За терористите безплатно, за нас няма и с пари\", посочва в заглавие \"Акшам\", като уточнява, че такъв е бил отговорът на Ердоган във връзка с реакцията на САЩ за покупката от Анкара на руските системи С-400.\r\n\t \r\n\tЕрдоган изтъкна също, че нежеланието на партньорите на Турция да й продават оборудване за нуждите на нейната армия е довело до собствения й технологичен напредък.\r\n\t \r\n\t\"За съжаление не можахме да се сдобием с безпилотни самолети от нашите приятели, искаха много висока цена, при това ние не сме ги искали безплатно. На терористичната организация раздават танкове, оръдия, бронирани машини, а ние, макар че даваме пари, не можем да покрием някои свои нужди. Какво стана в крайна сметка? Стана така, че нашият народ да произвежда безпилотни самолети\", каза Ердоган.\r\n\t \r\n\tПрезидентът бе помолен да коментира също отношенията с Германия и дали очаква нормализиране на двустранните връзки след изборите в тази страна. Ердоган подчерта, че Турция няма никакви проблеми с германския народ, а проблемите произтичат от \"погрешния подход\" на властите в Германия. Той не скри \"разочарованието\" на Анкара от германското ръководство и добави, че Турция не може да приеме за нормално, че Германия се е превърнала в страна, оказваща подкрепа на тероризма.", "date": "2017.09.12", "title": "Ердоган за отношенията със САЩ, Германия, Русия"}
{"url": "http://www.mediapool.bg/osem-stanaha-zhertvite-na-navodneniyata-v-livorno-news269141.html", "text": "Осем са вече жертвите на наводненията в италианския град Ливорно, предаде Франс прес, като се позова на източници от спасителните екипи.\r\n\t \r\n\tСлед издирване бяха намерени телата на 67-годишен мъж и на 34-годишна жена, които бяха в неизвестност от неделя. От общо осемте жертви, четири са от едно семейство.\r\n\t \r\n\tВ нощта на събота срещу неделя проливните дъждове причиниха наводнения и водата заля партерния етаж, в което живееше семейството. От него успя да се спаси само 3-годишно момиченце.\r\n\t \r\n\tЖителите на Ливорно упрекват местните власти, че носят вина за трагедията. Те казват, че през 2015 г. не е била свършена добра работа за регулирането на течението на преминаваща през града река, която е отчасти вкарана под земята, преди да се влее в морето.\n\n\r\n\t \r\n\tДжовани Масини, директорът на службата за Гражданска защита в областта Тоскана, в която се намира Ливорно, твърди, че наводненията са в \"резултат на наистина изключително /метеорологично/ събитие\".", "date": "2017.09.12", "title": "Осем станаха жертвите на наводненията в Ливорно"}
{"url": "http://www.mediapool.bg/korneliya-ninova-postrada-leko-pri-katastrofa-v-sofiya-news269144.html", "text": "Лидерът на БСП Корнелия Нинова е пострадала при катастрофа на кръстовище в София, съобщи бТВ.\r\n\t \r\n\tПо първоначална информация автомобилът на Нинова е бил спрял на светофар, а зад него е имало такси. В този момент друг автомобил се удря в таксито, а то – в служебната кола на лидера на БСП. \r\n\t \r\n\tНинова е прегледана в болница. \n\n\r\n\t \r\n\tОт камшичния удар е пострадал вратът й, но не е сериозно. \r\n\t \r\n\tКъм момента от МВР не са коментирали катастрофата.", "date": "2017.09.12", "title": "Корнелия Нинова пострада леко при катастрофа в София"}
{"url": "http://www.mediapool.bg/v-gartsiya-e-otkrita-nepokatnata-grobnitsa-ot-bronzovata-epoha-news269139.html", "text": "Археолози откриха в южна Гърция непокътната гробница с размера на малка къща, която е принадлежала на благородник от бронзовата епоха, предаде Асошиейтед прес.\r\n\t \r\n\tМинистерството на културата на Гърция обяви, че гробницата е на около 3 350 години и е принадлежала на мъж, който е починал на възраст между 40 и 50 години. Тя е намерена близо до Орхоменос, който е бил важен център за микенската цивилизация.\r\n\t \r\n\tПлощта на гробницата е 42 кв.м., като е била използвана само веднъж. Това е благодат за археолозите, които опитват да разгадаят находките, защото повечето гробове се използват многократно през годините и по-старите предмети се разбъркват или биват заграбени, посочва АП.\n\n\r\n\t \r\n\tВ тази гробница са намерени керамични съдове с метални обвивки, бронзови юзди за коне, елементи от лъкове и стрели.", "date": "2017.09.12", "title": "В Гърция е открита непокътната гробница от бронзовата епоха"}
{"url": "http://www.mediapool.bg/poreden-shef-na-fonda-za-lechenie-na-detsa-si-tragva-zaradi-narusheniya-news269109.html", "text": "Директорът на Фонда за лечение на деца д-р Тинка Троева беше уволнена, след само половин година на поста, а на нейно място е назначена д-р Мариета Райкова, бивш директор на университетската болница “Свети Иван Рилски“ и бивш началник на Столичната здравноосигурителна каса.\r\n\tКато мотив за отстраняването на Троева от здравното министерство посочиха “системно нарушаване на правилника за работа на фонда“ и дадоха за пример дете, изпратено за чернодробна трансплантация в Германия, която можело да бъде извършена тук. От обясненията на министерството и представители на Обществения съвет на фонда обаче става ясно, че макар и с цената на административни нарушения, Троева по-скоро е действала в интерес на детето.\r\n\t\r\n\tСлучаят поразително напомня от бъбречна трансплантация в чужбина дете Байрям, чието заминаване беше забавено от здравното министерство в началото на годината заради спор дали може да се лекува у нас. Скандалът тогава на предишния директор на фонда Владимир Пилософ. След това фондът беше оглавен от Троева, която беше назначена през март при служебния здравен министър Илко Семерджиев.\r\n\tТогава първоначално здравното министерство и националният консултант по трансплантология д-р Любомир Спасов твърдяха, че трансплантацията на Байрям може да се извърши у нас, но след обществен натиск и изнесена  у нас, министерството пусна Байрям да се лекува в Германия, а за кашата отговорност понесе директорът на фонда Пилософ.\n\n\r\n\tТака Троева допълва черната статистика на отстранявани със скандал ръководители на фонда, след като по-предишният му директор Павел Александров бе арестуван и обвинен в безстопанственост и ощетяване на фонда, но подготвяните година и половина  от съда наскоро за доразследване.\r\n\t\r\n\tНовината за уволнението на Троева бе съобщена първо от Пенка Георгиева, член на Обществения съвет на фонда в понеделник вечерта. Тя разказа, че Троева била извикана в понеделник следобед в министерството, за да й бъде връчена заповед за уволнение. Троева обаче отказала да я подпише и поискала първо разговор със здравния министър.\r\n\tВъв вторник от министерството потвърдиха, че Троева е уволнена и като мотив изтъкнаха, че “тя системно нарушава правилника, реда за издаване на формуляри за лечение в чужбина S2, регулярно заобикаля ясно разписани процедури, сред които и притеснителната практика да се изискват становища от медицински специалисти, които не фигурират в списъка на утвърдените от министъра външни експерти към фонда“.\r\n\tГеоргиева обаче обясни пред Mediapool, че практиката да се искат медицински становища от експерти извън утвърдения от МЗ списък, се налага през летните месеци юли-август, когато лекарите са в отпуск. Тогава единствената алтернатива е или решението за лечението на някое дете да бъде забавено, или да се вземе становище от експерти извън списъка, което Троева е направила.\r\n\tСпоред Георгиева върху МЗ е възможно да е оказан натиск за отстраняването на Троева от заинтересовани кръгове, но не е ясно какви евентуално интереси е засегнала уволнената директорка.\r\n\t\r\n\tВъпреки обвиненията в системни нарушения, от  здравното министерство дават само един конкретен пример с казуса на дете, изпратено от фонда за чернодробна трансплантация в Германия.\r\n\tПо заявлението му фондът изисква становища от двама външни експерти – детски гастроентеролози. Според едното становище трансплантацията може да се извърши в университетската болница “Лозенец“, а според второто – трансплантацията трябва да се извърши в чужбина.\r\n\t“От страна на фонда не са изискани становища от външни експерти по трансплантология или от лечебни заведения, осъществяващи чернодробна трансплантация, което е грубо нарушение на правилника на фонда“, твърдят от министерството.\r\n\tИменно за този казус Георгиева коментира, че през летните месеци се налага да се търсят становища и от специалисти извън списъка и че като цяло фондът среща трудности да взима становища заради ниското заплащане на експертите.\r\n\tОт здравното министерство отчитат като грешка това, че въпреки неспазената процедура Троева е издала заповед за финансиране на диагностични процедури и консултации в университетска клиника за детска и юношеска медицина, Хамбург.\r\n\tТака детето е прието в клиниката, откъдето информират, че то е с влошено здравословно състояние и спешно трябва да се направи чернодробна трансплантация.\r\n\tДиректорът на фонда издава втора заповед, с която е отпуснато финансово подпомагане за трансплантация на стойност 120 000 евро, а до министъра на здравеопазването е изпратен за подпис формуляр S2.\r\n\tПроверката на МЗ констатирала обаче, че до заминаването си детето не е вписано в служебния регистър на Изпълнителната агенция по трансплантация (ИАТ) за лицата, чакащи органна трансплантация, което е задължително според правилника на фонда, а липсата на такова вписване е пречка за допускане на подпомагането.\r\n\tОсвен това детето не е насочвано за консултация в България към лечебно заведение, което има разрешение за извършване на чернодробни трансплантации.\r\n\tСпоред експертите и юристите на МЗ при това положение издаването на формуляр S2 от министъра на здравеопазването било незаконосъобразно от правна гледна точка.\r\n\tВ становището си след свикан по случая консилиум, националният консултант по трансплантология проф. Любомир Спасов бил категоричен, че трансплантацията може да бъде осъществена в България.\r\n\t\r\n\tСлед реакция от МЗ детето било вписано в служебния регистър на Изпълнителната агенция по трансплантация  и трансплантацията ще се осъществи в Германия заради тежкото състояние и избягването на какъвто и да е риск за живота на пациента.\r\n\tСпоред Георгиева е възможно да има административни нарушения в работата на Троева, но това не е причина за уволнение, като по думите й в този и други случаи директорката на фонда се е ръководила от интересите на децата.\r\n\tГеоргиева напомни, че решението за изпращането на детето в чужбина не е еднолично на директорката,  а на Обществения съвет, в който членуват водещи лекари и щом решението е било такова, то детето наистина се е нуждаело от спешно лечение в чужбина.", "date": "2017.09.12", "title": "Пореден шеф на Фонда за лечение на деца си тръгва заради нарушения"}
{"url": "http://www.mediapool.bg/savetat-za-sigurnost-na-oon-glasuva-po-strogi-sanktsii-sreshtu-severna-koreya-news269108.html", "text": "Постоянната представителка на САЩ в ООН Ники Хейли заяви, че страната й не иска война със Северна Корея, и каза, че Пхенян \"все още не е минал онази точка, след която няма връщане назад\", съобщи Ройтерс.\r\n\tАко Северна Корея се съгласи да се откаже от ядрената си програма, тя може да спаси бъдещето си. Ако докаже, че може да живее в мир, светът ще живее в мир с нея, заяви Хейли, след като Съветът за сигурност на ООН гласува нови, по-строги санкции срещу Северна Корея.\r\n\tПриетата резолюция бе гласувана в смекчен вариант и не налага пълна забрана върху вноса на петрол или замразяване на авоарите на правителството и лидера Ким Чен-ун, както първоначално искаше администрацията на американския президент Доналд Тръмп, отбелязва Асошиейтед прес.\r\n\t\r\n\tДокументът на ООН забранява на страните членки да купуват севернокорейски текстил и налага ембарго върху доставките за Северна Корея на втечнен газ и газов кондензат, ограничава износа на суров петрол за Пхенян до равнището от последните 12 месеца, а износа на рафинирани петролни продукти до 2 милиона барела годишно.\n\n\r\n\tПрез 2016 г. износът на текстил е бил второто по важност експортно перо за Северна Корея и по данни на Южнокорейската агенция за търговия и инвестиции е донесъл на Пхенян 756 милиона долара. Почти 80 на сто от износа на текстил е за Китай.\r\n\tПо-голямата част от петролните доставки за Пхенян са от Китай. Според анонимен американски източник, цитиран от Ройтерс, КНДР внася около 4,5 милиона барела рафинирани петролни продукти годишно и 4 милиона барела суров петрол.\r\n\tНа всички страни членки се забранява също да издават нови разрешителни за работа на севернокорейски работници. Заедно с износа на текстил това са двата основни източника за приходи в твърда валута за Пхенян.\r\n\tРезолюцията дава право на страните членки да извършват в открито море проверки на плавателни съдове, заподозрени в нарушаване на ембаргото срещу КНДР, предаде ТАСС.\r\n\tДокументът съдържа и санкции срещу някои структури на Корейската трудова партия, включително срещу Централния й военен комитет и министъра на въоръжените сили Пак Йон-сик.\r\n\tТова е деветата резолюция със санкции, която Съветът за сигурност приема единодушно от 2006 година заради ракетната и ядрената програма на Пхенян, припомня Ройтерс.\r\n\tПървоначалният текст, предложен от САЩ, предвиждаше по-сурови мерки, но Вашингтон прие да смекчи санкциите, за да осигури подкрепата на съюзниците на Пхенян - Пекин и Москва.\r\n\tАмериканската посланичка заяви, че тази резолюция нямаше да може да бъде приета, ако не бяха силните връзки, създали се между американския президент Доналд Тръмп и китайския президент си Цзинпин.\r\n\tКитайският посланик в ООН Лю Цзией призова Северна Корея да погледне сериозно на очакванията и волята на международната общност и призова всички страни в конфликта да запазят самообладание и да не засилват напрежението.\r\n\tРуският представител Василий Небензя каза, че страната му е подкрепила новите санкции срещу Пхенян, защото не приема ядрените му амбиции, и смята, че трябва категорично да се реагира на последния му ядрен опит.\r\n\tТой заяви обаче, че Москва смята, че мерките за финансов натиск върху КНДР на практика са изчерпани, а по-нататъшни рестрикции могат да бъдат равносилни на \"опити да се задуши\" икономиката на страната и могат да предизвикат голяма хуманитарна криза.\r\n\tРуският представител заяви, че е \"голяма грешка\", че Съветът за сигурност игнорира руско-китайското предложение за подновяване на диалога със Северна Корея, и каза, че приемането на нови санкции по-скоро ще засегне невинни цивилни, а няма да намали финансирането на ядрената и ракетната програма на Пхенян, предаде ДПА.\r\n\tТой призова генералният секретар на ООН Антониу Гутериш да помогне да се стигне до преговори, а не да се действа със санкции.\r\n\tПекин и Москва предложиха споразумение за \"двойно замразяване\" - САЩ и Южна Корея да спрат военните си учения на Корейския полуостров, а Пхенян да прекрати ядрената си и ракетна програма.", "date": "2017.09.12", "title": "Съветът за сигурност на ООН гласува по-строги санкции срещу Северна Корея"}
{"url": "http://www.mediapool.bg/avstriya-shte-ekstradira-obvinen-v-ubiystva-ruski-grazhdanin-s-falshiv-balgarski-pasport-news269143.html", "text": "Върховният съд във Виена потвърди днес решение на по-долна инстанция да бъде екстрадиран от Австрия в Русия руският гражданин Аслан Гагиев с прякор Джако, предаде ТАСС.\r\n\t \r\n\tОкончателно решение ще вземе австрийският министър на правосъдието, уточни съдията Лео Левнаик-Ивански, огласил днешното постановление.\r\n\t \r\n\tГагиев бе задържан във Виена през януари 2015 г. по силата на международна заповед, издадена от московския офис на Интерпол. У него бе открит фалшив български паспорт. Българските власти го издирват за фалшифициране и използване на официални български документи. Руското правосъдие го обвинява в създаване на престъпна група, убийства и организиране на убийства. Бандата му е убила над 40 души, включително кмета на град Владикавказ Виталий Караев и вицепремиера на руската република Северна Осетия Казбек Пагиев, припомня ТАСС.\r\n\t \r\n\tПо-рано Върховният съд във Виена два пъти върна решения на по-долна инстанция за екстрадиция на Гагиев поради \"съмнения дали страната, поискала екстрадицията, спазва човешките права, що се отнася до забраната за изтезания\".\r\n\t \r\n\t\"Нямаме подозрения, че в страната (Русия) не се спазват човешките права. Приемаме, че на територията на Русия ще има честен процес. Поискахме дипломатическо уверение и гаранции, че няма да има изтезания, Русия даде много гаранции, че няма да има изтезания и нарушения на човешките права\", заяви този път съдията Лео Левнаик-Ивански от Върховния съд.", "date": "2017.09.12", "title": "Австрия ще екстрадира обвинен в убийства руски гражданин с фалшив български паспорт"}
{"url": "http://www.mediapool.bg/turtsiya-veche-e-platila-kaparo-za-ruskite-raketni-sistemi-s-400-news269113.html", "text": "Турция вече е платила капаро за системите за противовъздушна отбрана С-400, които предстои да купи от Русия, а подписите под сделката са поставени. Това обяви турският президент Реджеп Тайип Ердоган пред репортери на връщане от Казахстан, съобщава в. \"Хюриет\", цитиран от БТА.\r\n\tЕрдоган каза това, след като бе помолен да съобщи какво е актуалното положение със сделката и да коментира публикации в западни медии, че Анкара може да се откаже от покупката на руските ракетни системи.\r\n\t\"Нашите приятели вече са поставили подписи във връзка със (системите) С-400. Доколкото знам е платено и капаро. Процесът от тук насетне ще продължи с отпускането за нас на кредит от Русия. Както г-н Путин, така и аз лично имаме решимост по този въпрос\", изтъкна турският президент.\r\n\tЕрдоган заяви още, че никой няма право да обсъжда принципите на Република Турция за независимост на отбранителната промишленост или отбраната, както и нейното независимо решение.\r\n\t\"Ние сами взимаме решенията, касаещи нашата независимост. Наша отговорност е да взимаме сами решения за мерките за отбрана с цел защита на нашата страна и за мерките за сигурност\", каза още той.\n\n\r\n\tКремъл е потвърдил днес, че Русия и Турция са подписали договор за покупката на руски ракетни системи С-400, предаде ДПА.\r\n\t \r\n\t\"Договорът е бил подписан и се подготвя изпълнението му\", каза Владимир Кожин, съветник на руския президент по въпросите на военно-техническото сътрудничество, цитиран от ТАСС.\r\n\t \r\n\t\"Мога да уверя, че всички решения, взети по този договор, стриктно съответстват на нашите стратегически интереси\", добави той.\r\n\t \r\n\t\"В тази връзка, продължи Кожин, реакцията на някои западни държави, които се опитват да окажат натиск върху Турция, е напълно разбираем за нас.\"", "date": "2017.09.12", "title": "Турция вече е платила капаро за руските ракетни системи С-400"}
{"url": "http://www.mediapool.bg/traicho-traikov-nyama-ot-kakvo-dunarit-da-bade-spasyavan-news269111.html", "text": "От няколко години насам светът е в ситуация, която не е добра за много хора, но е добра за оръжейната индустрия. Предприятията от бранша у нас са задръстени с поръчки, дори вечно закъсалото ВМЗ има поръчки и назначава нови хора. Няма от какво ”Дунарит” да бъде спасяван. Това заяви бившият министър на икономиката и енергетиката Трайчо Трайков във вторник пред бТВ по повод решението държавата да изкупи дълговете на оръжейното предприятие.\r\n\tСпоред него действията на икономическия министър Емил Караниколов са странни.\r\n\tМиналата седмица собственикът на \"Емко“ и притежаващ акции в \"Дунарит\" бизнесмен  и показа документите, че той е собственик на оръжейния завод в Русе и не е необходимо държавата да го спасява.\r\n\tНа следващия ден обаче , тъй като вписването на собствеността, за което има съдебно решение, не е направено от Агенцията по вписванията, то \"Дунарит\" все още е собственост на \"Кемира\", дружество зад което стои фалиралия банкер Цветан Василев.\r\n\tКараниколов каза още, че до края на тази седмица ще е готов анализ за установени от държавата около 20 млн. лв. дългове на оръжейното предприятие по различни цесии за кредити от фалиралата Корпоративна търговска банка, извън платените в края на август около 50 млн. лв. с лихвите по вземане, откупено от \"Държавната консолидационна компания\" (ДКК).\n\n\r\n\tЧрез купуването на заем за 47 млн. лв. от КТБ, дължим от \"Дунарит\" и препродаван на няколко пъти на различни фирми, сред които и свързаната с депутата от ДПС Делян Пеевски офшорка \"Виафот\", ДКК смяташе да придобие завода, но той си плати борча.", "date": "2017.09.12", "title": "Трайчо Трайков: Няма от какво ”Дунарит” да бъде спасяван"}
{"url": "http://www.mediapool.bg/britanskite-deputati-zapochnaha-otmyana-na-evrozakonite-news269112.html", "text": "Британската Камара на общините подкрепи в нощта срещу вторник законопроекта за отмяна на европейското законодателство (Repeal Bill) с 326 гласа \"за\" срещу 290 против, съобщиха световните агенции. Така законопроектът за прекъсване на отношенията с ЕС преодоля първото си голямо препятствие в парламента.\r\n\tЦелта на законопроекта е хиляди закони и регулации на ЕС да се трансформират в закони на Обединеното кралство, когато то напусне ЕС през 2019 г. Това е необходимо, за да се избегне хаос след Брекзит.\r\n\tОпозиционните депутати, подкрепени и от някои консерватори, обаче заявиха, че ще се опитат да внесат промени в законопроекта на следващия етап, когато текстът му бъде обсъждан подробно преди окончателното гласуване, тъй като според тях той дава прекалено големи права на правителството да променя закони.\r\n\tЛейбъристите се опитаха да блокират процеса на обсъждането на законопроекта, призовавайки правителството да направи някои отстъпки, но след продължили повече от осем часа дебати, депутатите отхвърлиха с 318 гласа срещу 296 поправките на лейбъристите. На второ четене законопроектът бе одобрен с 326 гласа \"за\" при 290 против.\r\n\tСега законопроектът, който ще стане един от най-важните конституционно значими законодателни актове в британската история, отива за обсъждане в комисиите на Камарата на общините. Очаква се този процес да продължи не по-малко от седмица и е възможно да започне едва през октомври.\n\n\r\n\tПосле следва трето, заключително четене в долната камара и след като бъде приет, ще отиде за разглеждане от горната камара Камарата на лордовете. Там предстои аналогична процедура с три четения.\r\n\tПроектът ще получи статут на закон, след като двете камари съгласуват окончателно текста и той бъде одобрен от кралица Елизабет Втора.\r\n\tБританският премиер Тереза Мей приветства гласуването в парламента, като заяви, че решението на депутатите означава, че сега Лондон може да продължи с преговорите, стъпил \"на здрави основи\", съобщи Ройтерс.\r\n\t\"Рано тази сутрин парламентът взе историческо решение да подкрепи волята на британския народ и гласува за законопроект, който ще даде сигурност и яснота преди излизането ни от Европейския съюз\", заяви Мей.", "date": "2017.09.12", "title": "Британските депутати започнаха отмяна на еврозаконите"}
{"url": "http://www.mediapool.bg/v-montansko-shte-plashtat-dvoino-za-zamarsena-s-arsen-i-kal-voda-news269114.html", "text": "На протест излязоха жителите на монтанската община Георги Дамяново, където цената на водата се повишава, а качеството – не.\r\n\tОт 1 септември е в сила сериозно увеличение – вместо 76 стотинки на кубик, ВиК дружеството вече иска по 1.60 лв., съобщи бТВ. Това е 108-процентов скок. Ако това само по себе си е смущаващо, то направо шокиращо е какво получават жителите на бедния район.\r\n\tВ края на август замервания на РЗИ са показали стойности на токсичния арсен, които превишават трикратно нормата. Според местните проблемът е от над 20 години, но властите винаги са прикривали замърсяването. Освен това, при дъжд от чешмите на хората тече кал с неприятна миризма. Затова и водата не се ползва за пиене, а често – и за миене.\r\n\t\r\n\tНа този фон жителите на с. Георги Дамяново и другите населени места в близост недоумяват защо цената се вдига – в общината няма нито помпени, нито пречиствателни станции. Имат и сериозни съмнения, че с водоноски им се кара същата замърсена с арсен вода, в която просто се добавят големи количества хлор.\r\n\t\r\n\tОт ВиК дружеството не пожелаха да коментират случая пред бТВ, като посочиха, че цената е съгласувана с държавния регулатор, а централният водоизточник се дезинфекцира.\n\n\r\n\tЖителите на Георги Дамяново готвят подписка до президента и омбудсмана.", "date": "2017.09.12", "title": "В Монтанско ще плащат двойно за замърсена с арсен и кал вода"}
{"url": "http://www.mediapool.bg/belgiya-izbira-mezhdu-tri-vazmozhnosti-za-prevaorazhavane-na-voennovazdushnite-sili-news269116.html", "text": "Правителството на Белгия ще избира между три възможности за подмяната на изтребителите Ф-16, съобщиха местни медии. Досега се предполагаше, че машините със сигурност ще бъдат заменени от американските Ф-35.\r\n\tОтбелязва се, че американските изтребители са способни за участие във всички видове мисии - разузнаване, въздушен бой и поразяване на наземни цели. Ф-35 единствен може да пренася атомна бомба, затова е на въоръжение в белгийската военновъздушна база Клайне Брюге, използвана и от Военновъздушните сили (ВВС) на САЩ.\r\n\tЗаявките за участие в обявената обществена поръчка за превъоръжаването на Белгийските ВВС трябваше да бъдат подадени до края на миналата седмица. В последния момент в надпреварата са се включили Великобритания и Франция, съответно с предложения за доставка на изтребители Юрофайтър Тайфун и Рафал.\r\n\tБелгия трябва да вземе решение до февруари догодина.\r\n\tЗасега Белгийските ВВС разполагат с 49 изтребителя Ф-16, взети на въоръжение през 1975 година. Предвижда се те да бъдат заменени от 34 нови самолета на обща стойност 3.5 милиарда евро. Към посочената цена се добавят допълнително 1.2 милиарда евро разходи по поддръжката и обучението на пилотите и техниците на ВВС. Предвижда се новите самолети да постъпят в армията през 2023-2028 година.\n\n\r\n\tПредложението на Франция за участие в търга е дошло в последния момент и се е съдържало в писмо, в което Париж отбелязва възможностите за цялостно \"структурно сътрудничество\", включително в областта на технологиите и индустрията.\r\n\tМедии коментират, че Ф-35 остава предпочитаният самолет, но и че Франция и Белгия поддържат задълбочено военно сътрудничество, доказано със скорошната покупка на 500 френски машини за белгийските сухопътни сили.", "date": "2017.09.12", "title": "Белгия избира между три възможности за превъоръжаване на военновъздушните сили"}
{"url": "http://www.mediapool.bg/bukuresht-razshiryava-programata-si-s-vaucheri-za-pokupka-na-velosipedi-news269117.html", "text": "Общинските власти в Букурещ решиха да отпуснат още 25 000 ваучери за покупка на велосипеди, пише днес вестник \"Либертатя\".\r\n\tПрограмата \"Велосипедисти в Букурещ\" на общината за предоставяне на ваучери на стойност 500 леи, които да бъдат използвани за закупуване на велосипед или електрическа тротинетка, стартира това лято и предизвика голям интерес сред гражданите.\r\n\tСтоличната община първоначално предостави 5000 такива ваучери, които вече са предоставени на ползвателите, съобщи БТА.\r\n\tСтоличният кмет Габриела Фиря благодари на сайта за продажби OLX, че е изтеглил оферти, които са предлагали продажбата на спечелени ваучери.\r\n\t\"Имаше граждани, които искаха да продават, това е нежелателно, неприятно е, но не означава, че ще се откажем от тази програма\", каза кметът на Букурещ.\n\n\r\n\tФиря уточни, че увеличението с още 25 хиляди ваучери отговаря на общия брой постъпили заявления от граждани за участие в програмата \"Велосипедисти в Букурещ\", която има за цел да намали замърсяването на въздуха в румънската столица.", "date": "2017.09.12", "title": "Букурещ разширява програмата си с ваучери за покупка на велосипеди"}
{"url": "http://www.mediapool.bg/fainenshal-taims-putin-mai-si-vkara-nai-neshtastniya-avtogol-pomagaiki-na-tramp-news269118.html", "text": "Ако Путин наистина е помогнал за влизането на Тръмп в Белия дом, това би било върховният успех на (руското) разузнаване. То обаче може да се окаже и най-нещастният му автогол. Една операция, замислена с цел да се облекчи натиска върху управлението на Путин чрез настаняване на приятелско лице в Белия дом, вместо това доведе до затягане на санкциите срещу Русия и до опасно засилване на вътрешния политически натиск върху руския президент. Това коментира Гидиън Рахмън в анализ за авторитетния британски вестник \"Файненшъл таймс\".\r\n\t \r\n\tЩо се отнася до Тръмп, предполагаемата задкулисна колаборация с Русия може да е помогнала за изборната му победа, но с риск за проваляне на неговото президентство. Би била много странна ирония на съдбата, ако близостта между лагерите на Путин и Тръмп в крайна сметка срине президентските политически кариери и на двамата. \r\n\t \r\n\tРазбира се, заклетите защитници на двамата продължават да отричат, че такава колаборация е имало. Американските разузнавателни служби обаче са категорични, че Русия стои зад хакването на имейлите на Демократическата партия. \n\n\r\n\t \r\n\tПо време на цялата си предизборна кампания Тръмп се отнасяше с изявена симпатия към Кремъл. Дали той бе мотивиран от идеология, инвестиции или някаква компрометираща тайна, все още не е ясно. Но така или иначе руската връзка отприщи верига от събития, които могат в крайна сметка да провалят президентството му, пише авторът на \"Файненшъл таймс\", цитиран от БТА. \r\n\t \r\n\tЩо се отнася до Путин, моментът, когато стана ясно, че неговият скрит замисъл може да се превърне в бумеранг, бе, когато Тръмп се оказа принуден да уволни първия си съветник по националната сигурност - генерал Майкъл Флин, поради това, че е прикрил контактите си с руското правителство. \r\n\t \r\n\tОт този момент нататък стана политически невъзможно за Тръмп да помогне за Кремъл за облекчаване на санкциите. \r\n\t \r\n\tНапротив, надигналата се вълна от гняв срещу руската намеса в изборите в САЩ доведе до засилване на санкциите и дори до решението на възмутения Конгрес да отнеме на Тръмп пълномощията да отменя сам тези санкции. Това, че доминираният от републиканците Конгрес става все по-твърд спрямо Русия, като че ли се превръща в заместваща проява на твърдост спрямо Тръмп. \r\n\t \r\n\tИ така, вместо подобряване на отношенията с Русия при Тръмп, сега те са на най-ниското си равнище от края на Студената война, отбелязва всекидневникът. Разбирайки, че администрацията на Тръмп няма да бъде способна да вдигне санкциите, Кремъл прибягва до масово изгонване на американски дипломати в отговор на предишно изгонване на руснаци от администрацията на Обама. Перспективата САЩ да доставят оръжия на Украйна става все по-реална. Русия пък започва поредица от големи военни учения в Източна Европа, което още повече ще засили американските страхове. \r\n\t \r\n\tОчакваното публикуване на доклада за разследването на \"руската връзка\" от комисията, оглавявана от ексшефа на ФБР Робърт Мълър, вероятно ще доведе до нов изблик на гняв срещу Русия. \r\n\t \r\n\tНай-пряката заплаха от това ще бъде за Тръмп, но непряка заплаха има и за Путин. Той (както се очаква), ще се бори за преизбиране на вота през март догодина и се изправя срещу една засилваща се опозиция, водена от популярния и настъпателен опозиционер Алексей Навални. Влошава се и състоянието на руската икономика, което все по-сериозно се отразява на руските потребители. Макар че малцина очакват Путин да загуби изборите, про-Путинската еуфория от преди две години очевидно се топи. В руските медии вече се появяват статии за епохата след Путин. \r\n\t \r\n\tОсобено съществено е, че хора с мощни икономически интереси в Русия разбират, че вече няма светлина в тунела на санкциите. Нещата, всъщност, най-вероятно ще се влошават. Само нещо радикално може да доведе до отмяната на санкциите. И тази промяна може да бъде отстраняването на Путин от Кремъл. \r\n\t \r\n\tТака че само когато и Тръмп, и Путин напуснат сцената, може наистина да стане възможно \"презареждане\" на руско-американските отношения, заключава авторът във \"Файненшъл таймс\".", "date": "2017.09.12", "title": "\"Файненшъл таймс\": Путин май си вкара най-нещастния автогол, помагайки на Тръмп"}
{"url": "http://www.mediapool.bg/avstraliytsite-glasuvat-po-poshtata-dali-da-se-uzakonyat-ednopolovite-brakove-news269119.html", "text": "Австралийците започнаха да гласуват по пощата дали да се узаконят еднополовите бракове, като според допитване този въпрос ще бъде убедително одобрен, съобщи Ройтерс.\r\n\t \r\n\tНезадължителното гласуване ще продължи до края на октомври. То ще определи дали Австралия ще стане 25-ата страна в света, която узаконява еднополовите бракове.\r\n\t \r\n\tВъпреки че получи 70 процента подкрепа в оповестено днес допитване на Ипсос и Феърфакс, темата за еднополовите бракове бе изпаднала в политическа задънена улица, от която се излезе едва миналата седмица, когато Върховният съд разреши общонародното гласуване.\n\n\r\n\t \r\n\tАнкетата показва защо парламентът просто трябва да гласува за одобряване на еднополовите бракове без да се организира националният вот, каза опозиционният лидер Бил Шортън.\r\n\tГласуването, в което могат да участват близо 16 милиона души, ще струва 122 милиона австралийски долара (около 98 милиона щатски). То ще помогне на премиера Малкълм Търнбул да обедини своята Либерално-национална коалиция, която се раздира от спорове по въпроса през двете години откакто е на власт.\r\n\t \r\n\tВъпросът, на който трябва да отговорят австралийците, гласи: \"Трябва ли да се промени законът, за да се разреши на еднополови двойки да сключват брак?\", предаде Франс прес.\r\n\t \r\n\t\"Приканвам всички да попълнят анкетата и да я изпратят\", каза през уикенда Търнбул по радиото и потвърди, че той ще гласува с \"да\".\r\n\t \r\n\tГласуването приключва на 7 ноември, а резултатите ще станат известни на 15-и. Ако отговорът \"да\" спечели, парламентът ще гласува по въпроса.\r\n\t \r\n\tНякои поддръжници на еднополовите бракове се безпокоят, че гласуването по пощата няма да насърчи най-младите австралийци да гласуват, а именно те са смятани за най-положително настроени към узаконяването на браковете за всички, отбелязва АФП.\r\n\t \r\n\tПоследното национално гласуване по пощата в Австралия се е състояло през 1997 г.", "date": "2017.09.12", "title": "Австралийците гласуват по пощата дали да се узаконят еднополовите бракове"}
{"url": "http://www.mediapool.bg/potreblenieto-na-tok-u-nas-raste-iznosat-navaksva-izostavaneto-si-news269120.html", "text": "В 3.36 процента е нараснало  производството на електроенергия у нас в първите девет месеца на 2017 г. спрямо година по-рано, сочи справка на \"Електроенергийния системен оператор\" от 1 януари до 10 септември. Консумацията на ток се е увеличила с 5.82 на сто 2017 г., но износът на електроенергия е спаднал с 11.08 процента.\r\n\tВ отчитания период електроцентралите в страната са произвели 31 361 720 мегаватчаса електроенергия като продължава да расте делът на възобновяемите енергийни източници. С 10 на сто е нараснало участието на екоцентрали в преносната мрежа, докато в разпределителните мрежи увеличението е с 3.44 на сто. Особено голям е бумът при присъединяването към електроразпределителната мрежа на централите на биомаса. Производството на ток от тези мощности се е увеличило с близо 65 на сто. Спад от 28.33 на сто обаче бележи производството на електроенергия от ВЕЦ.\r\n\tОт публикуваните данни става ясно още, че вътрешното потребление се е увеличило с 5.82 на сто и в посочения период са \"изхарчени\" 27 427 968 мегаватчаса. Износът на ток бележи спад от 11.08 на сто, което представлява наваксване на сериозното намаление от близо 23 процента през първото тримесечие на годината.", "date": "2017.09.12", "title": "Потреблението на ток у нас расте, износът наваксва изоставането си"}
{"url": "http://www.mediapool.bg/polovinata-shestoklasnitsi-smyatat-za-skuchni-osnovni-predmeti-news269121.html", "text": "Почти половината шестокласници намират за безинтересни едни най-важните предмети в училище като математика и история и са готови да избягат от час при първа възможност. Освен това има риск една трета от децата в тази възраст да загубят интерес към училището и да отпаднат от него. Това показва национално представително проучване на Центъра за приобщаващо образование., обявено във вторник\r\n\tВсе пак изследването сочи, че 95% от около 57 000 деца в VІ клас смятат за важно да се ходи на училище. Повечето определят училището като полезно, защото дава нови знания и шанс за по-добра работа в бъдеще. Близо 80 на сто от децата харесват и учителите си. Въпреки това почти половината от тях са готови да избягат от час при първа възможност.\r\n\tОт Центъра за приобщаващо образование обясняват това с факта, че училището не е адекватно спрямо изискванията на съвременните деца. Като аргумент те посочват, че любимите предмети на учениците са тези, в които се учи чрез практика като физическото, рисуването и информационните технологии. На другия полюс са английският, харесван от 31% от шестокласниците, географията (35%), математиката (40%), историята (43%).\r\n\tПричината децата да не харесват тези предмети, е че ги смятат за трудни и безинтересни. \"Това означава, че класно-урочната форма, в която те все още масово се преподават, се проваля да вдъхнови децата към учене\", коментират от центъра.\r\n\tИзследването показва още, че най-големите страхове на децата в тази възраст са свързани с училището. Близо 60 на сто от тях се боят да не се провалят в ученето, 37 на сто се притесняват от подигравки от съучениците си, а 18 на сто - от агресията в училище.\r\n\tКъм тези страхове се прибавя и фактът, че 23% от шестокласниците живеят в крайна бедност, 18 на сто имат трудности с българския език, на около 14 на сто им се налага да работят, 12% трябва да пътуват до училище в друго населено място, а 10% не живеят с родителите си.\r\n\tЗа да се запази интересът към училището, от центъра препоръчват да се обяснява често на децата каква е ползата от уроците и как те могат да се прилагат в живота. Освен това трябва да се въведе повече практическо обучение, а уроците да излязат и извън училището, като децата се срещат с повече хора извън класната стая.", "date": "2017.09.12", "title": "Половината шестокласници смятат за скучни основни предмети"}
{"url": "http://www.mediapool.bg/saakashvili-planira-da-obedini-opozitsiyata-v-ukraina-news269122.html", "text": "Ден след като си проправи със сила път през граничния пост и се върна обратно в Украйна, бившият грузински президент Михаил Саакашвили каза, че ще обедини опозицията срещу своя бивш съюзник, украинския президент Петро Порошенко и че планира да води кампания в търсене на подкрепа, съобщава Ройтерс в кореспонденция от Лвов.\r\n\t \r\n\tСаакашвили иска да победи Порошенко на следващите избори, обвинявайки президента в отстъпление от предизборните обещания за изкореняване на корупцията и извършване на реформи, направени по време на протестите на Майдана през 2014 г., свалили от власт тогавашния прокремълски лидер.\r\n\t \r\n\tЗа момента изглежда невероятно Саакашвили, който е учил в Украйна и говори свободно украински език, да дойде на власт. Неговото украинско гражданство, дадено му от Порошенко, когато го направи губернатор на Одеса през 2015 г., му беше отнето.\r\n\t \r\n\tСоциологическите допитвания показват, че неговата партия - Движение на новите сили - има малка подкрепа.\r\n\t \n\n\r\n\t\"Боря се срещу необузданата корупция, срещу факта, че олигарсите контролират отново изцяло Украйна, срещу факта, че Майданът беше предаден\", каза Саакашвили на пресконференция в Лвов.\r\n\t \r\n\tСаакашвили разделя общественото мнение. Поддръжниците му виждат в негово лице безстрашен кръстоносец срещу корупцията, но критиците му казват, че неговата яростна риторика е почти лишена от същина.\r\n\t \r\n\tГодините на управлението му в Грузия бяха опетнени, според критиците, от неговото монополизиране на властта и от натиска му над съдебната система. Той беше президент на Грузия във времето на катастрофалната петдневна война с Русия през 2008 г. - конфликт, който според критиците на Саакашвили бил резултат от погрешните му сметки.\r\n\t \r\n\tСаакашвили казва, че не се стреми към президентския пост в Украйна, а иска да издигне на него нов, по-млад политик. Но макар вероятно да не представлява заплаха като пряк противник, Саакашвили би могъл да докаже, че може да бъде ефикасно оръжие срещу Порошенко за влиятелни опозиционни фигури като Юлия Тимошенко, която беше заедно с него на границата в неделя.\r\n\t \r\n\tВ допитванията Порошенко е след Тимошенко, бивш премиер и лидер на една от най-големите опозиционни партии в Украйна.\r\n\t \r\n\t\"Това е брак по сметка между Тимошенко и Саакашвили, но партиите имат различни интереси\", казва политическият анализатор Володимир Фесенко. \"Тимошенко се опитва да използва тази ситуация с надеждата, че това ще предизвика политическа криза в Украйна и ще доведе до предсрочни избори\", допълва експертът.\r\n\t \r\n\tОтношенията на Саакашвили с Порошенко датират от близо три десетилетия, когато те са били студенти в един и същ университет в Киев и тяхното споделено противопоставяне на Кремъл по-късно ги събра като политици.\r\n\t \r\n\tНо през ноември 2016 г. между тях настъпи остър разрив, година след като Порошенко покани Саакашвили да бъде губернатор на Одеска област и да помогне за прокарването на реформите. Саакашвили впоследствие напусна поста си, обвинявайки Порошенко в насърчаване на корупцията и се превърна в един от неговите най-гръмогласни критици.\r\n\t \r\n\tОт кабинета на Порошенко казват, че Саакашвили не е успял да извърши промени като губернатор и че неговото украинско гражданство му е било отнето, защото той написал невярна информация в регистрационния си формуляр. Саакашвили казва, че решението е било политически мотивирано. То го остави де факто без гражданство, тъй като Грузия също го лиши от грузинско гражданство.\r\n\t \r\n\tВ неделя вечерта Саакашвили и неговите поддръжници пробиха кордона от граничари, за да се върнат в Украйна от Полша.\r\n\t \r\n\t\"Няма значение кой нарушава държавната граница - онези, които нахлуват от изток или политиците от запад. Те винаги трябва да носят правна отговорност за това\", каза Порошенко вчера в телевизионно обръщение. Президентът каза още, че Саакашвили е трябвало да се обърне към украинските съдилища, за да оспори отнемането на гражданството му. \"Сега въпросът е от компетенциите на правоналагащите органи и те вече започнаха да действат\", каза Порошенко.\r\n\t \r\n\tСаакашвили каза, че ще посети всички области на Украйна, за да \"обедини различните политически сили около общата тема, че ние трябва да имаме демокрация и че не трябва да оставяме олигарсите да господстват\".\r\n\t \r\n\tОткакто Порошенко встъпи в длъжност през 2014 г. процесът на реформи в Украйна върви трудно.\r\n\t \r\n\tДепутатът реформист Мустафа Найем, едно от лицата на протестите на Майдана и член на партията на Порошенко в парламента, пътува със Саакашвили в неделя и обвини властите в Киев, че се опитват да запушат устата на опонентите.\r\n\t \r\n\t\"Ние не искахме такава страна, когато протестирахме на Майдана\", каза той пред репортери. \"Ние искахме една страна, в която опонентите, политическите опоненти, имат правото да говорят каквото поискат\", допълни той.\r\n\t \r\n\tСаакашвили може да бъде арестуван. Полицията вече започна криминално разследване на инцидента в неделя, а главният прокурор Юрий Луценко каза, че онези, които прекосявят границата незаконно, ще бъдат съдени.\r\n\t \r\n\tКиев може да остави на мира Саакашвили, може да го арестува и вероятно да го екстрадира в Грузия.\r\n\t \r\n\tСаакашвили взе властта в Грузия след мирен бунт, известен като Революцията на розите през 2003 г. Сега 49-годишният бивш президент е издирван по обвинения за престъпления в Грузия. Той твърди, че обвиненията са политически мотивирани.", "date": "2017.09.12", "title": "Саакашвили планира да обедини опозицията в Украйна"}
{"url": "http://www.mediapool.bg/broyat-na-evrodeputatite-mozhe-da-bade-sakraten-sled-napuskaneto-na-velikobritaniya-news269123.html", "text": "Броят на евродепутатите може да бъде съкратен от 751 на 700, след като Великобритания напусне ЕС. Това предложение бе представено от комисията на Европейския парламент по конституционни въпроси, предаде БТА от Страсбург.\r\n\t \r\n\tОтбелязва се, че според договора за ЕС броят на евродепутатите е до 751, като всяка държава трябва да има поне шестима и най-много 96 евродепутати. В сегашния състав на ЕП Великобритания разполага със 73 евродепутати.\r\n\t \r\n\tПарламентарната комисия предлага 22 от местата на британските евродепутати да бъдат преразпределени между държавите от ЕС, а останалите 51 места да бъдат оставени в запас за държави, които може да се присъединят към Общността занапред, както и за евродепутати, избрани с пряко гласуване от общоевропейска листа.\r\n\t \r\n\tАко бъдат възприети, промените ще засегнат разпределението на местата в ЕП след изборите през 2019 година. Не се предвижда нито една държава от ЕС да изгуби от досегашния си брой места в ЕП, но някои държави ще получат допълнителни бройки. За да влязат в сила, промените следва да бъдат одобрени единодушно от Европейския съвет.", "date": "2017.09.12", "title": "Броят на евродепутатите може да бъде съкратен след напускането на Великобритания"}
{"url": "http://www.mediapool.bg/turski-sad-ostavi-pod-strazha-zhurnalisti-ot-opozitsionen-vestnik-news269124.html", "text": "Турски съд остави под арест петима служители на опозиционния вестник \"Джумхуриет\", подсъдими в процес, който критиците на президента Реджеп Тайип Ердоган заклеймиха като удар по свободата на словото, предаде Ройтерс.\r\n\t \r\n\tСъдът каза, че кореспонденти на вестника и негови ръководители, някои от които вече от 10 месеца са в затвора, трябва да останат под стража, докато бъдат представени още доказателства и бъдат изслушани свидетели по делото. Следващото заседание на съда е след две седмици.\r\n\t \r\n\tПрокурорите твърдят, че вестник \"Джумхуриет\" на практика бил превзет от привърженици на живеещия в САЩ мюсюлмански проповедник Фетхуллах Гюлен, който според турските власти стои зад опита за преврат от миналата година. Вестникът бил използван за нападки срещу Ердоган и прикриване на дейността на \"терористични групи\", казва още обвинението и иска до 43 години затвор за подсъдимите.\r\n\t \r\n\tИзданието отрича обвиненията.\r\n\t \r\n\tПод арест остават главният редактор Мурат Сабунджу, членът на изпълнителното ръководство Акън Аталай и още трима работещи във вестника. Останалите от 17-те обвиняеми или са на свобода до следващото заседание, или са съдени задочно.", "date": "2017.09.12", "title": "Турски съд остави под стража журналисти от опозиционен вестник"}
{"url": "http://www.mediapool.bg/upravlyavashtite-desni-tsentristi-pechelyat-izborite-v-norvegiya-news269125.html", "text": "Партиите от дясноцентристкия блок водят на състоялите се в понеделник в Норвегия парламентарни избори.\r\n\t\r\n\tНорвежката министър-председателка Ерна Сулберг и нейната дясноцентристка коалиция обявиха победата. \"Получихме подкрепа за още четири години, защото свършихме това, което обещахме\", каза Сулберг в Осло, благодарейки на членовете на своята Консервативна партия и на гласоподавателите.\r\n\t \r\n\tТя благодари и на по-малкия си коалиционен партньор в управлението - дясната популистка Партия на прогреса, както и на двете малки центристки партии, които подкрепят дясноцентристкото правителството.\r\n\t \r\n\tЧетирите партии получават по неокончателни резултати 89 места, което е по-малко от 96-те, които имаха в отиващия си 169-местен парламент. Преизбирането на Сулберг ще е първото на премиер от Консервативната партия от 1985 г. и говори за популярността на министър-председателката.\r\n\t \n\n\r\n\tЛидерът на опозиционната Работническа партия Йонас Гар Стьоре призна поражението си, поздрави Сулберг и й пожела късмет. Стьоре заяви, че остава на поста си като лидер на партията, която ще бъде \"конструктивна и трудна опозиция\".\r\n\t \r\n\tСулберг каза, че ще обсъди с партньорите си политиката на бъдещето правителство, но добави, че за това \"има много време\".\r\n\t \r\n\tНеокончателните резултати, съобщени от избирателната комисия при 95 на сто обработени бюлетини, сочат, че консерваторите ще получат 45 места, с три по-малко, отколкото на предходните избори през 2013, и ще останат втора сила с 25 процента от гласовете. Партията на прогреса се очаква да е на трето място с около 15 на сто и да изгуби едно от 29-те места, които имаше.\r\n\t \r\n\tОпозиционната Работническа партия изгуби повече от 3 на сто от гласовете, които имаше, и се очаква да получи 27,4 на сто, което ще означава 49 места, с 6 по-малко от 2013 г. Тя ще остане партията с най-висок процент подкрепа на избори. Предпочитаните партньори на Работническата партия - Социалистическата лява партия и Партията на центъра, се представиха по-добре на тези избори. \"Зелените\" се очаква да запазят едното си депутатско място, а комунистическата партия \"Червените\" спечели първото си място в парламента.\r\n\tВсе още има неяснота около резултатите на партията \"Венстре\" и на християндемократите, които се колебаят около 4-те процента.\r\n\t \r\n\tЕрна Сулберг, \"нормалният\" премиер на Норвегия\r\n\tНорвежката Ерна Сулберг, която бе обезсмъртена как играе Покемон Го в парламента или целува тюлен, иска да е \"нормален\" премиер, един сигурен избор в несигурни времена, пише във вторник агенция Франс прес.\r\n\t \r\n\tСлед победата й на вчерашните оспорвани избори 56-годишната лидерка става първият консерватор, който печели два поредни парламентарни вота за повече от 30 години в богатата на петрол Норвегия.\r\n\t \r\n\tСулберг извоюва тази своя победа с обещанието за успокоителна приемственост след четири години, през които тя, начело на коалицията с антиимигрантската Партия на прогреса, се бореше срещу кризите: тази в петролния сектор, предизвикана от спада в цените от лятото на 2014 г. и тази с мигрантите през 2015 г.\r\n\t \r\n\tСулберг обаче я очакват тежки преговори, за да си осигури солидарно и стабилно мнозинство в парламента: подкрепящите я две малки десноцентристки партии - християндемократи и либерали - заявяват все по-остри несъгласия с Партията на прогреса по теми като климата или бежанците, отбелязва Франс прес.\r\n\t \r\n\tРодената в западния град Берген Ерна Сулберг е втората жена премиер в историята на Норвегия след Гру Харлем Брундтланд.\r\n\t \r\n\tСлед дълго следване на политология и икономика тя става депутат на 28 години и напуска парламента чак когато влиза в правителството.\r\n\t \r\n\tСпечелва си прякора \"Желязната Ерна\" за проявената твърдост в справянето с имиграционните въпроси като министър на местното самоуправление между 2001 и 2005 г.\r\n\t \r\n\tВ същата година тя едва се разминава със свалянето си от лидерския пост на консерваторите само година, след като го беше поела, заради плачевни изборни резултати.\r\n\t \r\n\tТогава тя променя официалната партийна линия и поставя ударението върху социалните въпроси. \"Хората, а не парите\" става неин лайтмотив.\r\n\t \r\n\tЗа тази политически близка до Ангела Меркел жена не може и дума да става да премахне социалната държава, на която толкова държат сънародниците й. Кредото й е по-скоро да понижи данъчния натиск и да отдели повече място на частните фирми в обществените услуги, за да ги направи ефикасни.\r\n\t \r\n\tСъчетавайки добро познаване на проблемите и непринудено поведение, тя разширява електоралната база на консерваторите и връща на норвежците желанието да гласуват за една леко прашасала и скована партия.\r\n\t \r\n\tОмъжена и майка на две деца, тази едра блондинка се оставя да бъде снимана как скача на мини-батут сред бъркотията в дома си, където дъската за гладене е поставена до скромна дървена етажерка с бутилки алкохол.\r\n\t \r\n\tИ това дава резултати. През 2013 г. тя идва на власт заедно с популистите от Партията на прогреса, които са неудобни, но необходими съюзници. Критиците я упрекват, че тя не ги озаптява достатъчно.\r\n\t \r\n\tИзвършена по време на предизборната кампания анкета показва, че, обръщайки стереотипните роли, тя е с много-по-\"народен\" имидж от съперника си либерал Йонас Гар Стьоре, което е предимство в тази силно егалитаристка страна.\r\n\t \r\n\t\"Шефката на консервативната партия е смятана от мнозинството хора за уравновесена, интелигентна, близка до народа и весела. Всъщност, никой друг партиен лидер не е възприеман като по-близък до хората\", отбелязва сп. \"Кампание\", цитирано от Франс прес.\r\n\t \r\n\tЕрна Сулберг притежава силен състезателен дух и обича виртуалните игри. Виждана е да играе Покемон Го на смартфона си на парламентарно заседание или по улиците на Братислава между две срещи по време на официално посещение.", "date": "2017.09.12", "title": "Управляващите десни центристи печелят изборите в Норвегия"}
{"url": "http://www.mediapool.bg/richard-bransan-prizovava-za-plan-marshal-za-karibite-news269126.html", "text": "Британският милиардер Ричард Брансън призова да се подготви \"План Маршал\", за да се помогне на Карибите да се възстановят от опустошенията на урагана „Ирма“, оставил стотици хиляди хора без дом.\r\n\t \r\n\tБрансън, който от 11 години живее на британските Вирджински острови, посрещна \"Ирма\" на частния си остров Некер. Той съобщи, че сега е заминал за Пуерто Рико, за да мобилизира хуманитарни организации, и каза, че скоро ще се върне на Вирджинските острови, за да работи за възстановяването им.\r\n\t \r\n\tВчера в холандската част на остров Сен Мартен/Санкт Мартен, опустошен от стихията, пристигна холандският крал Вилем Александър, придружен от вътрешния министър Роналд Пластерк, за да се види лично какви са щетите, предаде Франс прес. Днес във френската част на острова се очаква френският президент Еманюел Макрон.\r\n\t \n\n\r\n\tКубинската столица постепенно се възстановява от разрушителния ураган \"Ирма\", връхлетял острова в почивните дни. Водата, заляла улиците на града, е спаднала, общински служители и военни започнаха да ликвидират последиците от бедствието, но се очаква, че за това ще са им необходими поне няколко седмици, предаде ТАСС.\r\n\t \r\n\tГоляма част от Хавана трети ден е без ток, затворени са училищата, много магазини и държавни учреждения, довечера се очаква да започне работа летище \"Хосе Марти\".\r\n\t \r\n\tКубинският лидер Раул Кастро призова кубинците да се обединят, за да възстановят възможно най-бързо страната си, предаде Ройтерс.\r\n\t \r\n\tВ Куба стихията взе десет жертви, с тях броят на смъртните случаи на карибските острови става 39.\r\n\t \r\n\t\"Ирма\" нанесе тежък удар на кубинското селско стопанство и туризъм, два сектора, на които нейната икономика много разчита.", "date": "2017.09.12", "title": "Ричард Брансън призовава за \"план Маршал\" за Карибите"}
{"url": "http://www.mediapool.bg/pravitelstvenata-kriza-v-slovakiya-e-preodolyana-news269127.html", "text": "Лидерите на трите партии от управляващата коалиция в Словакия подписаха допълнение към коалиционното си споразумение, предаде Асошиейтед прес.\r\n\t \r\n\tТака бе сложен край на започналата миналия месец правителствена криза, след като един от по-малките партньори, Словашката национална партия, неочаквано обяви, че излиза от коалицията, съставена след парламентарните избори миналата година. Словашката национална партия (СНП) каза, че иска да договори нови правила за работа на коалицията.\r\n\t \r\n\tВ нея влизат още лявата \"Смер - социална демокрация\" начело с премиера Роберт Фицо и партия на етническите унгарци.\r\n\t \r\n\tВчера Фицо съобщи, че е бил обсъден въпросът с липсата на комуникация, който е безпокоял СНП, и е било договорено редовно да има срещи между членовете на коалицията.", "date": "2017.09.12", "title": "Правителствената криза в Словакия е преодоляна"}
{"url": "http://www.mediapool.bg/demonstratsii-i-stachki-planirani-vav-frantsiya-sreshtu-planovete-za-trudova-reforma-news269128.html", "text": "Твърдолинейните френски синдикалисти планират във вторник за първи път да демонстрират силата си срещу плановете на президента Еманюел Макрон за по-гъвкаво трудово законодателство, информира ДПА.\r\n\t \r\n\tВторият по големина френски синдикат - Общата конфедерация на труда (CGT) призова членовете си към еднодневна стачка и планира протести в цялата страна.\r\n\t \r\n\tДържавната жп компания Ес Ен Се Еф (SNCF) съобщи, че очаква да се движат едва половината или най-много две трети от регионалните влакове (RER) в предградията на Париж. Влаковете на дълги разстояния и столичното метро се очаква да работят нормално.\r\n\t \r\n\tПремиерът Едуар Филип представи на 31 август подробности от планираната трудова реформа, които разочароваха профсъюзите, но бяха посрещнати благосклонно от организацията на работодателите МЕДЕФ (MEDEF).\r\n\t \r\n\tРеформите, които според Макрон са необходими, за да получи бизнесът по-гъвкави условия и увереност и да създаде работни места, позволяват повече от условията на труд да бъдат договаряни на ниво отделни компании вместо за целите сектори. Предвижда се също най-малките компании да преговарят пряко със служителите си или с избрани от тях представители вместо със синдикатите. Новото законодателство се очаква да бъде прието на 22 септември.\r\n\t \n\n\r\n\tГенералният секретар на Общата конфедерация на труда Филип Мартинес определи реформите като \"социален преврат\", но в полза на Макрон е разцеплението сред трите водещи френски синдиката по този въпрос, допълва Ройтерс.\r\n\t \r\n\tФренските правителства от десетилетия се опитват да реформират трудовия кодекс, обхващащ 3000 страници, но в крайна сметка плановете им се разводняват под натиска на улични протести.\r\n\t \r\n\tНай-големият синдикат - умереният Френска демократична конфедерация на труда (CFDT), определи законопроектите на Макрон като \"дълбоко разочарование\", но заяви, че няма да се присъедини към протестите на Общата конфедерация на труда.\r\n\t \r\n\tПодобна е и позицията на по-малкия профсъюз \"Форс увиер\" (FO).", "date": "2017.09.12", "title": "Демонстрации и стачки планирани във Франция срещу плановете за трудова реформа"}
{"url": "http://www.mediapool.bg/regulatorat-prognozira-s-3-4-po-evtin-gaz-ot-oktomvri-news269129.html", "text": "Крайната цена на природния газ от октомври ще е с 3-4 процента по-ниска, прогнозира председателят на Комисията по енергийно и водно регулиране (КЕВР) Иван Иванов пред журналисти във вторник.\r\n\tМиналия петък държавният доставчик \"Булгаргаз\" внесе в регулатора  на неговата цена за вътрешния пазар със 7.29 на сто от 1 октомври 2017 г. и поиска да бъде одобрена стойност от 343.22 лв. за 1000 куб. м. В тази цена обаче не са включени цените за достъп и пренос на суровината през газовата мрежа, както и акциз и ДДС. Тарифите за достъп до мрежата и за пренос от 1 октомври 2017 г. ще се изчисляват по изцяло нов модел според точката на вход и изход от газовата мрежа и прогнозите на газовия оператор \"Булгартрансгаз\" са таксите са се увеличат от 0.37 до 2.4 на сто.\r\n\tНа база на тези изходни данни, сега регулаторът прави своята прогноза за 3-4 процента намаление на крайната цена на синьото горива през последното тримесечие на годината. При подобна промяна на тарифата няма да се налага и преизчисляване на цените на топлинната енергия и на тока, произвеждан от топлофикациите. Според правилата на КЕВР корекция на цената на природния газ с повече от 5 процента  се отразява и върху тарифите на топлофикациите.\r\n\tИванов коментира, че от промяната на тарифния модел и повишаването на таксата за пренос на природния газ най-засегнати ще са топлофикациите.\r\n\tПричината за това е, че те имат неравномерно потребление на природен газ и по тази причина купуват капацитет не твърд годишен, а за определени периоди, тримесечни, месечни, които са с по-високи цени, обясни регулаторният шеф.\r\n\t\"Но дори и в този случай топлофикационните дружества като резултат ще бъдат с общо намаление на цената, която ще плащат на \"Булгаргаз\", допълни той.\r\n\tНовите транзитни такси са силно оспорвани от големите индустриални енергийни потребители, според чиито изчисления така разходите им за доставка на суровината ще нараснат с 60 процента и ще ударът тяхната конкурентност. Бизнесът дори заплаши със стачки по подобие на организираните през лятото на 2015 г. срещу повишаването на цената на тока\r\n\tОт \"Булгартрансгаз\" и регулатора обаче не смятат да променят плановете си за въвеждане на оспорвания тарифен модел, който влиза в сила съгласно евродиректива и ако не стане факт от 1 октомври, страната ни е заплашена от наказателна процедура от страна на Брюксел.", "date": "2017.09.12", "title": "Регулаторът прогнозира с 3-4% по-евтин газ от октомври"}
{"url": "http://www.mediapool.bg/zhestoko-ubiystvo-na-kmet-potrese-belgiya-news269130.html", "text": "Жестокото убийство на 71-годишния кмет на белгийското индустриално градче Мускрон Алфред Гаден потресе във вторник страната.\r\n\tЖертвата бе намерена с прерязано гърло в местното гробище, до което живеела. Гаден се грижел за гробищния парк на близо 60-хилядния град и всяка вечер заключвал външните порти на имота, съобщават местните власти.\r\n\tПо информация от различни неофициални източници извършителят на убийството сам се е предал на полицията. Това е 18-годишен младеж, който признал, че е убил Гаден като отмъщение, защото преди две години той уволнил баща му и впоследствие той се самоубил.\r\n\tМускрон е индустриален град с население от 57 000 души и се намира в близост до северния френски град Лил. Белгийският премиер Шарл Мишел орпедели престъплението като \"ужасяващо\".", "date": "2017.09.12", "title": "Жестоко убийство на кмет потресе Белгия"}
{"url": "http://www.mediapool.bg/nad-6-hilyadi-selishta-v-evropa-poluchavat-120-mln-evro-za-bezplaten-obshtestven-internet-news269145.html", "text": "Европейският парламент одобри във вторник отпускането на 120 милиона евро за създаване на зони с безплатен безжичен интернет в над 6 хиляди населени места в целия Европейски съюз. Европейските пари ще бъдат разпределени балансирано на географски принцип сред първите кандидати до изчерпване на паричния ресурс.\r\n\tЩе се финансират проекти за изграждане на обществено достъпни wi- fi зони в болници, библиотеки, сгради на обществената администрация и др.\r\n\tЗа да имат право да участват, обществените органи трябва да покрият разходите за най-малко три години и да предложат на потребителите безплатен, леснодостъпен и безопасен интернет достъп. Финансиране за  подобна мрежа ще се отпуска, само ако тя изключва търговската реклама и събирането на лични данни за търговски цели. Проекти, които дублират подобни чатни или обществени схеми в същия район, няма да могат да получат финансова подкрепа, уточниха от Европраламента.\r\n\tДруго изискване е достъпът до безплатния интернет да е езика на съответната държава членка, а ако може и на други официални езици на ЕС.\r\n\t Докладчикът по темата Карлуш Зориню (С&Д, Португалия) заяви, че \"инициативата WIFI4EU представлява една силна политическа визия, която скоро ще се превърне в реалност в целия Европейски съюз\". По думите му това ще е гаранция, че всеки европеец, независимо от това къде живее или колко печели, ще може да ползва висококачествена интернет връзка. \"Това ще подсили европейското гигабит общество, като го направи по-конкурентноспособно и социално отворено\", допълни Зориню\r\n\tБългарският евродепутат Ева Майдел каза, че така се прави стъпка към създаването на единен цифров съюз.\r\n\t\"Това, което ми се иска да вярвам е, че днес правим поредната стъпка към трансформация на Европейския съюз - към дигитална трансформация и от друга страна - трансформация да бъдем още по-близо и още по-полезни за европейските граждани. WIFI4EU е трансформация за Европейския съюз. Отвъд тази перспектива сега е важно всички да работим заедно - евродепутати и местни власти, в посока тази програма да достигне до най-нуждаещите се кътчета на България и Европа. По този начин ще създадем още повече възможности за нови начинания, идеи и знания\", каза Майдел.", "date": "2017.09.12", "title": "Над 6 хиляди селища в Европа получават 120 млн. евро за безплатен обществен интернет"}
{"url": "http://www.mediapool.bg/globa-ot-130-000-lv-za-nekachestven-asfalt-v-sofiya-news269146.html", "text": "Глоба от 130 000 лв. ще наложи Столичната община на фирмата, асфалтира част от софийския бул. \"Шипченски проход\" и бул. \"Асен Йорданов\". Причината е, че новата настилка на двете трасета е положена некачествено. Това съобщи кметът на София Йорданка Фандъкова във вторник.\r\n\tГлобата ще бъде наложена на фирмата \"Пътища и съоръжения\". Общината няма да плати и работа на фирмата на стойност 553 000 лв. Освен това общината няма да се разплати с изпълнителя, докато не положи настилката качествено.\r\n\t„Санкциите са сериозни, но ще настоявам фирмата да си свърши работата, за да можем да пуснем движението и там, както бяхме поели ангажимент“, обясни кметът.\r\n\tРемонтът на двата булеварда струва около 3 млн. лв. и върви от началото на юни като към момента не е ясно кога ще приключи.\r\n\tПреди десет години \"Пътища и съоръжения\" беше глобена от общината заради некачествения ремонт на бул. \"Цариградско шосе\". Тогава булевардът беше наречен \"Цариградско море\" заради вълните, които се образуваха след преасфалтирането.\r\n\tВъв вторник Фандъкова каза още, че е правила проверка и на друг голям пътен ремонт в столицата - този на бул. \"Дондуков\". До 15 септември трябвало да бъде пуснато движението по участъците от ул. „Сердика“ до ул. „Раковски“ и от ул. „Кракра“ до бул. „Васил Левски“. Затворена ще остане отсечката между ул. „Раковски“ и бул. „Васил Левски“.\n\n\r\n\tСпоред кметът частичното отваряне на булеварда ще облекчи малко трафика. Ремонтът трябвало да приключи окончателно до края на октомври. Работата се забавила заради споровете каква настилка да се положи - асфалт или павета. В крайна сметка след заповед на Министерството на културата се реши да се запазят паветата.", "date": "2017.09.12", "title": "Глоба от 130 000 лв. за некачествен асфалт в София"}
{"url": "http://www.mediapool.bg/politsaite-izlizat-na-nov-natsionalen-protest-v-sofiya-i-varna-news269147.html", "text": "Полицаите излизат на нов национален протест, който ще се проведе паралелно в София и Варна в четвъртък.\r\n\tТова обявиха от синдикатите в МВР след заседанието на Съвета за социално партньорство, председателствано от зам.-министър Стефан Балабанов във вторник.\r\n\tПолицаите организираха национален протест на 5 юли, след което проведоха серия локални прояви с искане за по-високи заплати, както и изцяло нов ведомствен закон, който да разреши трупаните с години социални проблеми в системата.\r\n\tДосега управляващите склониха единствено да изплатят обезщетения за неполучени през последните години униформи, приемайки спешна поправка в ЗМВР, която даде възможност да бъдат отпуснати 30 млн. лева за потърпевшите служители.\r\n\t\"Считаме, че протестът е ефективно средство за постигане на исканията, когато няма диалог, така че всички, които мислят, че си струва да се борят за правата си, да живеят при по-добри условия, при по достойно заплащане на труда, смятаме, че ще ни подкрепят\", коментира Галентин Грозев от синдикален алианс \"Сигурност пред БНР.\r\n\tПо време на заседанието на Съвета за социално партньорство от ръководството на МВР изнесоха разчети, според които са необходими 136 млн. лева, за да се удовлетворят исканията на полицаите.", "date": "2017.09.12", "title": "Полицаите излизат на нов национален протест в София и Варна"}
{"url": "http://www.mediapool.bg/kalboto-lazhi-okolo-brekzit-zapochva-da-izpluva-news269148.html", "text": "\"Такава възможност рядко се случва. Електоратът рядко има шанс да наблюдава как избраните от него политици в реално време се сблъскват с неизпълнимостта на дадените от тях лъжливи обещания\". Това пише във „Вашингтон пост“ Ан Епълбаум, американска журналистка от полски произход и съпруга на Радослав Шикорски, бивш полски министър на отбраната и външните работи.\r\n\t \r\n\tОбикновено предизборните обещания са толкова неясни, че трудно могат да бъдат свързани с реалността (“Да направим Америка отново велика”), друг път реализацията им е определена за толкова дълъг срок, че когато „гарантираният ръст“ най-сетне настъпи или не настъпи, този, който го е обещал, както често се случва, отдавна не заема своя пост.\r\n\t \r\n\tСамо че във Великобритания сега се стигна до съвсем различна ситуация. В периода на подготовката на миналогодишния референдум политиците, които се застъпваха за излизането на страната им от Евросъюза, дадоха напълно конкретни обещания. Някои от тях бяха резултат на невежество: както стана ясно, едва малка част от тях въобще са разбирали как работят механизмите на Евросъюза. Други обещания бяха откровени лъжи и политиците знаеха, че това са лъжи.\n\n\r\n\t \r\n\tПоради това те не очакваха, че ще им се удаде да победят при гласуването, и не очакваха тяхното невежество и лъжа да бъдат разкрити. Но победиха и сега лъжите им изплуват на повърхността.\r\n\t \r\n\tНай-наглата лъжа засягаше парите. В периода на подготовка за референдума водещите привърженици на излизането на Обединеното кралство от ЕС обикаляха страната с големи червени автобуси, на които имаше лозунг: „Всяка седмица изпращаме на ЕС 350 млн. лири, хайде вместо това да финансираме нашата система за здравеопазване“. Това се оказа много убедителен аргумент, както признаха привържениците на Брекзит. Само че това число беше измислица: Великобритания не изпраща на Евросъюза по 350 млн. лири седмично, показаха проверки на достоверността на информацията. Някои представители на победната кампания впоследствие признаха това. \r\n\t \r\n\tПри това сега, вместо да се икономисват по 350 млн. лири седмично, участниците в преговорите се оказаха въвлечени в спорове за това колко пари дължи Великобритания на Европа – за неизпълнение на бюджетните обещания, за подписани споразумения, чиито условия така и не са били изпълнени.\r\n\t \r\n\tОсвен това британското правителство постепенно осъзнава, че излизането от единния пазар, който не е обикновена зона за свободна търговия, също ще му излезе много скъпо. Възможно е създадените със съвместни усилия европейски агенции и структури отново да бъдат изграждани от нулата, което също ще повлече след себе си огромни разходи – например регулиращи органи в сферата на фармацевтиката и ядрената енергетика.\r\n\t \r\n\tНапълно е възможно на страната да се наложи да създава нова мащабна митническа служба – с множество места за паркиране на границата, компютърни системи и митнически служители – за да премине на нов режим, след като Великобритания напусне Европейския митнически съюз. В дългосрочна перспектива бюрократичният апарат ще се разрасне и на страната ще й останат твърде малко средства, които да може да харчи за здравната система.\r\n\t \r\n\tВтората лъжа, често повтаряна в периода на кампанията, беше за това, че излизането от единния пазар ще бъде лесно и бързо. По думите на Лиъм Фокс, който сега е главен представител на Великобритания на преговорите, засягащи търговията, новото търговско споразумение с Европа ще бъде „най-простото в човешката история“. Министър Дейвид Дейвис, който отговаря за целия процес, казваше, че „ние можем да сключваме сделки... и умеем да ги сключваме бързо“. С потресаващо спокойствие и невероятна разсеяност привържениците на Брекзит казваха, че всякакви търговски отношения, с които и да било страни по света, могат да бъдат сключени за броени месеци.\r\n\t \r\n\tНа практика от момента на огласяването на резултатите от референдума измина цяла година, и още половин година измина от момента на започването на процедурата по излизането на Великобритания от ЕС. И за това време не беше постигнат никакъв напредък. Досега британското правителство не успя да определи своята позиция, което съществено затруднява процеса на преговорите с Брюксел. Миналата седмица Дейвис каза, обръщайки се към Камарата на представителите – съпътстван от гръмък смях – че „никой не очакваше, че процесът Брекзит ще бъде лек“. Все едно той не помни, че лично убеждаваше хората в това.\r\n\t \r\n\tЗасега не е ясно какво ще се случи. Знаем, че обещанията на привържениците на Брекздит бяха празни. Техните оценки бяха погрешни. Дори и ако това правителство се е ползвало с някакъв авторитет, той отдавна се е изпарил. Още повече, изборите са сложна работа, предаността към партията остава достатъчно силна и на нас ни се налага да имаме работа още с много други фактори. В периода на подготовката за референдума избирателите не се вълнуваха от фактите. По време на неотдавнашните извънредни избори те изглежда вече вярваха по-малко на управляващата партия, поради което й отказаха достатъчно места за абсолютно мнозинство. Дали ще понесат привържениците на Брекзит ново наказание при поредни избори? Скоро ще стане известно.\r\n\t \r\n\tОтговорът на този въпрос има значение, защото подобна ситуация скоро може да възникне и в САЩ. Като кандидат за президентския пост Доналд Тръмп също даде няколко конкретни предизборни обещания, включително обещанието да построи стена по границата с Мексико, за която трябва да платят мексиканците. Няма значение колко мексикански политици отхвърлиха такава възможност. Тръмп продължава да повтаря своето обещание. Сега, когато се разгарят бюджетните битки, Мексико, което не е учудващо, няма да плати за стената по границата точно така, както Брекзит няма да помогне да се икономисат 350 млн. лири за Великобритания. Ще накажат ли избирателите Тръмп за това, че той не изпълни своите обещания? Скоро ще стане ясно.", "date": "2017.09.12", "title": "Кълбото лъжи около Брекзит започва да изплува"}
{"url": "http://www.mediapool.bg/uraganat-irma-e-vzel-10-zhertvi-v-yugoiztochnata-chast-na-sasht-news269110.html", "text": "Ураганът Ирма е причинил смъртта на най-малко 10 души в югоизточната част на САЩ, съобщи Асошиейтед прес, като се позова на местните власти.\r\n\t \r\n\tСмята се, че стихията е взела шест жертви във Флорида, три в Джорджия и една в Южна Каролина. Няколко от тях са били убити от паднали дървета, а други са се удавили.\r\n\t \r\n\tНа Карибите жертвите са общо 35, припомня АП.\n\n\r\n\t \r\n\tИрма вече загуби характеристиките си на буря и отслабна до тропическа депресия, продължавайки своето придвижване над югоизточната част на САЩ.\r\n\t \r\n\tСтихията се намира над границата между щатите Джорджия и Алабама и се движи на северозапад с около 23 километра в час. Скоростта на съпътстващите ветрове достига приблизително 56 км/ч. Тропическата депресия обаче продължава да носи със себе си силни ветрове и проливни дъждове, предупредиха метеоролозите.\r\n\t \r\n\tОсновния удар в САЩ понесе щатът Флорида, който Ирма връхлетя в неделя като ураган от четвърта категория по петстепенната скала на Сафир-Симпсън. Над 6,3 милиона местни жители бяха евакуирани - една от най-големите по рода си операции в историята. Над 6.5 милиона абонати в щата с население от около 20 милиона души останаха без електроснабдяване. Над 180 000 души остават в центрове за временно настаняване.\r\n\t \r\n\tМного жителите на щата Флорида, които бяха евакуирани от домовете си заради приближаването на Ирма, планират още днес да започнат да се връщат, въпреки че властите ги посъветваха да не го правят скоро. Масовото завръщане поражда опасения за натоварен пътен трафик в райони, в които авариите на тока заради Ирма може да продължат дни наред.\r\n\t \r\n\tВъв Флорида започват и издирвателните операции. Засега не е известна съдбата на островите Флорида Кийс, връхлетени от Ирма, когато беше ураган от 4 степен. Няма комуникации и достъп до тях. В понеделник губернаторът на Флорида Рик Скот прелетя с хеликоптер тази зона и каза, че бурята е била опустошителна.\r\n\t \r\n\tСамолетоносач на американските военноморски сили трябва да пусне котва в Кий Уест, главен град на архипелага Флорида Кийс, за да помогне в издирвателните и спасителните операции.\r\n\t \r\n\tФренският президент и холандският крал посетиха опустошените Антилски острови\r\n\tФренският президент Еманюел Макрон и холандският крал Вилем-Александър посетиха опустошените от урагана Ирма Антилски острови и се опитаха да успокоят гражданите, недоволни от организацията на спасителните дейности, предаде Франс прес.\r\n\t \r\n\tОчаква се британският външен министър Борис Джонсън да посети британските Виржински острови и Ангуила. Живеещите на Антилите британци също са недоволни от реакцията на Лондон след урагана, причинил смъртта на най-малко 40 души във Флорида и на Карибите.\r\n\t \r\n\tМестните населения обвиняват френското, холандското и британското правителства , че са се забавили с изпращането на помощ и полицейски сили на островите, където настъпи хаос и се стигна до мародерства.\r\n\t \r\n\tСлед пристигането си в Поант-а-Питр, на френския остров Гваделупа, президентът Макрон заяви, че правителството му е реагирало веднага след получаването на информацията, както и през цялото време на кризата. Той направи това изявление пред медиите на пистата на летището.\r\n\t \r\n\tМакрон подчерта, че връщането към нормален живот е основен приоритет и заяви, че подкрепя създаването на парламентарна комисия за разследване, както поискаха опозиционни партии. Но сега е моментът за национално единство и трябва да запазим достойнство, призова той.\r\n\t \r\n\tМакрон ще посети и френско-холандския остров Сен Мартен и френския остров Сен Бартелми, които са сред най-засегнатите от бедствието. Антуражът на френския президент признава, че не очаква особено топло посрещане на Сен Мартен. Преминаването на Ирма доведе до смъртта на най-малко 11 души и няколко изчезнали във френската част на острова.\r\n\t \r\n\tВ холандската част загиналите са четирима. Местни жители се оплакват, че не са получили помощ в продължение на дни и е трябвало сами да се защитават от въоръжени нападатели.\r\n\t \r\n\tФранция и Холандия организираха въздушни и морски \"мостове\". Корабите и летателните апарати пренасяха храна и помощи в едната посока, а на връщане евакуираха най-уязвимите. Вече са доставени 85 тона храна, 1 милион литра вода и 2,2 тона медикаменти, отбелязва АФП.\r\n\t \r\n\tХоландският крал Вилем-Александър ще прекара нощта в холандската част на остров Сен Мартен, а утре ще посети островите Саба и Синт Еустациус. Придружаван от вътрешния министър Роналд Пластерк, кралят се срещна с местни жители и присъства на раздаването на хуманитарна помощ. Вилем-Александър изрази смайването си и заяви, че е виждал война и други природни бедствия, но никога подобна гледка. \"Всичко е опустошено\", каза той пред Холандската радиопредавателна корпорация.\r\n\t \r\n\t\"Хората ми казаха, че работят заедно, за да се възстановят, да изградят отново острова. Те вярват в бъдещето\", добави холандският крал.\r\n\t \r\n\tХавана постепенно се възстановява\r\n\t \r\n\tКубинската столица постепенно се възстановява от разрушителния ураган Ирма, връхлетял острова в почивните дни. Водата, заляла улиците на града, е спаднала, общински служители и военни започнаха да ликвидират последиците от бедствието, но се очаква, че за това ще са им необходими поне няколко седмици, предаде ТАСС.\r\n\t \r\n\tГоляма част от Хавана трети ден е без ток, затворени са училищата, много магазини и държавни учреждения, довечера се очаква да започне работа летище \"Хосе Марти\".\r\n\t \r\n\tКубинският лидер Раул Кастро призова кубинците да се обединят, за да възстановят възможно най-бързо страната си, предаде Ройтерс.\r\n\t \r\n\tВ Куба стихията взе десет жертви.\r\n\t \r\n\t\"Ирма\" нанесе тежък удар на кубинското селско стопанство и туризъм, два сектора, на които нейната икономика много разчита.\r\n\t \r\n\tРичард Брансън призовава за \"план Маршал\" за Карибите\r\n\t \r\n\tБританският милиардер Ричард Брансън призова да се подготви \"План Маршал\", за да се помогне на Карибите да се възстановят от опустошенията на урагана, оставил стотици хиляди хора без дом.\r\n\t \r\n\tБрансън, който от 11 години живее на британските Вирджински острови, посрещна Ирма на частния си остров Некер. Той съобщи, че сега е заминал за Пуерто Рико, за да мобилизира хуманитарни организации, и каза, че скоро ще се върне на Вирджинските острови, за да работи за възстановяването им.", "date": "2017.09.12", "title": "Ураганът Ирма е взел 10 жертви в югоизточната част на САЩ"}
{"url": "http://www.mediapool.bg/evromonitoring-otkri-ruska-propaganda-v-pik-blits-i-drugi-balgarski-saitove-news269149.html", "text": "Европейската служба за външно действие, която е дипломатическото звено на ЕС, е открила статии с руска пропаганда в пет български сайта, сред които най-известните са близките до депутата Делян Пеевски \"Пик\" и \"Блиц\".\r\n\tТова се разбира от , публикувана във вторник, на проекта на екипа на Фредерика Могерини срещу руската дезинформация, стартиран през ноември 2015 г. и наречен \"Дезинформационен преглед\" (Disinformation Review).\r\n\tПроектът вади на показ най-актуалните публикации в медиите, които са в духа на руската пропаганда, като не е задължително самите издания да са свързани с Кремъл или умишлено да са целели да дезинформират аудиторията си. Според сайта на проекта посоченото в базата данни не може да се смята за официална позиция на ЕС, защото статиите се докладват с помощта на широка мрежа от сътрудници. Досега инициативата е изобличила над 3300 статии на 18 езика.\r\n\tСтатиите, свързани с България в базата данни, към момента са общо 23, като част от тях са публикувани на чужди сайтове.\r\n\tЧаст от засечените от проекта публикации в \"Блиц\" и \"Пик\" са още от края на 2015 г.\r\n\tВ статия на  от края на 2015 г. например се твърди, че президентът Росен Плевнелиев няма да се кандидатира за втори мандат и е договорил с Ангела Меркел заминаването си като посланик в Германия. Според експертите по проекта на ЕСВД написаното е в отговор на дадено преди това интервю от Плевнелиев за британския \"Индипендънт\", в което той казва, че Русия планира хибридна война за дестабилизиране на Европа.\r\n\tСтатията на  преразказва телевизионно интервю на доц. Красен Станчев, който коментира според сайта, че Русия \"си е търсила\" инцидента със свалянето на нейния самолет от турските военновъздушни сили в края на 2015 г. Според анализа на европейските експерти обаче думите на Станчев в публикацията са силно изкривени и преувеличени, а той твърди единствено, че в Сирия Русия бомбандира позиции както на \"Ислямска държава\", така и на антиправителствените бунтовници.\r\n\tСпоред базата данни на ЕСВД и двата случая са докладвани от журналиста Иво Инджев.\r\n\tСпоред друга статия на  \"соросоиди готвят пуч\" срещу новоизбрания президент Румен Радев в деня на встъпването му в длъжност.\r\n\tПроектът на ЕСВД е квалифицирал като руска пропаганда и статия в сайт на френски интелектуалец от 2016 г, според която българският премиер Бойко Борисов е свързан с мафиотски босове и ръководи групировката СИК, като е помагал на ЦРУ да изнася наркотици за Либия, а България продължава да снабдява с оръжия и наркотици \"Ал Кайда\" и \"Ислямска държава\". Според базата данни на ЕСВД срещу Борисов действително има обвинения за връзки с организираната престъпност и за корупционни действия, но няма никакви доказателства, че ЦРУ е изнасяло наркотици за Либия или че България снабдява с оръжие \"Ал Кайда\" или \"Ислямска държава\".\r\n\tНай-много пропагандни публикации в полза на Кремъл са открити в сайта  (The Bulgarian Times), за чийто \"действителен и реален собственик\" се представя лице на име Крум Фильовски. Според една от статиите за честванията на 3 март на Шипка през 2016 г. България била поканила турския президент Реджеп Тайп Ердоган вместо руския президент Владимир Путин – информация, поместена впоследствие и в руския сайт pravda.ru, независимо че е опровергана категорично от българските власти.\r\n\tСред другите \"новини\" на \"Бултаймс\" са, че и в България ще се въведе \"данък терор\" подобно на Франция и че ЕС въвежда забрана за снежните човеци, защото те са бели и който не направи жълт и черен снежен човек до белия, ще бъде глобен с 5000 евро.\r\n\tСпоред друга \"култова\" публикация на изданието еврокомисарят Йоханес Хан е казал, че България ще изчезне като нация до 40 години и ЕС трябва да претендира за суверенитет върху нейната територия.\r\n\tКато пропагандна е оценена и публикация в изданието  от края на 2016 г., според която Европейският парламент се готви да приеме резолюция, с която ще бъде забранена пропагандата на православието.\r\n\t\"Тази информация бе широко разпространена сред българските прокремълски издания. Споменатата резолюция цели да засили стратегическата комуникация на ЕС с цел да се противодейства на антиевропейската пропаганда на трети страни. В нея не се споменава думата \"православие\", изтъкват от ЕСВД.\r\n\tКато руска пропаганда е оценена и статия от 19 март тази година на сайта на , според която турската армия ще нападне България до няколко месеца.", "date": "2017.09.12", "title": "Евромониторинг откри руска пропаганда в \"Пик\", \"Блиц\" и други български сайтове"}
{"url": "http://www.mediapool.bg/masovo-razbolyavane-na-piloti-prizemi-okolo-100-poleta-na-ear-berlin-news269150.html", "text": "Изпадналата в несъстоятелност германска авиокомпания \"Еър Берлин\" (Air Berlin) отмени около 100 полета във вторник заради масово разболяване на пилоти. От превозвача обявиха на сайта си, че необичайно много пилоти отсъстват от работа поради болест. Според \"Шпигел\" около 250 от 1500 пилоти на компанията са излезли в болничен.\r\n\tПътниците се призовават да следят разписанието на сайта на компанията и ако самолетът им няма да излети, въобще да не ходят на летището, както и да не звънят на телефоните на компанията. На клиентите от отменените полети ще се предложи друго решение, пише на сайта на превозвача. Компанията обаче вече не предлага компенсации за такива ситуации и ако хората искат да сменят полетите си, трябва да го направят за своя сметка.\r\n\tВ момента се водят преговори за прехвърлянето на служителите на \"Еър Берлин\" към потенциалния купувач на активите на фалиралия превозвач. По информация на \"Билд\" разговорите са били прекратени в понеделник. Профсъюзната организация в сектора се притеснява, че компанията ще спре полетите на дълги разстояния, които осигуряват по-високи заплати на служителите.\r\n\tОфертите за активите на изпадналата в несъстоятелност компания трябва да бъдат подадени до петък, а решение по сделката се очаква най-рано през следващата седмица. Основният кандидат за част от активите на \"Еър Берлин\" е най-голямата германска авиокомпания \"Луфтханза\" (Lufthansa). По непотвърдена информация интерес имат и британската \"Изиджет\" (easyJet) и германският превозвач \"Кондор\" (Condor) - собственост на британската туристическа компания \"Томас Кук\" (Thomas Cook).", "date": "2017.09.12", "title": "Масово разболяване на пилоти приземи около 100 полета на \"Еър Берлин\""}
{"url": "http://www.mediapool.bg/ruski-general-siriyskata-armiya-si-e-varnali-kontrola-nad-85-ot-teritoriyata-na-siriya-news269151.html", "text": "Сирийската армия си е върнала контрола върху 85 процента от територията на Сирия, съобщи днес високопоставен руски военен, цитиран от Асошиейтед прес и ТАСС.\r\n\t \r\n\t\"Към днешния ден са освободени 85 процента от територията на Сирия, контролирани от незаконните въоръжени формирования\", заяви пред журналисти във военновъздушната база \"Хмеймим\" край Латакия началникът на щаба на руските въоръжени сили в Сирия генерал-лейтенант Александър Лапин.\r\n\t \r\n\t\"До пълното унищожение на \"Ислямска държава\" в Сирия остава да бъдат освободени около 27 000 квадратни километра от територията на републиката\", допълни той.\r\n\t \r\n\tРусия оказва въздушна подкрепа на офанзивата на сирийските сили срещу групировката \"Ислямска държава\" от 2015 г. и тази помощ обърна хода на войната.\r\n\t \r\n\tСирийските войски, които са подпомагани на терен от свързани с Иран бойци, прогониха през последните седмици джихадистите от централната провинция Хомс, край границата с Ливан, и сега се бият с тях в богатата на петрол източна провинция Дейр аз Зур.\r\n\t \n\n\r\n\tЕдин от най-силните съюзници на президента Башар Асад, лидерът на ливанската групировка \"Хизбула\", Хасан Насрала, обяви победа във войната в Сирия, съобщи в. \"Ал Акбар\", цитиран от Ройтерс.\r\n\t \r\n\t\"Спечелихме войната. . . и ни остават само някои откъслечни битки\", каза Насрала, чиято подкрепяна от Иран групировка изпрати хиляди бойци в Сирия в помощ на Асад.\r\n\t \r\n\tТой направи това категорично изказване по време на религиозна сбирка. Източник, запознат със съдържанието на речта на Насрала, потвърди написаното от вестника.", "date": "2017.09.12", "title": "Руски генерал: Сирийската армия си е върнали контрола над 85% от територията на Сирия"}
{"url": "http://www.mediapool.bg/rusiya-se-gotvi-da-remontira-vertoleti-v-bulgaria-news269115.html", "text": "България не е сключвала договор с Москва за ремонт на руски вертолети у нас, но са водени  разговори за подобна поръчка, която да бъде изпълнена в , научи Меdiapool.\r\n\t\r\n\t\t \r\n\t\r\n\t\tВъв вторник помощникът на руския президент Владимир Путин по въпросите на военнотехническото сътрудничество съобщи, че Русия ще ремонтира в България вертолети, които се използват в Афганистан, но тази информация така и не бе потвърдена от българска страна. \r\n\t\r\n\t\t \r\n\t\r\n\t\t\"На изложения у нас присъстваха и страни, които с оглед политическата обстановка по идея би трябвало да отсъстват, тъй като са членки на НАТО. С делегация от България, например, бе подписано споразумение за ремонт на хеликоптерна техника, използвана в Афганистан\", каза Кожин пред ТАСС.\n\n\r\n\t\r\n\t\t \r\n\t\r\n\t\tПроверка в Министерството на икономиката, което отговаря за повечето предприятия от военно-промишления комплекс, показа, че засега няма сключен договор. Военното министерство, под чиято шапка са заводите \"ТЕРЕМ\", също отрекоха да има подобен контракт.  Според неофициална информация обаче са се водили разговори за руски поръчки в \"Авионамс\". Заводът, който доскоро се свързваше с Цветан Василев, има възможност да ремонтира хеликоптерите Ми 17 и Ми 24, които се използват от различни страни в Афганистан. \r\n\t\r\n\t\t \r\n\t\r\n\t\tВсе още от Министерството на икономиката обаче не са съобщили официално за разговорите. Традиционно подобни новини първо се съобщават от руски източници, а София часове по-късно след известен смут потвърждава информацията. \r\n\t\r\n\t\t \r\n\t\r\n\t\tЕвентуален договор ще доведе до задълбочаване на отношенията с Москва във военно-промишления комплекс въпреки обтегнатите отношения между Русия и НАТО и наложените й санкции заради незаконната анексия на Крим и ролята й в Източна Украйна. \r\n\t\r\n\t\t \r\n\t\r\n\t\tПо-рано заместник-генералният директор на \"Рособоронекспорт\" Сергей Гореславски посочи пред агенцията, че Русия може да ремонтира около 200 афганистански военни хеликоптера, ако се споразумее за това със САЩ и ремонтни предприятия от Източна Европа.\r\n\t\r\n\t\t \r\n\t\r\n\t\tПо думите му през ноември 2015 г. Държавният департамент е замразил действието на санкциите срещу Русия за случаите, засягащи ремонта на тези хеликоптери.\r\n\t\r\n\t\t \r\n\t\r\n\t\tВ края на октомври 2016 г. Игор Чечиков от ръководството на холдинга \"Хеликоптери на Русия\" съобщи за ТАСС, че Русия участва в ремонта на хеликоптерната техника, купена от САЩ за афганистанската армия.\r\n\t\r\n\t\t \r\n\t\r\n\t\tПо-късно говорителката на руското външно министерство Мария Захарова информира, че Москва и Кабул са постигнали споразумение за поддръжка и ремонт на хеликоптери руско и съветско производство.\r\n\t\r\n\t\t \r\n\t\r\n\t\t\r\n\t\r\n\t\t \r\n\tБългария през последните години е изпълнявала и други военни поръчки за руски контрагенти.\r\n\tВ ТЕРЕМ \"Флотски арсенал\" бяха ремонтирани руски кораби, като от военното министерство обясниха, че договорите са били сключени преди налагането на санкциите.\r\n\t\t \r\n\t\r\n\t\tВ края на  руският посланик в България Анатолий Макаров каза, че Русия иска да продължи да ремонтира свои кораби във Варна.\r\n\t\r\n\t\t \r\n\t\r\n\t\t\r\n\t\r\n\t\t \r\n\t\r\n\t\tВоенният министър Красимир Каракачанов наскоро обяви намерението си да модернизира и старата съветска техника на въоръжение в армията, като засега няма информация докъде са стигнали плановете му.\r\n\t\r\n\t\t \r\n\t\r\n\t\tКаракачанов изненадващо съобщи, че старите съветски изтребители може да се ремонтират и дори модернизират, като вече е провел разговори с ръководството на руската корпорация РСК \"МиГ\", за да разбере колко ще струва ремонтът на всичките 15 изтребители MиГ 29, които са на въоръжение в българските Военно-въздушни сили (ВВС).\r\n\t\r\n\t\t \r\n\t\r\n\t\tОсъществяването на тази идея ще изисква сериозни ресурси, което поставя под съмнение волята на правителството да завърши проекта за придобиването на нови машини, съвместими със стандартите на НАТО, и така да изкара бойната ни авиация от сянката на Русия.", "date": "2017.09.12", "title": "Русия се готви да ремонтира вертолети в България"}
{"url": "http://www.mediapool.bg/britanskoto-pravitelstvo-odobri-plan-za-tunel-krai-stounhendzh-news269152.html", "text": "Британското правителство одобри днес план за изграждане на тунел близо до древния мегалитен комплекс Стоунхендж, предаде Ройтерс.\r\n\t \r\n\tСтоунхендж, който е в списъка на световното наследство на ЮНЕСКО, се намира в югоизточната част на Англия. Годишно обектът привлича над един милион туристи, хипита и защитници на древната келтска култура и традиции. Много хора идват там особено в дните на лятното и зимното слънцестоене. Камъните на Стоунхендж са подредени така, че те оформят перфектна рамка за изгряващото слънце в средата на лятото и за залязващото слънце в средата на зимата, като това допринася за мистичния характер на мястото.\r\n\t \r\n\tНо от десетилетия насам тази мистичност бе нарушавана от шума и \"аромата\" на изгорели газове от автомобилите от съседния път А303. Той е особено натоварен, тъй като е част от основната магистрала, свързваща Лондон с графствата Девън и Корнуол.\r\n\t \r\n\tСлед години на дебати и консултации правителството най-накрая одобри план за прокопаването на тунел с дължина от около 3 километра. През него именно ще минава този участък от пътя А303, който сега минава покрай Стоунхендж. Проектът ще струва 1,6 милиарда паунда (1,8 милиарда евро). Според британския държавен секретар по транспорта Крис Грейлинг тунелът ще направи придвижванията в района по-бързи и няма да има задръствания. Въздухът в района ще стане по-чист и това ще е от полза за населението и за туристите, прииждащи към Стоунхендж, твърди правителственият представител.\r\n\t \r\n\tКритици на проекта твърдят, че прокопаването на тунела може да повреди някои от археологическите обекти от неолита и бронзовата ера, с които е осеян районът около Стоунхендж. Правителството твърди, че е взело тези опасения предвид. Тунелът ще следва трасето на досегашния път, но ще е с 50 метра по-далече от Стоунхендж, за да се избегне именно нанасянето на щети върху археологическите обекти.\r\n\t \n\n\r\n\tПланът за тунела породи и друго безпокойство. Мястото, на което трябваше да е входът за тунела, щеше да наруши гледката към залязващото слънце в средата на зимата. След протести в плана бяха внесени промени, така че гледката да се запази.\r\n\t \r\n\tСтоунхендж е построен на етапи между е 3000 и 2300-ата година преди Христа.", "date": "2017.09.12", "title": "Британското правителство одобри план за тунел край Стоунхендж"}
{"url": "http://www.mediapool.bg/novi-migratsioni-marshruti-se-poyavyavat-prez-ispaniya-i-rumaniya-news269153.html", "text": "В опит да заобиколят мерките на ЕС за спиране на миграцията през централното и източното Средиземноморие мигрантите откриват нови маршрути през Испания и Румъния, заяви представител на Международната организация по миграцията /МОМ/, цитиран от ДПА.\r\n\t \r\n\tЕудженио Амбрози, директор на регионалния клон на МОМ за ЕС, заяви, че броят на мигрантите, пристигащи по тези нови маршрути, е относително малък, но те са сигнал, че каналджиите търсят алтернативи за достигане до страните от ЕС.\r\n\t \r\n\tСпоред МОМ почти 10 300 души са пристигнали в Испания по море само през 2017 г. Амбрози посочи, че това не \"огромен брой\", но все пак е четири пъти над този от 2016 г.\r\n\t \r\n\tТой отбеляза, че няколкостотин мигранти са пристигнали в Румъния, прекосявайки Черно море.\r\n\t\r\n\t\"Това е ясен знак, че трафикантите и каналджиите търсят алтернативи (...), за да продължат бизнеса си\", посочи Амбрози.\r\n\t \n\n\r\n\tДосега през 2017 г. до бреговете на Европа през Средизмено море са достигнали общо 130 000 мигарнти. Броят на пристигащите по море намалява от 2015 г., когато беше отчетен рекордът от един милион души, пристигнали през Средиземноморието.", "date": "2017.09.12", "title": "Нови миграциони маршрути се появяват през Испания и Румъния"}
{"url": "http://www.mediapool.bg/evrodeputati-s-kampaniya-za-po-golyam-angazhiment-na-es-v-zdraveopazvaneto-news269154.html", "text": "Повече от 70 евродепутати от основните политически групи в Европейския парламент публикуваха призив за продължаване на действията на ЕС в областта на здравеопазването и засилено сътрудничество между държавите членки, съобщи пресцентърът на ГЕРБ. Текстът на политическата декларация е предложен от българския евродепутат от ГЕРБ д-р Андрей Ковачев и е подкрепен от учредената по негова инициатива неформална Група от евродепутати за достъп до качествено здравеопазване, както и много други евродепутати, които се интересуват от здравни въпроси, предаде БТА.\r\n\t \r\n\tТехният призив идва в навечерието на дебата за състоянието на Европейския съюз, който ще се проведе утре в Европейския парламент. Дебатът ще започне с годишната реч на председателя на Европейската комисия Жан-Клод Юнкер, в която той ще представи своите виждания за бъдещето на Европа на основата на петте сценария, представени по-рано тази година. Два от тях предвиждат Европейския съюз да прекрати действията си в сфери, в които се счита, че носи по-ограничена добавена стойност или не е в състояние да изпълни обещаното. Това включва особено области като здравеопазването, които не са пряко свързани с функционирането на единния пазар.\r\n\t \r\n\t\"Всички ние се радваме на по-добро здраве благодарение на сътрудничеството и взаимодействието в сферата на здравеопазването на европейско ниво. Затова е важно да няма отстъпление от постигнатото до момента и да видим дори по-голям ангажимент на ЕС към здравето на европейските граждани. Над 70% от тях очакват ЕС да прави повече в тази област\", коментира Андрей Ковачев.\r\n\t \r\n\tЕто и пълният текст на декларацията:\r\n\t \r\n\t\"Ние, долуподписаните членове на Европейския парламент, сме дълбоко загрижени относно перспективата за намаляване на ангажимента на Европейския съюз в областта на здравеопазването, очертана от някои от сценариите в \"Бялата книга за бъдещето на Европа\".\n\n\r\n\t \r\n\tЕвропейската интеграция донесе значителни ползи за здравето на всички европейци. Това сътрудничество трябва да бъде поддържано, за да се гарантира, че гражданите на ЕС имат равни възможности да получават качествени здравни грижи и услуги в своята страна.\r\n\t \r\n\tПациентите не трябва да плащат цената, която е резултат от липсата на общи европейски политики в здравеопазването.\r\n\t \r\n\tНие вярваме, че Европа е нещо повече от общ пазар и обща валута. Укрепването на икономическите основи на европейския проект несъмнено е от решаващо значение, но не трябва да забравяме, че това е просто средство за постигане на просперитет в Съюза.\r\n\t \r\n\tЗдравето е предпоставка за просперитет и амбициозната европейска програма за растеж и работни места не може да бъде постигната без здрави европейски граждани.\r\n\t \r\n\tЕвропейските здравни системи се мъчат да се справят с неотложните предизвикателства като застаряващото население, недостигащите здравни бюджети и нарастващите нива на здравни неравенства. Тези предизвикателства надхвърлят националните граници на държавите-членки и изискват общи европейски решения. Игнорирането им не само ще бъде икономически неефективно, но и политически опасно. Големите несъответствия в здравеопазването подкопават социалното единство и насърчават политическото недоволство.\r\n\t \r\n\tПо този начин се възпрепятстват сътрудничеството и процесът на европейска интеграция.\r\n\t \r\n\tЗа да подсигурим бъдещето на Европейския съюз, трябва да се противопоставим на популистката реторика и да отговорим на очакванията на европейските граждани.\r\n\t \r\n\tСкорошните проучвания на Евробарометър показват, че около 70% от европейците желаят по-голям ангажимент на ЕС в сферата на здравеопазването. Призоваваме за продължаване на действията на Европейския съюз в областта на здравеопазването и засилено сътрудничество между държавите-членки на ЕС като предпоставка за устойчивото развитие на нашия Съюз.\" ПЦ - ГЕРБ", "date": "2017.09.12", "title": "Евродепутати с кампания за по-голям ангажимент на ЕС в здравеопазването"}
{"url": "http://www.mediapool.bg/pet-partii-izvan-ns-prizovaha-deputatite-da-ne-izbirat-chetirima-kandidati-za-vss-news269155.html", "text": "ДСБ, \"Да, България\", \"Зелените\", БЗНС и ДЕОС разпространиха във вторник общо отворено писмо с призив към депутатите да не подкрепят четирима от номинираните за членове на Висшия съдебен съвет (ВСС) от парламентарната квота.\r\n\tКакто е известно, изслушването на кандидатите мина миналия четвъртък без никакви дебати и се очаква през тази седмица Народното събрание (НС) да попълни 11-те останали места в съдебния съвет.\r\n\tСпоред петте извънпарламентарни формации процедурата за следващия състав на ВСС е дори по-лоша от тази, проведена през 2012 г. под ръководството на бившия депутат от ГЕРБ Искра Фидосова.\r\n\tДСБ, \"Да, България\", \"Зелените\", БЗНС и ДЕОС отправят призив към всички парламентарни групи в 44-ото НС да не подкрепят кандидатурите на съдиите Стефан Грозев и Боян Магдалинчев, адвокат Боян Новански и прокурор Йордан Стоев.\r\n\t\"Уважаеми дами и господа народни представители,\r\n\tС номинациите и изслушването на кандидатите за членове на Висшия съдебен съвет от парламентарната квота, този състав на Народното събрание за пореден път доказа, че е лишен от воля за реални реформи.\r\n\tСтана очевидно, че водещи съображения при селекцията на издигнатите номинации не са били нито характерът, нито наличие на визия за реформи, нито заявена публична позиция в защита на върховенството на правото.\r\n\tПри разглеждането на номинациите парламентът наруши и буквата, и духа на закона. Правилата за работа на комисията съдържаха ред несъответствия на нормите на Закона за съдебната власт, гарантиращи задълбочена проверка на качествата на кандидатите, прозрачността и публичното участие в процедурата.\r\n\tСамото изслушване на кандидатите в правна комисия беше откровен фарс. Комисията не проведе задълбочен анализ за наличието на изискуемите по конституция високи нравствени и професионални качества, каквато е основната й роля по смисъла на Закона за съдебната власт. В частност – не бяха изследвани различни индикации за поведение, нарушаващо стандартите за професионална етика, от страна на ред кандидати. Без подобна взискателна проверка депутатите не могат да упражнят правото си на избор при достатъчно висока сигурност, че гласуват за кандидати с несъмнен интегритет. Наред с това, членовете на комисията не просто не проведоха дебат по възгледите за съдебната реформа на кандидатите, а често дори изобщо отказваха да поставят въпроси. Не бяха поставени и въпросите, подадени от неправителствени организации, въпреки че това е предвидено от Закона за съдебната власт.\r\n\tЗвучи невероятно, но процедурата, организирана и проведена от Данаил Кирилов, не просто не отговаря на целта на закона и основни ангажименти за реформа на съдебната власт, но дори значително отстъпва на спазването на формалните изисквания при избора, проведен от Искра Фидосова през 2012 г.\r\n\tНяма никакво съмнение, че този избор няма да обслужи нито обществените очаквания за формиране на един Висш съдебен съвет, който най-сетне да проведе съдебната реформа, нито дори ще отговори на основни препоръки на Европейската комисия в рамките на Механизма за наблюдение и оценка. Ще бъде обслужен единствено интересът за възпроизводство на токсичното корупционно статукво.\r\n\tВ общата маса кандидати без изявени способности, между които Ви се предлага да избирате, се открояват четирима, чиито биографии съдържат особени фактори за съмнение в наличието на изискуемите високи нравствени и професионални качества. Правна комисия дори не опита да обсъди и потвърди или отхвърли тези съмнения.\r\n\tСтава дума за:\r\n\tСъдия Стефан Грозев, един от най-ярките примери за съдия, чиито решения с години ерозират общественото доверие в интегритета на съдебната власт. Обществените съмнения около него са толкова силни, че дори настоящият състав на ВСС двукратно отказа да му гласува доверие като председател на САС.\r\n\tСъдия Боян Магдалинчев, който беше основно действащо лице в порочния модел на администриране на Върховния административен съд, породил множество скандали и съмнения за манипулиране на дела. Ясно е, че г-н Магдалинчев не може да бъде лице на реформата в съдебната власт, независимо дали едно реално проучване би потвърдило или отхвърлило съмненията, че той в много отношения наследи ролята на Венета Марковска.\r\n\tАдвокат , чиито връзки с бившия следовател Петър Петров („Петьо Еврото“) са особено компрометиращи.\r\n\tПрокурор Йордан Стоев, който потвърди отказа за образуване досъдебно производство по сигнала срещу Делян Пеевски, Цветан Василев, Николай Бареков и големия брой кредити към свързани лица, отпускани от вече фалиралата КТБ.\r\n\tБез съмнение, сред останалите кандидати има твърде малко, които изобщо дават причини да бъдат подозирани, че ще се борят за реална съдебна реформа. Как иначе да си обясним фактическото преотстъпване на квотата на \"Обединените патриоти\" в полза на кандидатите на ДПС и предложените шестима кандидати от страна на БСП. Със сигурност има и други неразкрити зависимости. Индикациите за лоялност на статуквото са правило. Вместо добре информиран и мотивиран избор Ви се предлага да участвате в поредния пазарлък на тъмно, който да осигури още поне пет години управление чрез корупция, зависимости и беззаконие.\r\n\tИзбирането обаче на някой от четиримата, посочени по-горе кандидати, би представлявало крещяща демонстрация за циментиране и задълбочаване на модела \"Кой\" в съдебната власт. При липсата на сериозен анализ на фактите, пораждащи съмнения в техните качества и капацитет за провеждане на реформа от страна на Правна комисия, всеки депутат трябва да вземе политическо решение какво послание иска да изпрати на обществото със своето гласуване.\r\n\tЕто защо, призоваваме Ви да не подкрепяте гореизброените кандидати и да не превръщате очертаващия се лош избор за парламентарна квота във Висшия съдебен съвет в откровено обществено нетърпим.\"", "date": "2017.09.12", "title": "Пет партии извън НС призоваха депутатите да не избират четирима кандидати за ВСС"}
