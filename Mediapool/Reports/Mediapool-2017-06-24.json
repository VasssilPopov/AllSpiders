{"url": "http://www.mediapool.bg/prezidentat-otnovo-poiska-edinen-antikoruptsionen-organ-news265749.html", "text": "Президентът Румен Радев отново призова в събота управляващите да създадат единен антикорупционен орган, „който да има изрични правомощия за борба с корупцията по високите етажи на властта“.\r\n\tТой се обяви за това още в предизборната кампания, а преди няколко седмици потвърди позицията си. Радев обаче не е привърженик на румънския модел с независима антикорупционна прокуратура. Против този вариант е и главният прокурор Сотир Цацаров.\r\n\t„Знам много за румънския модел, знам и положителните, и отрицателните страни, не съм почитател на ничий модел, България не може директно да копира модели, но ние трябва да вземем водещите принципи от всеки един модел“, посочи държавният глава пред журналисти в събота.\r\n\tСпоред Радев бъдещиат орган трябва да се занимава със „събиране и анализ на информация, разследване, подготовка на обвинение – такова обвинение, което да издържа в съда“.\r\n\t„В този орган трябва да влизат служители с компетенцията на ДАНС, на разследващи полицаи, ай ти специалисти, експерти в областта на финансите, банковото дело и други. Трябва наистина тези хора, събрани в екип с достатъчно правомощия, с големи заплати, да разровят всички крупни съмнителни обществени поръчки, да гледат много внимателно в това, което в момента се случва, трябва да има справедливо решаване на много въпроси, трябва дейността на този орган да дисциплинира нашата политическа класа, каза още президентът, цитиран от БТА.\n\n\r\n\tПо думите му без ефективна борба с корупцията, България няма да има нито икономически напредък, нито достатъчен ръст на БВП, нито качество и стандарт на живот, нито достатъчно добър климат за инвестиции.\r\n\t„Вижте ефекта в Румъния във всички тези области, вижте при нас“, добави Радев.\r\n\tМеждувременно Министерството на правосъдието (МП) пусна за обществено обсъждане в събота новия вариант на антикорупционния закон, изработен от екипа на бившия вицепремиер Меглена Кунева, който така и не бе приет от предишния парламент.\r\n\tВ последната му редакция възможността за разследване на анонимни сигнали е допусната само, ако подателят му предостави конкретни доказателства в подкрепа на твърдението си. Именно анонимните сигнали станаха причина законопроектът „Кунева“ да не бъде приет от предния състав на парламента.\r\n\tТой предвижда още създаване на единен орган, който да извършва реални проверки на декларациите за имущество и конфликт на интереси, както и да отнема незаконно придобито имущество.\r\n\tВъпросната Комисия за противодействие на корупцията и отнемане на незаконно придобитото имущество се формира от сега действащите Комисия за отнемане на незаконно придобито имущество, Комисията за предотвратяване и установяване на конфликт на интереси и на Центъра за превенция и противодействие на корупцията и организираната престъпност към Министерския съвет (БОРКОР) и съответното звено в Сметната палата.", "date": "18:14 | 24 юни 2017 | ", "title": "Президентът отново поиска единен антикорупционен орган"}
{"url": "http://www.mediapool.bg/nad-140-dushi-byaha-zatrupani-ot-svlachishta-v-kitai-news265738.html", "text": "Най-малко 141 души са изчезнали, след като проливни дъждове предизвикаха свличане на земни маси в Югозападен Китай, съобщиха местните власти, цитирани от ДПА.\r\n\tПървоначалните данни бяха за 100 изчезнали. Свлачището затрупало към 6.00 ч. сутринта (1.00 ч. българско време) около 40 къщи в село Синмо в провинция Съчуан.\r\n\tВ ход е спасителна операция. Снимки от мястото, споделени в групата на в. \"Женмин жибао\" в Туитър показват спасителните екипи сред купища развалини.\r\n\tКитайският президент Си Цзинпин заяви, че спасителните отряди трябва да направят всичко по силите си, за да стигнат до хората, затрупани от свлачищата, и да сведат до минимум жертвите.\r\n\tЗемното свличане е станало в хълмист район на Съчуан, населен от тибетци и друга малцинствена група – цян.\n\n\r\n\tДен по-рано двама селяни загинаха и четирима бяха ранени в окръг Пугъ (провинция Съчуан), също след свлачища заради дъждове, предаде Синхуа.", "date": "13:06 | 24 юни 2017 | ", "title": "Над 140 души бяха затрупани от свлачища в Китай"}
{"url": "http://www.mediapool.bg/gerdzhikov-ne-sme-vrazvali-ratsete-na-borisov-za-iztrebitelite-news265734.html", "text": "\"Не сме връзвали ръцете на Бойко Борисов за изтребителите\". Така бившият служебен премиер Огнян Герджиков коментира в събота пред бТВ думите на министър-председателя, че шведските изтребители \"Грипен\" са \"предопределени\" от процедурата, проведена от служебния кабинет.\r\n\tПреди ден Борисов разговаря в Брюксел по темата с шведския си колега Стефан Льовен, след което даде да се разбере, че правителството смята да осъществи сделката , прехвърляйки отговорността за решението на кабинета \"Герджиков\" и президента Румен Радев, който неведнъж открито лобира за шведските машини.\r\n\t\"Казах на шведския премиер – сядаме и първо говорим за индустриално сътрудничество. Второ – за инвестициите в България, за да може това, което ще платим, на 100% да си го върнем от други неща. И затова на шведския премиер му казах – колега, вземем ли решение, тръгнат ли на преговори, първо с вас, после с \"Юрофайтър\". Пазарлъкът ще е много тежък и много голям\", коментира Борисов пред БНТ в Брюксел.\r\n\tГерджиков обаче твърди, че настоящите управляващи са можели и да не се съобразят с класирането, според което \"Грипен\" печелят конкурса пред италианските \"Юрофайтър\", а американските Ф-16 бяха декласирани.\r\n\t\"Те можеха съвсем спокойно да решат и всичко друго. Нямаше обвързваща сила\", добави Герджиков с уточнението, че правителството му е избрало шведските изтребители заради експертното мнение на военните.\n\n\r\n\t\"Аз лично винаги отдавам приоритет на експертните решения пред политическите\", обобщи бившият служебен премиер.\r\n\tТой разкритикува ГЕРБ за идеята за въвеждане на 10-годишна абсолютна давност на дълговете, определяйки я като \"тежка самодейност\" и \"катастрофа\" за частните бизнес отношения.\r\n\t\"Един съдебен процес в България много често трае над 10 години. По време на съдебния процес давността не тече, тя е спряла. Минат 10 години и тези пари никога не мога да се вземат, защото е изтекла давността. Това е страхотен стимул за длъжниците да бягат. Ще има едно криене, едни болни адвокати\", аргументира се Герджиков.\r\n\tТой изрази несъгласие и с приетия на първо четене таван на разплащанията в брой, който 2 години да стане 1000 лева. По думите му това е твърде нисък праг, който би спънал \"елементарни разплащания\".\r\n\t\"Ако става дума за плащания между търговци – да, но за обикновени хора, ако например искам да ви продам колело за 1000 лева – защо? За да платим допълнително такси, за да рискуваме да минем през банкова система, където не се знае дали няма да се блокира и нещо да стане\", попита Герджиков.\r\n\tВ рядка проява на самокритичност бившият служебен премиер отчете като своя грешка многото кадрови промени в изпълнителната власт по време на мандата му.\r\n\t\"Не бива един служебен кабинет да прави толкова много уволнения и назначения – само там, където наистина се налага\", коментира той.\r\n\tИ добави, че отново би приел, ако го поканят за служебен премиер, защото вече е натрупал допълнителния опит, който е много ценен. Герджиков не пропусна да влезе в познатия си тон, споделяйки и усещането си, че \"нашият служебен кабинет в общи линии се справи много добре\".", "date": "11:29 | 24 юни 2017 | ", "title": "Герджиков: Не сме връзвали ръцете на Борисов за изтребителите"}
{"url": "http://www.mediapool.bg/radev-pokanil-sam-i-tramp-i-putin-bulgaria-tryabva-da-zashtitava-svoite-interesi-news265736.html", "text": "\"Аз съм поканил и президента Тръмп, и президента Путин. България трябва да защитава своите интереси.\"\r\n\tТака държавният ни глава Румен Радев коментира пред българската общност в Атина информацията, че е поканил руския си колега Владимир Путин на честването на 140-годишнината от Освобождението на България от турско робство на 3 март догодина.\r\n\tПо време на първото си посещение в региона президентът посочи още, че ще работи за бързото откриване на ГКПП Рудозем – Ксанти и разкриване на още гранични пунктове с южната ни съседка.\r\n\t\"С Гърция имаме сходни позиции по всички важни въпроси от дневния ред на Европа\", добави Радев, като даде пример със съвместно да решаваме проблемите за миграцията, за сигурността и за кохезионната политика.\r\n\tПомолен да коментира бавната процедура за получаване на българско гражданство на дете от смесен брак, той заяви: \"Ако ме питате трябва да става веднага. Защото даваме гражданство на хора, чиито български корени могат да бъдат подложени на съмнение.\"", "date": "12:31 | 24 юни 2017 | ", "title": "Радев: Поканил съм и Тръмп, и Путин – България трябва да защитава своите интереси"}
{"url": "http://www.mediapool.bg/aleksandar-vuchich-vstapi-v-dlazhnost-kato-prezident-na-sarbiya-news265732.html", "text": "Александър Вучич официално встъпи в длъжност като президент на Сърбия. На церемонията в двореца \"Сърбия\" в столицата Белград присъстваха общо около 5000 гости, включително представители на повече от 60 чуждестранни делегации, предаде БТА.\r\n\tНовият държавен глава на западната ни съседка спечели убедително президентските избори още на първия тур на 2 април и положи клетва на 31 май. На приема в петък вечерта бяха поканени гости от съседните страни, САЩ, Русия, ЕС, НАТО и Китай.\r\n\tВучич ги посрещаше заедно със съпругата си Тамара. Това бе първа публична поява за нея, откакто му роди син на 10 юни.\r\n\tПо официални данни Сърбия не е приемала толкова много чуждестранни гости от погребението на Тито през 1980 г.\r\n\tПреди церемонията новият сръбски президент бе поздравен от своя предшественик на поста Томислав Николич. В своята реч Вучич пък не пропусна да подчертае, че страната му се гордее със своите традиционни приятелски отношения с Русия.\n\n\r\n\t\"Намираме се... на пътя към Европа и искаме да останем на него\", отбеляза в същото време държавният глава.\r\n\tСлед церемонията хърватският президент Колинда Грабар Китарович изрази надежда за възстановяване на добрите отношения между страната й и Сърбия.", "date": "10:35 | 24 юни 2017 | ", "title": "Александър Вучич встъпи в длъжност като президент на Сърбия"}
{"url": "http://www.mediapool.bg/parviyat-chasten-balgarski-satelit-be-izstrelyan-uspeshno-news265728.html", "text": "Първият частен български сателит \"BulgariaSat-1\" беше изстрелян в петък вечерта от космодрума Кейп Канаверал в САЩ. Той е собственост на \"Булсатком\".\r\n\tСпътникът беше монтиран на ракета \"Фалкон\" 9 на компанията на \"Илън Мъск SpaceX\", първата степен от която успешно се приземи за повторна употреба.\r\n\tОколо 27 минути след старта се задейства за кратко двигателят на втората степен, за да изведе първия български геостационарен спътник до орбита.\r\n\tВ 22.45 часа българско време или около 35 минути след старта \"BulgariaSat-1\" успешно се отдели на малко над 1000 км над земната повърхност и след няколко теста ще заеме позицията си за активна дейност.\r\n\t\"BulgariaSat-1\" е втори български сателит изобщо, след \"Интеркосмос-България-1300\", изстрелян през 1981 г., който вече не е активен.\n\n\r\n\tЧастният сателит на \"Булсатком\" е произведен в Паоло Алто, Калифорния, и ще осигурява покритие над Балканите и част от Европа. Той ще бъде на орбита на 36 000 километра над Земята.\r\n\tАко всичко по изстрелването мине безпроблемно, се очаква сателитът да започне да предава сигнал след около месец. В проекта са инвестирани около 235 млн. долара. Средствата с осигурени основно от Банката за експортно ориентиране на САЩ и консорциум от европейски банки, начело с Дойче банк.\r\n\tОчакваният живот на спътника е около 20 години. Около 46 на сто от капацитета на сателита ще се използва за излъчванията на \"Булсатком\", а останалият ще се дава под наем. Интерес има от Германия, Гърция, Израел, Румъния и други страни.\r\n\t\"Това събитие нарежда България сред 12-те в Европейския съюз с най-значимо присъствие в Космоса\", обяви по повод изстрелването на \"BulgariaSat-1\" премиерът Бойко Борисов, цитиран от правителствената информационна служба.\r\n\t\"Една държава е развита, когато нейната икономика е базирана на знанието, и когато все повече нейни компании разработват високотехнологични продукти и предоставят широко достъпни иновативни услуги. С първия български геостационарен сателит ще бъдат осигурени повече и по-качествени телекомуникационни услуги на Балканите и в други европейски региони, директно до домовете ни\", посочва още министър-председателят.\r\n\t\"BulgariaSat-1\" е първата по рода си инвестиция от подобен финансов и стратегически мащаб на българска компания и е заявка за потенциала на българския вискотехнологичен бизнес. Нека докажем пред света, че имаме реален шанс като държава да се фокусираме и позиционираме в нови за нас аспекти на космическата индустрия. Искам специално да поздравя целия български екип от инженери, които работиха усърдно по всички етапи от реализацията на този проект. На добър час!\", написа в поздравителен адрес и президентът Румен Радев.", "date": "12:24 | 24 юни 2017 | ", "title": "Първият частен български сателит бе изстрелян успешно"}
{"url": "http://www.mediapool.bg/mechka-ubi-16-godishen-uchastnik-v-maraton-v-alyaska-news265737.html", "text": "Мечка отне живота на 16-годишен участник в ежегодния маратон \"Мемориал Робър Спър\" в Аляска. Трагичният инцидент е станал в гората, през която минава част от трасето. \r\n\tСпоред информация в американските медии загиналото момче Патрик Купър се е свързало с брат си, за да каже, че е преследвано от мечка.\r\n\tОрганизаторите веднага изпратили спасителен екип, но когато стигнали до мястото тялото на младежа било безжизнено. Местните власти са предприели акция за откриването на мечката.", "date": "13:00 | 24 юни 2017 | ", "title": "Мечка уби 16-годишен участник в маратон в Аляска"}
{"url": "http://www.mediapool.bg/shults-tramp-putin-i-erdogan-se-darzhat-kato-avtokratichni-vladeteli-news265735.html", "text": "Президентуте на САЩ, Русия и Турция – Доналд Тръмп, Владимир Путин и Реджеп Тайип Ердоган се държат като „автократични владетели“.\r\n\tТакова мнение изрази лидерът на германските социалдемократи и бивш председател на Европейския парламент Мартин Шулц.\r\n\tСпоред него Европейският съюз трябва да стане по-силен в отговор на отслабването на демокрацията в САЩ, Русия и Турция.\r\n\t„Сега е важно да възстановим Европа и да я направим силна. Не само на думи, но също така чрез конкретни политики“, подчерта Шулц пред германския вестник Passauer Neue Presse.", "date": "12:18 | 24 юни 2017 | ", "title": "Шулц: Тръмп, Путин и Ердоган се държат като автократични владетели"}
{"url": "http://www.mediapool.bg/beliyat-dom-otgovori-s-tuit-na-tramp-na-zapitvane-ot-kongresa-news265733.html", "text": "Белият дом отговори с туит на Тръмп на запитване от Конгреса\r\n\tБелият дом представи като официален отговор до Конгреса на САЩ туит на президента Доналд Тръмп, предаде Ройтерс.\r\n\tЗапитването е било направено от комисията, разследваща предполагаемата намеса на Русия в президентските избори в Щатите през ноември м.г.\r\n\tКомисията по разузнаването в Камарата на представителите е поискала информация за евентуалните записи на разговори на Тръмп с уволнения от него директор на ФБР Джеймс Коми.\r\n\tВ отговор Белият дом е изпратил писмо, в което е цитиран туит на президента Тръмп от четвъртък. В него той заявява лаконично, че не знае дали има подобни записи, но сам не е правил и не разполага с такива.\r\n\tВодещи представители на комисията обаче изразиха неудовлетворение от реакцията на президентството. Този туит не е достатъчен отговор, подчерта конгресменът републиканец Майк Конауей, който води разследването.\r\n\tНай-високопоставеният демократ в комисията Адам Шиф коментира, че постът на Тръмп в Туитър не отрича, че такива записи съществуват и призова Белия дом да даде подробен писмен отговор на запитването.", "date": "11:05 | 24 юни 2017 | ", "title": "Белият дом отговори с туит на Тръмп на запитване от Конгреса"}
{"url": "http://www.mediapool.bg/mazh-beshe-zadarzhan-sled-kato-otkri-strelba-pred-zalozhna-kashta-v-sofiya-news265741.html", "text": "Мъж беше задържан, след като откри стрелба с газов пистолет пред заложна къща в столичния кв. „Дружба 1“, съобщиха от МВР.\r\n\tДо инцидента се е стигнало заради скандал между арестувания и служител в заложната къща.\r\n\tКогато единият мъж открил огън, другият се заключил в помещението. При стрелбата няма пострадали, допълват от полицията.", "date": "13:36 | 24 юни 2017 | ", "title": "Мъж беше задържан, след като откри стрелба пред заложна къща в София"}
{"url": "http://www.mediapool.bg/osminata-mitnichari-obvineni-v-koruptsiya-ostavat-v-aresta-news265740.html", "text": "Обвинените в корупция осмина митничари от ГКПП „Кулата“ остават в ареста, реши късно в петък Апелативният спецсъд, потвърждавайки определението на първата инстанция.\r\n\tТе бяха задържани в средата на месеца при мащабна акция на граничния пункт. С обвинения обаче се сдобиха само 8 души, а останалите задържани станаха свидетели.\r\n\tВ домове и автомобили на задържаните бяха открити пари в различни валути с обща равностойност 63 000 лв.\r\n\tВпоследствие разследващите откриха още 40 000 евро и 15 000 лева, за които също се предполага, че са придобити чрез корупционната схема.", "date": "13:20 | 24 юни 2017 | ", "title": "Осмината митничари, обвинени в корупция, остават в ареста"}
{"url": "http://www.mediapool.bg/650-apartamenta-v-london-byaha-evakuirani-ot-saobrazheniya-za-sigurnost-news265744.html", "text": "Общинският съвет на лондонския район Камдън съобщи, че тази нощ са евакуирани обитателите на 650 апартамента в четири високи жилищни сгради, след като инспектори са открили проблеми, свързани с надеждността на огнеупорната облицовка, предаде Асошиейтед прес.\r\n\tПо-голямата част от евакуираните хора са настанени във временни жилища, а други – в хотелски стаи.\r\n\tПървоначално бе съобщено, че ще бъдат евакуирани хората от 800 жилища. Решението бе взето след огромния пожар миналата седмица в 24-етажната жилищна сграда Гренфел тауър, в който загинаха 79 души, припомня БТА.", "date": "14:03 | 24 юни 2017 | ", "title": "650 апартамента в Лондон бяха евакуирани от съображения за сигурност"}
{"url": "http://www.mediapool.bg/hlebno-primirie-vleze-v-sila-v-iztochna-ukraina-news265739.html", "text": "Ново примирие влезе в сила в района на конфликта в Източна Украйна, предаде ТАСС в събота.\r\n\tПоредното прекратяване на огъня в Донбас между украинските правителствени сили и проруските сепаратисти бе договорено в сряда.\r\n\tОсновната цел на т. нар. \"хлебно примирие\" е да позволи на местните жители да започнат да събират реколтата. Прекратяването на огъня влезе в сила в полунощ. Предвидено е то да продължи до 31 август.\r\n\tОт 1 януари до средата на юни в района на конфликта в Източна Украйна по данни на мониторинговата мисия на Организацията за сигурност и сътрудничество в Европа (ОССЕ) са били убити 45 и ранени 216 души.\r\n\tБроят на жертвите е по-голям в сравнение със същия период на миналата година. Тогава в резултат на конфликта в Донбас са били убити 23 и ранени 84 души.", "date": "13:12 | 24 юни 2017 | ", "title": "\"Хлебно примирие\" влезе в сила в Източна Украйна"}
{"url": "http://www.mediapool.bg/polskiyat-prezident-ogranichi-polzvaneto-na-speshen-kontratseptiv-news265742.html", "text": "Полският президент Анджей Дуда подписа закон, ограничаващ достъпа до \"хапчето на утрешния ден\", което вече ще може да се купува само с рецепта, се казва в официално комюнике, цитирано от АФП.\r\n\tНормативният акт срещу спешния контрацептив бе прокаран по инициатива на управляващата консервативна католическа партия \"Право и справедливост\", чийто кандидат Дуда бе избран за държавен глава.\r\n\tПредишното либерално правителство разреши хапчето да се купува без рецепта от лица над 15 години, съгласно европейска разпоредба. Законът предизвика тревога сред феминистките среди в Полша. Основният им аргумент е, че хапчето трябва да се приеме възможно най-бързо след половия акт.\r\n\t\"Право и справедливост\", която управлява в Полша от октомври 2015 г., спря държавното финансиране на ин витро оплождането, а през есента на 2016 г. опита да ограничи правото на аборт в страна, която и без това се отличава с един от най-рестриктивните режими в Европа. Под натиска на улични протести, в които взеха участие около 100 000 души, правителството обаче се отказа от този законопроект, припомня БТА.", "date": "13:47 | 24 юни 2017 | ", "title": "Полският президент ограничи ползването на спешен контрацептив"}
{"url": "http://www.mediapool.bg/zemetresenie-v-rumaniya-be-useteno-i-v-bulgaria-news265743.html", "text": "Земетресение на в района на Вранча, Румъния, беше усетено и у нас през нощта срещу събота.\r\n\tНационалният институт по геофизика, геодезия и география съобщи, че трусът е бил с магнитуд 4.4 по скалата на Рихтер.\r\n\tТой се е усетил в Русе, Свищов, Добрич и Плевен. Няма данни за материални щети.", "date": "13:52 | 24 юни 2017 | ", "title": "Земетресение в Румъния бе усетено и в България"}
{"url": "http://www.mediapool.bg/politsiyata-v-sauditska-arabiya-obyavi-che-e-predotvratila-atentat-v-meka-news265730.html", "text": "Властите в Саудитска Арабив обявиха, че са предотвратили самоубийствен атентат срещу Голямата джамия в свещения град Мека, предадоха АФП и Ройтерс в събота.\r\n\tСпоред информацията на местната полиция терористичното нападение е било планирано за петък, когато десетки хиляди вярващи се били събрали в Голямата джамия – няколко дни преди края на свещения за мюсюлманите месец Рамазан.\r\n\tАтентаторът, който се предполага, че е щял да се взриви в храма, е задействал експлозивите по-рано, след като сградата, в която се е намирал, е била обкръжена от полицията. При експлозията и последвалото срутване са били ранени 11 души, петима от които полицаи.\r\n\tТерористът бил част от група, базирана в два квартала на Мека и в Джеда, икономическата столица на кралството. Петима нейни членове, сред които една жена, са задържани след това от саудитските власти, допълват информационните агенции.\r\n\tГоворител на саудитското вътрешно министерство подчерта, че терористичната група изпълнявала \"планове, ръководени от чужбина с цел да се навреди на сигурността и стабилността\" на кралството. Държава, от която е поръчан атентата обаче не се посочва.", "date": "09:39 | 24 юни 2017 | ", "title": "Полицията в Саудитска Арабия обяви, че е предотвратила атентат в Мека"}
{"url": "http://www.mediapool.bg/kakvo-se-krie-zad-novite-danni-za-bednostta-news265745.html", "text": "Последните данни от статистиката за доходите и условията на живот (EU-SILC) показват спад на линията на бедност от 326 на 308 лв. месечно през 2015 г. [1], както и ръст на относителния дял на бедното население от 22,0 на 22,9%. Предвид подобрението на мнозинството показатели за състоянието на българската икономика, тази динамика представлява огромна изненада. След по-внимателен прочит, тя по-скоро отразява промените в начина на провеждане на изследването, отколкото влошаване на реалното благосъстояние на българските домакинства.\r\n\tПрез 2016 г. извадката на НСИ се увеличава с 1300 домакинства, като по този начин общият им брой става 8600. Това, разбира се, е добре дошла промяна. По-големият размер на извадката би трябвало да доведе до по-висока представителност на изследването, включително що се касае до разбивките на регионално ниво и способността за оценка на влиянието на различни фактори върху благосъстоянието на домакинствата (напимер тяхната  структура, наличието на работещи/безработни/бедни лица, взаимодействието със социалната и пенсионната системи, нивото на образование и др.). Направени са и други методологичеки промени, които водят до увеличаването на броя на ротационните групи от 4 на 6, което означава че от 2016 г. натам всяко едно домакинство ще бъде наблюдавано за по-продължителен период от време. Тази и други промени, обаче, означават че резултатите от SILC 2016 не са директно съпоставими с данните от SILC 2015.\r\n\tПо принцип съпоставката между различни извадкови изследвания, пък били те със сходен тематичен обхват, не е особено препоръчителна, макар по-високата съпоставимост на резулатите да е една от наскоро лансираните цели на Евростат. С това предвид, ето някои от данните, които правят резултатите от EU-SILC 2016 (и по-конкретно спада на линията на бедност и покачването на относителния дял на бедните) изненадващи:\r\n\t-          През 2015 г. икономиката отбелязва ръст от 3%, който се ускорява през 2016 г.;\r\n\t-          И през 2014 г., и през 2015 г. броят на заетите се увеличава – съответно с 46,5 и 50,5 хиляди души. През 2016 г. е регистриран спад на заетите от 15,1 хиляди души, но това би трябвало евентуално да даде ефект върху доходите за 2016 г., а не върху референтната за изследването 2015 г.\n\n\r\n\t-          През 2015 г. доходите на лице от домакинството нарастват с 2,9%, като ръстът продължава и през 2016 г. (вече с 4,3%);\r\n\t-          Средната работна заплата нараства с 6,8% през 2015 г. и с 9,5% през 2016 г., като ръстът при минималната работна заплата през 2015 г. е на два пъти с по 20 лв., а през 2016 г. - еднократно с 40 лв.;\r\n\t-          През 2015 г. броят на наетите по трудово и служебно правоотношение лица се увеличава с 15 хиляди души спрямо 2014 г. \r\n\tВ условията на увеличаваща се заетост и изпреварващ ръст на трудовите доходи спрямо този на пенсионните и социалните плащания през 2015 г. би следвало да очакваме различна динамика, а именно: увеличаване на броя на заетите и доходите на техните домакинства, водещо до повишаване на медианния доход и съответно – линията на бедност. Напълно възможно е подобни тенденции да доведат до ръст на относителния дял на бедното население, особено сред пенсионерите и лицата, живеещи в домакинства с нисък интензитет на икономическа активност. \r\n\tТози опростен вариант на икономически анализ може да срещне подкрепа във всички представителни изследвания на НСИ за ситуацията през 2015 г. Едновременен спад на линията на бедност и ръст на относителния дял на бедното население, обаче, подсказва че е възможно статистиката да е подценявала доходното неравенство в обществото в предишни периоди, както и че промяната в издавката оказва влияние върху крайния резултат.\r\n\tС други думи, от новите данни на НСИ разбираме, че бедните може би са повече, отколкото сме предполагали, но няма как със сигурност да знаем дали техният дял се увеличава или намалява, поне не преди излизането на резултатите от EU-SILC 2017. Всякакви спекулации на тема “растяща бедност” са крайно прибързани, макар и разбираеми предвид последните изнесени данни и сложността на разглежданата материя.\r\n\tНезависимо от методолотическите промени, основните зависимости между бедността и определящите я фактори остават в сила:\r\n\t-          Основният фактор за попадане в бедност е заетостта, като вероятността едно безработно лице да е бедно е 5 пъти по-висока от тази при заетите;\r\n\t-          Бедни са 68,8% от лицата с начално или по-ниско образование, като разликите между отделните етнически групи не са големи: 65,4% при българите, 54,6% при турците и 78,5% при ромите;\r\n\t-          С покачване на нивото на образование рискът от бедност намалява значително, като при лицата със средно образование той е съответно 9,6% при българите, 19,3% при турците и 35,7% при ромите;\r\n\t-          Основните рискови групи са многодетните семейства (70,5% риск от бедност), самотните родители със зависими деца (47,4%) и самотните пенсионери (44,2%);\r\n\t-          Относителният дял на населението, живеещи с материални лишения, който е друг от ключовите индикатори за наличие на бедност, намалява от 34,2% на 31,9%.", "date": " | 14:18 | 24 юни 2017 | ", "title": "Какво се крие зад новите данни за бедността*"}
{"url": "http://www.mediapool.bg/olivar-stoun-obobshti-epohata-na-putin-rusiya-e-strana-obkrazhena-ot-vragove-i-zhiveeshta-v-minaloto-news265715.html", "text": "Наивният въпрос \"Как успяхте да го склоните да говори с вас повече от двадесет часа?\", който беше задаван на режисьора Оливър Стоун от всички американски телевизии във връзка с излъчения документален сериал \"Интервюта с Путин\", има много прост отговор. Стоун си е Стоун - човек, който също като президента на Русия обвинява САЩ за всички световни проблеми.\r\n\tТози почитател на Фидел Кастро и Уго Чавес се ползва с широка известност в средите на ляволибералните западни интелектуалци и в този смисъл е идеалният медиум за Кремъл. Той почти не задава трудни въпроси, не се опитва да \"хване\" събеседника в лъжа, не закача неудобни за Путин теми, а обратно – по всякакъв начин демонстрира своето възхищение от руския лидер.\r\n\t\r\n\tНо именно затова неговият документален сериал стана скучен – най-малкото за руския зрител. Нима не знаехме, че президентът ненавижда НАТО, обаче обича грубите шеги; не вярва в свободата на волята и идеализма, обаче харесва теориите на заговора; не цени демокрацията и нейните институции, но притежава своеобразен кодекс на честта?\r\n\tЗа мен най-интересен беше моментът, шокирал левия по убеждения Стоун, когато Путин призна, че той не одобрява постъпката на Едуард Сноудън (бившият сътрудник на Националната агенция за сигурност на САЩ, получил политическо убежище в Русия -бел.прев.). Беглецът е трябвало да подаде оставка, ако не е бил съгласен с нещо, казва президентът на Русия на режисьора. Стоун обаче изобщо не разбира психологията на офицера от КГБ. Докато за всеки с жизнен опит в Русия, още повече в СССР, е кристално ясно: \"органите\" са готови да използват предателя, но никога няма да го уважават. Путин фактически нарича Сноудън предател и с това е трудно да не си съгласен.\n\n\r\n\tВсъщност, когато Путин казва, че цени Джон Маккейн заради патриотизма и предаността му към интересите на Америка, това също звучи напълно искрено. Нима ние не знаехме, че Путин дели опонентите на \"врагове\" (достойни за уважение) и \"предатели\" (достойни за презрение и, вероятно, смърт)?\r\n\t\r\n\tСветът за тези почти осемнадесет години, през които Владимир Путин е на власт, преживя значителни промени – икономически, политически, социални, технологични. Президентът на Русия, обратно, почти не се промени. Той продължава да отмъщава за обидите, нанесени според него, на Съветския Съюз и Русия. Путин се вижда като глобален защитник на понятията \"суверенитет\" и \"държавност\", не вярва в никакви алианси и не се нуждае от съюзници.\r\n\tТой отказва еднозначно да осъди Сталин. И не заради това, че иска да възстанови ГУЛАГ и даже не защото знае, че съветският диктатор е популярен сред значителна част от съгражданите му. Просто Сталин за него е образец на успешния политически лидер, наред с Кромуел и Наполеон. Путин не казва, че в политиката няма място за морал, но това логично следва от интервюто му. Както следва и това, че е склонен да се сравнява само с Наполеон, Сталин, Кромуел, Рейгън и други исторически фигури от този мащаб.\r\n\t\r\n\tГероят от филма на Стоун почти не говори за бъдещето на страната, която управлява вече две десетилетия. Неговият свят е свят на дестилираната геополитика. В него има място за държавност, вражда с Америка или (ако във Вашингтон изведнъж \"прогледнат\") партньорство с нея, бъдещ разкол на НАТО и проблемите на Близкия Изток. В този свят аз не видях руските граждани с техните радости и скърби, надежди и тревоги.\r\n\tВ него няма \"икономика на знанията\", проблеми на биоетиката, глобални пазари с техните възможности и същевременно кризи от нов тип, миграцията с нейните плюсове и минуси, социалните мрежи и роботи. Путин бегло споменава заплахата за околната среда, но прави това очевидно формално. Той, разбира се, знае, че тази тема вълнува западните леви – главната аудитория на Стоун.\r\n\tОчите на президента истински пламват само когато клейми американците за намеса в украинските дела или нахлуването в Ирак. Президентът на Русия е погълнат от американската политика. Америка е неговото обкръжение – тя е обект на ненавист и същевременно възхищение, отблъскване и привличане. По това той много прилича на обикновения руснак.\r\n\t\r\n\tПрез 2000 година, първата от президентския мандат на Путин, за която Оливър Стоун подробно разпитва, стилът на общуване и идеите на държавния глава бяха новост. Путин предложи на страната да замени политическите права за материално благополучие, да излекува травмата, нанесена от разпадането на СССР и да създаде нещо като \"Съветски Съюз lite\" – без свободи, но и без партийни събрания, с пълни супермаркети и почивки в Турция. С такава перспектива можеше и да не се съгласиш, но тя поне беше, всъщност повече – тя се харесваше на повечето руснаци.\r\n\tСедемнадесет години по-късно и това го няма. Сега Русия е обречена вечно да се противопоставя на Запада, да живее с това противопоставяне и своето минало. Путин остана в Кремъл и ще даде още много интервюта. Но е трудно да се отърсиш от впечатлението, че неговата епоха е минала. Едва ли създателят на \"JFK\", \"Взвод\" и \"Роден на 4-ти юли\" е разчитал на подобен резултат, когато преди почти две години за първи път е казал: \"Здравейте, господин президент!\".", "date": " | 09:00 | 24 юни 2017 | ", "title": "Оливър Стоун обобщи епохата на Путин: Русия е страна, обкръжена от врагове и живееща в миналото"}
{"url": "http://www.mediapool.bg/tsru-e-predupredilo-obama-za-ruskite-hakerski-ataki-news265731.html", "text": "Централното разузнавателно управление (ЦРУ) на САЩ е предупредило президента Барак Обама още през август 2016 г., че хакерските атаки срещу Демократическата партия, извършени месец по-рано, са били предприети по нареждане на руския държавен глава Владимир Путин.\r\n\tЦелта е била да се навреди на Хилари Клинтън и да се помогне на Доналд Тръмп в кандидатпрезидентската кампания, обяви в. \"Вашингтон поуст\", цитиран от Франс прес.\r\n\tАгенцията отбелязва, че предупреждението е било отправено няколко месеца преди Съединените щати да обвинят открито на 7 октомври 2016 г. Русия за хакерските атаки. Едва през януари тази година САЩ назоваха поименно руския президент Путин, обявявайки че се е опитал да дестабилизира американската изборна система.\r\n\tСпоред \"Вашингтон поуст\" още през август 2016 г. Барак Обама е наредил на разузнаването и на службите за сигурност да съберат възможно най-много информация за евентуалната руска хакерска намеса и да изготвят списък с възможни наказателни мерки срещу Русия, вариращи от икономически санкции до кибератаки.\r\n\tПрез септември м.г., в кулоарите на срещата на върха на Г-20 в Китай, Обама е говорил директно с Путин за евентуалната руска намеса в изборите. Месец по-рано е имало телефонен разговор между директора на ЦРУ Джон Бренан и ръководителя на руската Федерална служба за сигурност (ФСС) Александър Бортников, в който американецът е отправил предупреждение Русия да не се меси в изборите.\n\n\r\n\tНа 31 октомври 2016 г. по сигурен дипломатически канал Вашингтон е изпратил на Москва съобщение, в което е дал ясно да се разбере, че всякаква намеса в изборите на 8 ноември би била неприемлива, допълва американското издание, цитирано от БТА.\r\n\tОбама обаче не е искал да реагира на предполагаемата руска намеса преди изборите, страхувайки се, че Русия може да извърши кибератаки в деня на вота. Освен това се е опасявал какво ще е тълкуването на републиканците на подобни негови действия. Той разреши въвеждането на санкции срещу Русия едва на 29 декември м.г., като освен икономически, те включваха експулсирането на 35 дипломати, обявени за шпиони, както и затварянето на две руски дипломатически резиденции в САЩ.\r\n\tСпоред \"Вашингтон поуст\" Обама е наредил тайно и свръхсекретна съвместна операция на ЦРУ, Агенцията за национална сигурност (АНС) и американското киберкомандване. Целта й е била да бъдат внедрени в руски инфраструктури \"спящи злонамерени програми\", които в случай на ескалация на напрежението да бъдат задействани.\r\n\tАмериканският ежедневник отбелязва, че нищо не показва, че тази заповед на Барак Обама е била отменена от неговия наследник на Тръмп.\r\n\tСегашният американски президент реагира на публикацията, критикувайки действията на своя предшественик, предаде Франс прес.\r\n\t\"Сега бе разкрито: администрацията на Обама е знаела доста преди 8 ноември за намесата на Русия в изборите. Тя обаче не е направила нищо. ЗАЩО?\", написа Тръмп в профила си в Туитър, който е традиционното му средство за комуникация.", "date": "09:54 | 24 юни 2017 | ", "title": "ЦРУ е предупредило Обама за руските хакерски атаки"}
{"url": "http://www.mediapool.bg/karakachanov-obyavi-che-v-armiyata-ima-5600-svobodni-mesta-news265747.html", "text": "Незаетите места за кадрови военнослужещи са 5600. Големият проблем е, че от тези, които кандидатстват, около 30-40% се оказват негодни по здравословни или образователни причини.\r\n\tТова обяви вицепремиерът и министър на отбраната Красимир Каракачанов в троянското село Балканец, където участва в Празника на билките.\r\n\tПо думите му военното министерство вече има разчети за повишаване на заплатите и предстоят разговори с министъра на финансите Владислав Горанов. В момента войниците постъпват на служба с 608 лева заплата и 120 лева порцион.", "date": "17:07 | 24 юни 2017 | ", "title": "Каракачанов обяви, че в армията има 5600 свободни места"}
{"url": "http://www.mediapool.bg/falshiv-signal-za-bomba-zatvori-za-okolo-chas-letishte-sofiya-news265729.html", "text": "Фалшив сигнал за бомба затвори за около час летище \"София\" през нощта срещу събота.\r\n\tСигналът за поставено взривно устройство е получен около 22.40 часа на телефон 112 в петък.\r\n\tНезабавно са били евакуирани хората от двата терминала, а достъпът до тях е бил ограничен.\r\n\tИзвършената проверка от специализираните служби на МВР не е открила взривно устройство, съобщиха от летище \"София\".  \r\n\tНормалната работа на Терминал 2 е била възстановена в 23.58 часа, а на Терминал 1 - в 00.23 часа в събота. Въздушният трафик не e бил нарушен.\r\n\tПо-късно в събота транспортният министър Ивайло Московски коментира пред Дарик радио, че обаждането за бомба е направено от Русе. Той добави, че докато летището е било затворено, всички пристигащи самолети са облитали над София.", "date": "14:24 | 24 юни 2017 | ", "title": "Фалшив сигнал за бомба затвори за около час летище \"София\""}
{"url": "http://www.mediapool.bg/plenumat-na-bsp-odobri-proekta-za-smesena-izbiratelna-sistema-news265746.html", "text": "БСП ще внесе в парламента законопроекта си за изменение на Изборния кодекс, въвеждащ смесена избирателна система, обяви лидерът на партията Корнелия Нинова след заседанието на Националния съвет в събота.\r\n\t„От месеци наред предлагаме нашата теза за смесена мажоритарно-пропорционална система, която дава възможност да отговорим на очакванията на хората, показани в референдума за мажоритарен избор, но и да се запази държавността, институциите и парламентаризмът в България“, заяви тя на брифинг след Пленума.\r\n\tПредложението е 120 от депутатите да се избират мажоритарно, а останалите 120 – от пропорционална листа. То бе подкрепено с 53 гласа \"за\" от общо 94-има гласували.\r\n\tСпоред идеята на социалистите страната ще остане разделена на 31 многомандатни избирателни района, от които избирателите ще излъчат 120 народни представители от пропорционални листи, но без да има възможност за преференциален вот.\r\n\tЗа избора на останалите 120 депутати страната ще бъде разделена на общо 120 едномандатни района, границите на които трябва да бъдат определени от Централната избирателна комисия. Район \"Чужбина\" не се предвижда в проекта на БСП.\n\n\r\n\tЕдин кандидат на дадена партия може да участва и в двете листи, но само в границите на един многомандатен избирателен район. Независим кандидат, издигнат от инициативен комитет, може да участва само в една листа за мажоритарен избор. Законопроектът предвижда, ако даден избирател е решил да гласува само мажоритарно или само пропорционално, вотът му де се признава за валиден.\r\n\tОсвен това парламентарният избор ще се провежда едновременно и за пропорционалните, и за мажоритарните листи в един тур и в един ден. Предвидено е изключение и провеждане на втори тур, ако двама или повече мажоритарни кандидати са получили равен брой гласове.\r\n\t„Дали е подходящо за България, или не, това ще стане ясно в момента, в който го внесеме за обсъждане и гласуване. Според мен обаче, хората ни показаха еднозначно, че начина, по който досега ни избират не е начинът, по който те искат. И в същото време да отчетем интересите на българския народ, за да не превръщаме държавата във феодален двор на няколко само, единствено по неизвестни причини подбрани на сто процента мажоритарни депутати“, коментира Таско Ерменков.\r\n\tДоста резервирано се изказа за изготвения законопроект бившият лидер на БСП Михаил Миков: „Много амбициозно, един закон от 400 текста, да променяш цяла система само с промени в някои от текстовете. Това ще създаде тепърва сериозни проблеми, ако въобще се приеме. Има ли договорено мнозинство, което да стои зад смесена система? Аз досега не съм чул. Какво става с една малка страна, когато копираш Франция, Германия, системата ще може ли да проработи в условията на България?“\r\n\tДругото решение, което взе Пленумът на БСП беше партията да се съгласи да стопанисва безвъзмездно паметника на Бузлуджа за срок от 10 години. До този вариант се стигна, след като по-рано тази седмица стана ясно, че са социалистите са изпуснали срока да си прехвърлят собствеността безсрочно. Държавата декларира желание да даде паметника на БСП още преди 6 години, но до реални действия така и не се стигна.\r\n\tКорнелия Нинова съобщи още, че отдавна лансираният проект за партийна телевизия ще е готов през октомври. Засега тя не уточни подробности, като увери единствено, че медията нямало да се помещава в ЦУМ, където беше телевизията на бизнесмена Георги Гергов.", "date": "16:32 | 24 юни 2017 | ", "title": "Пленумът на БСП одобри проекта за смесена избирателна система"}
{"url": "http://www.mediapool.bg/dvama-atentatori-se-samovzriviha-v-mosul-news265748.html", "text": "Атентатори камикадзе се взривиха в източната част на Мосул, която отново е под контрола на иракската армия, и причиниха смъртта на трима души, съобщиха представители на сигурността и здравните власти, цитирани от Франс прес.\r\n\tМишена на атаките, станали късно в петък, е бил квартал Мусана, в момент когато хората пазарували за празника Айд ал Фитр, бележещ края на месеца на мюсюлманския пост Рамазан.\r\n\tПървият от атентаторите се взривил точно когато го приближил полицай. Вторият успял да влезе в търговския център и задействал взривното си устройство насред цивилното население, убивайки най-малко двама души и ранявайки деветима. Имало и трети, който бил убит от полицията, преди да задейства жилетката си с експлозиви. \r\n\tПрез януари иракските сили прогониха джихадистите от Ислямска държава от Източен Мосул, а сега се опитват да ги изтласкат и от последната им територия в западната част на града.\r\n\tМосул е последният голям бастион на ИД в Ирак.", "date": "17:26 | 24 юни 2017 | ", "title": "Двама атентатори се самовзривиха в Мосул"}
