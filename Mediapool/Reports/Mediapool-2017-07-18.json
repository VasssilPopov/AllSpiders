{"url": "http://www.mediapool.bg/v-razgovor-s-premiera-na-katar-borisov-podkrepil-stabilnostta-v-persiyskiya-zaliv-news266791.html", "text": "Стабилността в региона на Персийския залив е от особено значение за България и региона на Балканите. Затова приветстваме и подкрепяме решаването на възникналата кризисна ситуация с политически средства и по пътя на дипломацията. Това е заявил министър-председателят Бойко Борисов в телефонен разговор с премиера на Катар Абдула бин Насър бин Халифа Ал Тани по повод създалата се остра дипломатическа криза в отношенията на някои арабски държави с Катар.\r\n\t \r\n\tМинистър-председателят изразил категоричната си позиция против всяка форма на по-нататъшна ескалация на напрежението, както и срещу намесата на външни за региона фактори. Борисов акцентирал също върху запазването на стабилността на Съвета за сътрудничество на арабските държави от Залива, което по думите му, е в интерес на целия регион.\r\n\t \r\n\tМинистър-председателят посочи, че България цени своите приятелски отношения със страните от арабския свят и изтъкна сътрудничеството с Катар. От началото на настоящия месец страната ни пое и местното председателство на ЕС в Доха.", "date": "2017.07.18", "title": "В разговор с премиера на Катар Борисов подкрепил стабилността в Персийския залив"}
{"url": "http://www.mediapool.bg/yaponiya-obeshta-1-miliard-dolara-za-deinostite-na-oon-za-razvitie-news266779.html", "text": "Япония обеща да финансира с 1 милиард долара през следващите две години дейностите на ООН за развитие и така се нареди сред най-големите дарители в света за подпомагане на развитието, предаде Франс прес.\r\n\tЯпонският външен министър Фумио Кишида каза на заседание на ООН, че това финансиране ще бъде в помощ на деца и младежи в цял свят, в полза на образованието, здравеопазването, равенството между мъжете и жените и действията при бедствия и катастрофи.\r\n\tСумата, обещана от Япония, дава глътка въздух на ООН, която търси подкрепа за целите на устойчивото развитие и за премахване на крайната бедност до 2030 г.\r\n\tАгенциите на ООН за оказване на хуманитарна помощ изпитват все по-голям недостиг на финансиране заради растящите нужди от помощ в кризисни райони в цял свят. Наред с това САЩ заплашиха, че ще намалят рязко участието си във финансирането на ООН, напомня АФП.", "date": "2017.07.18", "title": "Япония обеща 1 милиард долара за дейностите на ООН за развитие"}
{"url": "http://www.mediapool.bg/sadebniyat-inspektorat-priklyuchi-tsum-geit-bez-posledstviya-za-tsatsarov-news266772.html", "text": "Съдебният инспекторат официално съобщи във вторник, че проверката на скандала “ЦУМ-гейт“ приключва без последствия за главния прокурор Сотир Цацаров. Причината е, че проверяващите не са успели да разберат какво точно си е говорил Цацаров с бизнесмените Георги Гергов и Сашо Дончев.\r\n\t \r\n\t“Извършена е проверка по случая „ЦУМгейт”. В хода на същата публично известните участници не са предоставили данни за други присъствали на срещата лица, които да потвърдят изнесеното в сигнала. Установен е фактът на срещата, но не и съдържанието на разговора. Фактът на срещата сам по себе си не нарушава изискванията на Кодекса за етично поведение на българските магистрати.\r\n\t \r\n\tПоради липсата на достатъчно данни за извършено нарушение по смисъла на чл. 175к, ал. 4 от Закона за съдебната власт проверката е прекратена с решение на Инспектората към ВСС, прието на 10 юли 2017 г.“, се казва в съобщението на институцията.\n\n\r\n\t \r\n\tСкандалът ЦУМ-гейт избухна в края на април заради признанията на бизнесмена и издател на вестник \"Сега\" Сашо Дончев, че Георги Гергов е организирал среща с Цацаров в ЦУМ. Сашо Дончев твърди, че на срещата Цацаров се е опитал да му окаже натиск чрез сплашване заради позициите на вестника и карикатурите на Христо Комарницки.\r\n\t \r\n\tЦацаров отрича това и казва, че Сашо Дончев се е опитал да окаже натиск върху течаща проверка в енергийния регулатор (КЕВР).\r\n\t \r\n\tЗаради скандала Георги Гергов бе подложен на натиск да напусне ръководството на БСП и накрая си подаде оставката. В крайна сметка червеният бизнесмен от Пловдив защити своя съгражданин Цацаров и отрече с половин уста твърденията на Сашо Дончев.\r\n\t \r\n\tНа 27 април мнозинството на Цацаров във Висшият съдебен съвет очаквано отказа да извърши проверка на скандала. Главният прокурор каза във ВСС, че не желае да разкрива подробности около случая и мнозинството от кадровиците приеха волята му.\r\n\t \r\n\tТака ВСС влезе в разрез със собствената си практика за проверка на подобни случаи. Съдебният съвет извърши, макар и формална, проверка на \"Яневагейт\", а преди почти десет години бе проверен и скандалът със съдебно-политическия лобист Красьо Черния. Върху “ЦУМ-гейт“ обаче бе спуснато пълно затъмнение.\r\n\t \r\n\tВ отговор на запитване на Mediapool от Европейската комисия също обявиха, че няма да коментират казуса.", "date": "2017.07.18", "title": "Съдебният инспекторат приключи “ЦУМ гейт“ без последствия за Цацаров"}
{"url": "http://www.mediapool.bg/sapartiytsi-na-tramp-v-senata-provaliha-zdravnata-mu-reforma-news266771.html", "text": "Сенаторите републиканци Джери Моран и Майк Лий обявиха, че са против републиканския законопроект за реформи в здравеопазването, предаде Ройтерс.\r\n\t \r\n\tС тях четирима от общо 52 сенатори се обявиха против републиканския законопроект. За да бъде приет, той трябва да бъде подкрепен с гласовете на най-малко 50 от общо 100 сенатори.\r\n\t \r\n\tТака сенаторите от републиканското мнозинство на практика провалиха плана на правителството на президента Доналд Тръмп за реформа на здравеопазването.\r\n\t \r\n\t\"Сега трябва да започнем отначало законодателен процес, за да разработим иновативни решения, предоставящи по-голям личен избор и по-ниски цени на осигуровките за средната класа\", заяви Моран.\r\n\t \n\n\r\n\tРепубликанците, които имат мнозинство в двете камари на Конгреса, и президентът републиканец Доналд Тръмп бяха обещали да отменят т. нар. закон Обамакеър за здравните осигуровки, подписан от президента Барак Обама през 2010 г. Но сенатори републиканци и от консервативното, и от умереното крило на партията са против компромисния законопроект, изготвен от партийните лидери в Сената.\r\n\t \r\n\tПървите изразяват съжаление, че Обамакеър не е изцяло отменен, а вторите са против орязване на бюджета за здравеопазване, което би нанесло тежък удар на хората с най-ниски доходи, посочва АФП.\r\n\t \r\n\tМнозинството бе принудено да отложи гласуването, предвидено за тази седмица, поради отсъствието на сенатора Джон Маккейн, който се възстановява след очна операция.\r\n\t \r\n\tЛидерът на демократическото малцинство в Сената Чък Шумър заяви, че републиканците трябва да се откажат от своя законопроект и да работят с демократите за нов закон за здравеопазването, предаде Ройтерс.\r\n\t \r\n\tПо-късно самият Тръмп прикани републиканците в Конгреса да отменят закона \"Обамакеър\" за здравеопазването и да започнат работа по нов закон, който да бъде подкрепен от демократите.\r\n\t \r\n\tСлед решението, обявено от Моран и Лий, Тръмп написа в Туитър: \"Републиканците просто трябва да ОТМЕНЯТ провалилия се Обамакеър сега & да започнат да работят на чисто по нов план за здравеопазването. Демократите ще се присъединят!\"\r\n\t \r\n\tДемократите неведнъж са заявявали, че няма да подкрепят никакъв републикански законопроект, отменящ закона на Обама за здравеопазването, но са готови да работят на двупартиен принцип за неговото подобряване, посочва Ройтерс.", "date": "2017.07.18", "title": "Съпартийци на Тръмп в Сената провалиха здравната му реформа"}
{"url": "http://www.mediapool.bg/protestite-v-hamburg-po-vreme-na-g-20-shte-struvat-na-zastrahovatelite-12-miliona-evro-news266778.html", "text": "Асоциацията на германските застрахователи съобщи, че безредиците, които съпровождиха срещата на Г-20 в Хамбург по-рано този месец, могат да струват на застрахователните компании до 12 милиона евро (13,8 милиона долара), предаде Асошиейтед прес.\r\n\tХамбург бе сцена на антиглобалистки протести, съпроводени с насилие, в периода 7-8 юли, когато в града се срещаха лидерите на най-големите световни икономически сили.\r\n\tАсоциацията уточни, че първоначалната й оценка за застрахованите щети възлиза на 12 милиона евро, като повредените автомобили представляват около една трета от сумата. Включени са и щети на къщи и компании.\r\n\tГерманският канцлер Ангела Меркел обеща незабавно след срещата на върха да работи с хамбургските власти, за да подпомогне хората, пострадали от протестите. Федералните и градските власти създадоха по този повод специален фонд.", "date": "2017.07.18", "title": "Протестите в Хамбург по време на Г-20 ще струват на застрахователите 12 милиона евро"}
{"url": "http://www.mediapool.bg/petdeset-postradali-pri-sblasatsi-v-erusalim-news266776.html", "text": "Около 50 палестинци бяха ранени през нощта при сблъсъци с израелската полиция близо до свещено за евреите и мюсюлманите място в Ерусалим, съобщи днес Червеният полумесец, цитиран от ДПА.\r\n\tВ реакция партията Фатах на палестинския президент Махмуд Абас призова за Ден на гнева утре.\r\n\tПетнайсет човека бяха улучени от гумени куршуми. Размириците бяха предизвикани от нови мерки за сигурност, предприети от израелските власти в края на миналата седмица, след като полицаи бяха нападнати на мястото, известно сред мюсюлманите като Благородното светилище, а сред евреите - като Храмовия хълм.\r\n\tВеликият мюфтия на Ерусалим Мохамед Ахмед Хюсеин разкритикува новите мерки, включващи поставяне на метални детектори и турникети за контрол на достъпа на входа на мястото, определяйки ги като променящи статуквото.\r\n\tПалестинците се страхуват, че Израел се опитва тихомълком да си възвърне контрола върху Храмовия хълм (Благородното светилище). Израелският министър-председател Бенямин Нетаняху подчерта в петък, че не иска да променя статуквото, което дава на мюсюлманите религиозен контрол върху мястото и позволява на евреите да го посещават, но не и да се молят там.\n\n\r\n\tПо-рано същия ден трима израелски араби убиха на Храмовия хълм (Благородното светилище)двама и раниха един израелски полицай. Нападателите бяха ликвидирани.", "date": "2017.07.18", "title": "Петдесет пострадали при сблъсъци в Ерусалим"}
{"url": "http://www.mediapool.bg/mvr-zapochva-proverki-na-rabotnoto-vreme-na-zavedeniyata-po-malkite-naseleni-mesta-news266773.html", "text": "Полицията започва проверки за спазване на работното време на питейните и увеселителните заведения по малките населени места, съобщиха от МВР във вторник.\r\n\tАкцията е по разпореждане на главния секретар Младен Маринов, който преди ден нареди всички малки РПУ-та да организират така работата си, че дежурните им да приемат денонощно граждани.\r\n\tПроверките на заведенията ще се фокусират основно в спазването на работното им време през петъчните и почивните дни, допълват от вътрешното министерство.", "date": "2017.07.18", "title": "МВР започва проверки на работното време на заведенията по малките населени места"}
{"url": "http://www.mediapool.bg/deloto-za-atentata-v-sarafovo-mozhe-da-se-gleda-i-v-izrael-news266762.html", "text": "Делото за атентата на бургаското летище \"Сарафово\" в краен случай може да бъде гледано и в посолството на България в Израел заради неуспешните опити на спецсъда да му даде ход по същество вече една година.\r\n\tТова допусна ръководителят на съда Георги Ушев по време на изслушването му пред ВСС, който го избра за председател на Апелативния спецсъд.\r\n\tТой коментира темата с делото за атентата в \"Сарафово\" заради 5-годишнината от терористичния акт, при който загинаха петима израелски граждани, българският шофьор Ахмед Косьов, както и взривилият автобуса с туристи терорист.\r\n\tПроцесът за атентата се води задочно срещу Мелиад Фара и Хасан ел Хадж Хасан, но така и не може да тръгне по същество заради проблеми с призоваването на общо 45-имата пострадали и роднини на жертвите.\r\n\t\"Призоваването в чужда държава винаги създава проблем. Вие знаете в България призоваването на десетки лица колко проблеми създава. Не само заради адреси – с възможността те да се явят, защото някои от тях най-вероятно имат възможност да се явят на определена дата, а други нямат – те всички искат да упражнят правата си, искат изплащането на огромни разноски по пътуването им до България и така нататък\", коментира съдия Ушев пред журналисти.\r\n\tПо думите му към момента са останали непризовани само двама души и ако съдията-докладчик прецени, той ще съдейства за провеждане на съдебни заседания в посолството на България в Израел.ливанската организация \"Хизбула\", обвинявано за организатор на терористичния акт.\r\n\tОбвинителният акт беше внесен в съда четири години след инцидента – на 15 юли 2016 г. Въпреки множеството опити на прокуратурата двамата обвиняеми не бяха екстрадирани и изправени на съд в България.", "date": "2017.07.18", "title": "Делото за атентата в \"Сарафово\" може да се гледа и в Израел"}
{"url": "http://www.mediapool.bg/moskva-i-vashington-ne-se-razbraha-za-ruskite-diplomaticheski-imoti-v-sasht-news266777.html", "text": "Москва си оставя правото да вземе ответни мерки според принципа на взаимност, ако не бъде решен въпросът с руската дипломатическа собственост в САЩ. Това съобщи външното министерство на Русия, след като вчерашната среща във Вашингтон между заместник-министъра на външните работи на Русия Сергей Рябков и помощник-държавния секретар на САЩ Томас Шанън завърши без споразумение по въпроса, предаде Ройтерс.\r\n\tСтраните \"продължиха да търсят решение за натрупаните проблеми, включително във връзка с противоправното изземане на недвижими имоти в САЩ - собственост на Русия, от предишната администрация на Барак Обама. Руската страна подчерта, че ако Вашингтон не премахне този и други дразнители, включително продължаващото създаване на пречки за дейността на нашите дипломатически учреждения, въз основа на принципа на взаимност оставаме с правото да вземем ответни мерки\", посочва министерството.\r\n\tПрез декември администрацията на Обама обяви за персони нон грата 35 служители от руските мисии във Вашингтон и Сан Франциско, затвори и две руски дипломатически вили в щатите Ню Йорк и Мериленд - забрани достъпа на целия руски персонал до тях. Москва още не е взела ответни мерки.\r\n\tНа снощната среща пред американските партньори бе заявено, че Русия е готова да поднови редовния диалог със САЩ по въпросите на стратегическата стабилност. Сега е ред на Вашингтон, добави руското дипломатическо ведомство.", "date": "2017.07.18", "title": "Москва и Вашингтон не се разбраха за руските дипломатически имоти в САЩ"}
{"url": "http://www.mediapool.bg/s-inovatsii-pivovarnite-u-nas-tarsyat-rastezh-news266781.html", "text": "Запазвайки обемите на продажба на бира, но за сметка на спада на стойностите от началото на 2017 г., пазарът на пиво у нас започва да променя структурата си. Залага се все повече на иновативни продукти, предлагане на по-непознати за българския потребител бирени специалитети в комбинация с повишаването на културата на консумация на кехлибарената течност с подходящите храни. Това коментираха пред журналисти във вторник Бранимир Братанов, маркетинг директор на \"Карлсберг България\", която у нас държи пивоварните в Шумен и Благоевград, и шефът на компанията Деян Беко.\r\n\tДвамата представиха данни за състоянието на българския бирен пазар и тенденциите за развитието му, както и текущи резултати от продажбите на компанията.\r\n\tСпоред данни на \"Нилсен\", през първото полугодие на 2017 г. продадените количества пиво у нас са на относително същото ниво като миналата година, но стойността им е намаляла с 0.5 на сто. Продажбите по заведенията са спаднали с 12 процента в отчитания период, като причината за това е и в самото намаляване на броя на заведенията. Това на свой ред свива дела на продажбите в стъклени бутилки с 8 на сто, тъй като за вкъщи потребителите предпочитат по-евтината бира в пластмасови опаковки. Т.нар. студен пазар на бира (по заведенията) у нас има едва 15 процента дял в общите продажби, което е в пъти под средното ниво за Европа. Търговията в магазините обаче нараства, като продажбите на бира в кен се развиват много бързо, нараснали са с 12 процента, но все още остават малък дял на пазара, който е подчинен на пластмасовите двулитрови бутилки.\r\n\t\r\n\tПредвид не много топлата пролет и все още студеното лято очакванията са за спад на пазара през годината, посочи Братоев. Според него причините за недобрата за бранша прогноза са в това, че пазарът е достигнал своята наситеност с консумация от 84 литра годишно на човек, в същото време няма подобрение на доходите на потребителите, за да започнат да купуват по-висок клас бири и кехлибарени специалитети.\n\n\r\n\tЗатова браншът залага на иновациите като средство за увеличаване на стойността на продажбите, а не на обемите, допълни маркетинг директорът. \"Карлсберг\", която след пускането на непастьоризираното \"Пиринско младо пиво\" на българския пазар постигна 18 процента дял на марката и увеличи собствения си дял с 4.6 на сто до 30.3%, ще залага на бирени специалитети, по-висок клас марки и развитието на културата на българския почитател на пивото.\r\n\tАнализ на компанията сочи, че макар българският потребител да е фокусиран в момента към сегмента на лагер пивото, тъй като с години му е налагана този вид бира, той е склонен да експериментира с нови марки. Доказателство за това е бумът на крафт бирите, след като радлерите, които се наложиха през 2010 г., не успяха да задържат интереса към себе си.\r\n\t\r\n\tЗатова \"Карлсберг\" започва кампания за запознаване на българите с нови бирени специалитети, произвеждани от други световни пивоварни, но сравнително непознати у нас. Това лято по заведенията ще се предлага комбинирана селекция от германска пшенична бира, белгийски ейл, италианска бутикова лагер и бок бира, испанска лека манастирска бира, както и американска крафт бира. Догодина компанията ще започне да предлага същата пакетирана комбинация за вкъщи и в търговската верига. Идеята е да се разнообрази пазарът заедно с информация кои бири с какви храни е добре да се консумират.\r\n\t\r\n\tПредизвикателство е и развитието на пазарния сегмент на наливната бира, който в момента е малък. Заведенията не желаят да рискуват, предлагайки няколко марки наливна бира, освен ако не са оборотни, тъй като не са сигурни в реализацията на този вид пиво, което трябва да се консумира бързо след отварянето на кеговете. Напредък в това отношение е новост на \"Карлсберг\", предлагаща вакуумирани кегове, които след отваряне позволяват по-дълго време на съхранение - над 20 дни при стандартните четири.\r\n\tАнета Сланчева, директор по правните въпроси на компанията, представи планът за устойчиво развитие на \"Карлсберг\", според който до 2022 г. всички пивоварни на компанията трябва да използват само възобновяема енергия в производството си, а до 2030 г. да не изхвърлят въглеродни емисии и да намалят наполовина потреблението на вода. Пивоварните на дружеството в България от 2010 г. досега са намалили три пъти изхъврляните във въздуха въглеродни емисии и с 15 процента използваната в производството вода, сочи докладът за устойчиво развитие на българското дружество.\r\n\t\r\n\tВсе още се прави оценка на инвестициите, които ще са необходими за двете български пивоварни в Шумен и Благоевград, но идеята е те да бъдат оборудвани със слънчеви панели. За завода в Благоевград, който има нова пречиствателна станция за отпадни води и произвежда при пречистването им биогаз, надеждите са от следващата година тази суровина да бъде вкарана в производството и да замени част от сегашните количества природен газ. В момента биогазът от пречиствателната станция просто се изгаря на факел, но вървят процедури по административното уреждане на правото да се ползва тази суровина в производството. Това ще икономисва на пивоварната 80 хил. лв. годишно, посочи Сланчева.\r\n\tДопълнителна модернизация на пречиствателната станция за отпадни води пък ще позволи на завода в Благоевград да затвори напълно цикъла на потребление на вода и веднъж използваните количества, след пречистване, да се завъртат за на практика безкрайно използване при измиването на стъкления амбалаж.\r\n\tСъщите планове има компанията и за пивоварната в Шумен, където се планира да се изгради модерна пречиствателна станция за отпадни води и тя да заработи през 2019 г.\r\n\tТака компанията, освен че ще изпълни целите си за опазване на околната среда, ще намали съществено разходите си за вода и електрическа енергия и ще се фокусира върху развитието на пазара си, включително чрез разработването на нови марки пиво. Работи се върху нов продукт, ще го обявим, когато е готов, каза Беко.", "date": "2017.07.18", "title": "С иновации пивоварните у нас търсят растеж"}
{"url": "http://www.mediapool.bg/polskiyat-parlament-prie-diskusiya-po-sporniya-zakonoproekt-za-sadebnata-reforma-news266774.html", "text": "Долната камара на полския парламент гласува във вторник да започне дебат по внесения от правителството законопроект за реформиране на съдебната система, който според опозицията ще подкопае независимостта на съдебната власт, предаде Ройтерс.\r\n\tСеймът, в който управляващата консервативна партия \"Право и справедливост\" има мнозинство, взе решението под мощни възгласи \"срам, позор\".\r\n\tПолските власти пренебрегват демократичните ценности и принципите на правовата държава, заяви във вторник външният министър на Люксембург Жан Аселборн.\r\n\t\"Ако всяка страна действаше по този начин, Европейският съюз вече нямаше да го има\", подчерта Аселборн пред германската телевизия Цет Де Еф. Той припомни, че \"Еврокомисията прояви голямо търпение и предприе много усилия за поддържане на диалога (с Варшава)\", но предупреди, че \"времето на диалога, вече отминава.\"\r\n\tСпоред Аселборн днешна Полша дори не отговаря на условията за приемане на една страна в ЕС.", "date": "2017.07.18", "title": "Полският парламент прие дискусия по спорния законопроект за съдебната реформа"}
{"url": "http://www.mediapool.bg/maik-pens---badesht-prezident-na-sasht-news266780.html", "text": "Точно преди година губернаторът на щата Индиана Майк Пенс бе изстрелян на международната сцена от Доналд Тръмп, който го номинира за свой кандидат за вицепрезидент на САЩ. Той игра - и спечели: през януари стана 48-ят вицепрезидент на Съединените щати.\r\n\t \r\n\tТ. е. петдесетгодишният белокос политик с безизразно лице сега е човекът, най-близо до президентския пост - било защото автоматично замества президента, ако той го напусне предсрочно, било като негов естествен приемник през 2020 или 2024 г. според това дали Тръмп ще управлява един или два мандата.\r\n\t \r\n\tТой по нищо не си прилича с милиардера, настанил се в Белия дом - ултраконсервативните християни го тачат като герой, а Тръмп ловко манипулира идеологическите схеми; при това е суров и дисциплиниран, а шефът му - експанзивен и непредсказуем. \n\n\r\n\t \r\n\tТази сериозност и постоянство в характера го наредиха сред ключовите фигури във Вашингтон и републиканците в парламента го ценят високо, дезориентирани от маниерите на Тръмп. Едва ли не всяка седмица впрочем Майк Пенс, също заседавал някога в Камарата на представителите, снове между Белия дом и Конгреса, за да успокоява депутатите, които трудно схващат курса на изпълнителната власт. \r\n\t \r\n\tПрез април той предприе продължителна обиколка, за да успокои и съюзниците на Америка в Азия. \r\n\t \r\n\tРаботейки по проблем от решаващо значение като здравната реформа, той успешно връща фрондьорите от мнозинството обратно в редиците.\r\n\t \r\n\tКакто посочва вестник \"Дейли бийст\", Майк Пенс \"е чукчето, с което се чупи стъклото при спешен случай\".\r\n\t \r\n\t\"Да присъства на място, с израз, говорещ \"тук съм, всичко е наред\" - такава е задачата на Пенс\", коментира за АФП Майкъл Мънгър, преподавател по политически науки в университета \"Дюк\". \r\n\t \r\n\t\r\n\t \r\n\t\"Да бъда вицепрезидент на президента Доналд Тръмп е най-голямата чест в живота ми\", повтори той наскоро.\r\n\t \r\n\tБезукорно верен на човека, който го извади от анонимността, 58-годишният Майк Пенс си подготвя все пак и резервни варианти. Съвсем дискретно.\r\n\t \r\n\tПрез май двама негови близки учредиха комитет за политически действия - Пи Ей Си, както ги наричат във Вашингтон, писа в. \"Ню Йорк таймс\". Структури от този вид, събиращи средства, могат да бъдат твърде полезни - да финансират кампания за изборен пост. \r\n\t \r\n\tСъщевременно вицепрезидентът започна да кани на обед в просторната си вашингтонска резиденция - Военноморската обсерватория, големи дарители републиканци. Установява контакти, които да му послужат при нужда.\r\n\t \r\n\t\r\n\t \r\n\tРазследванията за евентуален сговор между сътрудници от предизборния щаб на Доналд Тръмп и хора, близки до властта в Русия, по време на американската президентска кампания дестабилизират управляващите в САЩ - шепа демократи вече решително зоват държавният глава да бъде свален. \r\n\t \r\n\tТази перспектива остава твърде отдалечена - толкова е непоклатима все още верността на републиканците към Тръмп. Руската мъгла обаче не се разсейва и мнозина се страхуват от бъдещите разкрития на специалния прокурор Робърт Мълър.\r\n\t \r\n\tВ случай на импийчмънт Майк Пенс би станал десетият вицепрезидент в историята, издигнал се до върховете на властта, без да е избран за държавен глава. Последно това направи Джералд Форд, станал през 1974 г. приемник на Ричард Никсън.\r\n\t \r\n\tМайк Пенс се погрижи тази седмица да се дистанцира от най-големия син на президента - Доналд младши, който се срещнал миналата година с руска адвокатка, надявайки се тя да го снабди с компромат срещу Хилари Клинтън.\r\n\t \r\n\tТой обаче не е съвсем встрани от случая. През 2016 г. Пенс бе ръководител на екипа, осигуряващ прехода на президентската власт, и изглежда е бил измамен от един съветник на Тръмп - Майкъл Флин, укрил от него част от своите разговори с руския посланик във Вашингтон.\r\n\t \r\n\tДоверието към него бе накърнено и след разкритията за срещата на Тръмп младши с руската адвокатка, защото Майк Пенс бе уверил публично, че по време на кампанията не е имало никакви контакти с руснаците.\r\n\t\"Той се показа много лоялен\", резюмира Пол Бек, политолог от Държавния университет в Охайо. \"Но ако противоречията във връзка с Русия се превърнат в много сериозен проблем за администрацията на Тръмп, Пенс ще се озове в капан наред с останалата част от екипа\", добави той пред АФП.", "date": "2017.07.18", "title": "Майк Пенс - бъдещ президент на  САЩ?"}
{"url": "http://www.mediapool.bg/simens-i-ei-i-es-obedinyavat-tehnologii-za-sahranenie-na-energiya-news266784.html", "text": "Германската компания \"Сименс\" (“Siemens”) и американската корпорация \"Ей И Ес\" ( AES) обявиха във вторник създаването на нова глобална компания за разработване на технологии за съхранение на енергия.\r\n\tДружеството \"Флуенс\" (), в което всяка от компаниите ще държи по 50 процента,  обединява обширната технологична експертиза, уникалния пазарен опит в съхранението на енергия и глобалните достижения на \"Сименс\" и \"Ей И Ес\", за да предложи доказани и конкурентноспособни системи за съхранение на енергия за бързо трансформиращия се сектор, посочва се в съобщението.\r\n\tСделката обединява десетгодишния индустриално значим опит на американската корпорация в прилагането на решения за съхранение на енергия в седем държави с натрупания повече от век от германския концерн опит в управлението на енергийни технологии и глобалното търговско присъствие на компанията в повече от 160 страни.\r\n\tОчаква се \"Флуенс\" да заработи през четвъртото тримесечие на 2017 г., след като получи всички регулаторни одобрения. Централата на компанията ще е във Вашингтон, окръг Колумбия, САЩ, с допълнителни офиси, разположени в Ерланген, Германия, и подбрани градове по света. Тя ще предлага досега разработваните платформите за съхранение на енергия Advancion на \"Ей И Ес\" и Siestorage на \"Сименс\". Дружеството също така ще продължи да разработва нови услуги и решения за съхранение, достигайки до потребители в повече от 160 държави.\r\n\tФирмата ще позволи на клиентите по света по-добре да навигират фрагментирания и бързо разрастващ се сектор за съхранение на енергия и ще отговори на неотложните им нужди от различни по мащаб, предоставяйки гъвкави и конкурентни решения за съхранение на енергия.\r\n\t\"Флуенс\" ще работи независимо от компаниите-майки, които са сред водещите доставчици на решения на съхранение на енергия по света. Заедно, двете фирми са въвели в експлоатация или получили 48 проекта, достигащи 463 MВ за съхранение на енергия на базата на батерии в 13 страни, включително най-големия в света проект за съхранение на енергия на базата на литиево-йонни батерии, разположен близо до Сан Диего, Калифорния.\r\n\t\"С разрастването на пазара за съхранение на енергия, клиентите се сблъскват с предизвикателството да намерят доверен технологичен партньор с подходящо портфолио и сериозни познания в енергийния сектор... С глобалните достижения на опитна международна търговска сила, както и водещата технологична платформа Siestorage на \"Сименс\" на разположение, \"Флуенс\" ще бъде идеално подготвена да обслужва този много интересен пазар“, заяви Ралф Кристиан, главен изпълнителен директор на Отдел \"Енергийно управление“ на немския концерн.\r\n\t“Партньорството ни със \"Сименс\" и сформирането на \"Флуенс\" ще предложи както на големите, така и на по-малките потребители пълната гама от доказани нови решения за съхранение на енергия в повече от 160 страни. Това ще ускори интегрирането на възобновяемите източници на енергия в утрешната енергийна мрежа“, заяви Андрес Глуски, президент на \"Ей И Ес\".\r\n\tСекторът за съхранение на енергия, свързан с мрежата, се очаква да се разрасне от общо три гигавата инсталирани мощности в края на 2016 г. до 28 гигавата през 2022 г., според IHS Markit. Това е равно на енергията, използвана от 18.6 милиона домакинства. Чрез включването на съхранението на енергия в електрическата мрежа, комуналните услуги и общностите по света ще оптимизират инвестиции си в инфраструктурата, ще се увеличи гъвкавостта и устойчивостта на мрежата и ще се ускори конкурентноспособното интегриране на възобновяемото производство на електричество, посочват двете компании.\r\n\t \r\n\tТехнологичните платформи на \"Ей И Ес\" – Advancion, и на \"Сименс\" – Siestorage, поддържат множество решения за съхранение на енергия.  Германското приложение е за микромрежа и управление на остров, възобновяема хибридна технология, възможност за \"black-start“ и ограничаване на пиков потребител, като изгражда своето лично познание за енергийните нужди на клиентите като водещ глобален производител на оборудване. Решението на \"Ей И Ес\" е за съхранение на енергия на базата на батерии в областта на комуналния сектор – за гъвкава пикова мощност, спомагателни услуги като регулиране на честотата, надеждност в преноса и разпределението, и приложения за интегриране на възобновяеми източници на енергия, датиращи от едно десетилетие назад и представляващи няколко от най-големите инсталации за съхранение на енергия в света.\r\n\tДвете световни компании работят активно в България, като притежаващата ТЕЦ \"Ей И Ес Гълъбово\" американска компания обяви преди време, че има интерес да инвестира в разполагането на батерии за съхранение на енергия у нас.", "date": "2017.07.18", "title": "\"Сименс\" и \"Ей И Ес\" обединяват технологии за съхранение на енергия"}
{"url": "http://www.mediapool.bg/prezidentat-sezira-ks-no-ostavi-sporazumenieto-es---kanada-v-ratsete-na-deputatite-news266783.html", "text": "Президентът Румен Радев поиска във вторник Конституционният съд (КС) да няколко текста от основния закон във връзка с търговското споразумение между Европейския съюз и Канада, известно като СЕТА. Позицията на КС обаче няма да може да блокира ратификацията на споразумението в българския парламент, тъй като Радев не е поискал изрично обявяването на текстове от споразумението за противоконституционни. Той е поискал единствено тълкуването на конституцията, което би дало само евентуални политически аргументи срещу СЕТА и неясен ефект върху ратификацията на бъдещи подобни споразумения, обясниха конституционнни съдии за Меdiapool.\r\n\tTaка президентът, който по време на предизборната си кампания припяваше на БСП, че ще блокира СЕТА, оставя решението в ръцете на парламента.\r\n\tКлючовото споразумение, което регламентира търговските отношения между ЕС и Канада,  през октомври миналата година след 7-годишни преговори, а Европейският парламент го одобри на 15 февруари. За да влязат в сила всичките разпоредби на споразумението, то трябва да се ратифицира от националните парламенти на всички страни членки. Към юни това са направили само две държави – Латвия и Дания.\r\n\t\r\n\tДържавният глава посочва, че споразумението е със смесен характер и включва въпроси от изключителната компетентност на ЕС, от националната компетентност на държавите членки и от споделената компетентност между ЕС и държавите членки.\n\n\r\n\tЗатова според него СЕТА засяга практически всички сфери на обществения живот, което налага гражданите и институциите да имат яснота за естеството на такива споразумения и мястото им в българския конституционен модел.\r\n\tТой посочва, че ратифицирането на такива споразумения, които предопределят развитието на държавата в дългосрочна перспектива, трябва да става с максимален консенсус.\r\n\tСпоред Радев тълкуването на разпоредите ще има важно значение за националната правна система и за участието на България в изграждането и развитието на ЕС.\r\n\t\"То ще допринесе България да се утвърди като предвидим партньор в международните отношения. Разкриването на точния смисъл на конституционните разпоредби ще има значение и в бъдеще при сключването на подобни споразумения, свързани с членството на страната ни в ЕС\", посочва Радев.\r\n\t\r\n\tРадев иска Конституционният съд да тълкува чл. 5, ал. 4 от основния закон, според която\r\n\tОсвен това държавният глава иска тълкуване и на чл. 85, ал. 1, т. 9, според която \r\n\tРадев иска тълкувание и на чл. 4, ал. 3, според която и на чл. 19 и чл. 20, \r\n\tМакар позицията си против СЕТА, през март президентът Румен Радев заедно с още 26 лидери на ЕС подкрепи декларация, която \"приветства гласуването в Европейския парламент по Всеобхватното икономическо и търговско споразумение между ЕС и Канада и очаква неговото временно приложение\".\r\n\tСлед това обаче Радев побърза да , заявявайки, че ще сезира КС, както и че въпросната декларация няма юридическа стойност, а въпросът на европейско ниво вече, така или иначе, е бил решен.\r\n\tПо думите му \"това споразумение налага промени в нашата конституция и наистина съдът ще трябва да се произнесе дали са законосъобразни. Сега въпросът е в ръцете на българския парламент, който трябва да ратифицира решението\", каза тогава Радев и допълни, че България прави компромис, \"защото за силни и устойчиви икономики споразумението е огромно предимство, но за слабите и крехките е заплаха\".\r\n\t\r\n\tБлокирането на споразумението бе едно от основните обещания на Радев в предизборната му кампания миналата есен, когато той обеща сезира Конституционния съд, защото според него СЕТА налага промени в основния закон.\r\n\tНезависимо, че до момента само Дания и Латвия са ратифицирали споразумението, то ще започне да действа частично от 21 септември тази година и ще се води активирано временно, докато приключи ратификацията му от страните членки. Ще се задействат всички търговски договорености и правила, с изключение на механизма за арбитриране на инвестиционни спорове.\r\n\tСЕТА ще доведе до премахването на 98% от търговските мита между ЕС и Канада като ограничения ще има само за някои селскостопански продукти, за които беше договорено запазване на квотния режим.\r\n\tСпоразумението доведе и до отпадането на канадските визи за гражданите на Българи и ЕС.\r\n\tСрещу СЕТА и други подобни международни договори традиционно има силна съпротива от левичарски среди, антиглобалисти и еко активисти. Лидерът на БСП Корнелия Нинова в характерния си стил обяви за национални предатели гласувалите \"за\" СЕТА и обяви, че споразумението означава безконтролен внос на ГМО в България. Това е обаче е , тъй като СЕТА не променя нищо по отношение на регулациите на ГМО в ЕС и предвижда изрична забрана за внос на третирано с хормони месо.", "date": "2017.07.18", "title": "Президентът сезира КС, но остави споразумението ЕС - Канада в ръцете на депутатите"}
{"url": "http://www.mediapool.bg/industrialen-inzhener-stana-zam-ministar-na-turizma-news266786.html", "text": "Министерството на туризма се сдоби с втори зам.-министър, след като премиерът Бойко Борисов назначи във вторник на поста Милко Теофилов.\r\n\t \r\n\tТеофилов е завършил индустриално инженерство и мениджмънт в Института за технологии Карлсруе в Германия. Има 7-годишен професионален опит в сферата на консултантските услуги. Ръководил е проекти в областта на разработването и реализирането на индустриални стратегии и дигиталната трансформация, съобщават от правителствената информационна служба.\r\n\tДосега министърът на туризма Николина Ангелкова имаше един заместник – Ирена Георгиева..", "date": "2017.07.18", "title": "Индустриален инженер стана зам.-министър на туризма"}
{"url": "http://www.mediapool.bg/nad-hilyada-detsa-sa-v-risk-zaradi-semeini-konflikti-news266785.html", "text": "За по-малко от три месеца властите са получили 1026 сигнала за деца, които са в риск заради родителски конфликт, сочат данни на Държавната агенция за закрила на детето. Само в 59 от случаите социалните работници не са открили риск за детето .\r\n\tВ  289 случая е започнала работа с мярка за закрила в семейна среда и основно чрез насочване за ползване на социални услуги.\r\n\tСамо в 8 случая е предприето настаняване в семейството на близки и роднини. В преобладаващите случаи – 678, не са взети конкретни мерки, но проблемните семейства се наблюдават от органа за закрила на детето на местно ниво.\r\n\tСоциалните отчитат, че през последните години има тревожна тенденция на запазване на относително постоянен брой деца, израстващи в процес на раздяла или развод на родителите и въвлечени в спора между възрастните. Тези деца също така са лишени от възможността да осъществяват лични контакти и с двамата си родители, което е основно тяхно право.\r\n\tДанните бяха представени във вторник на кръглата маса “Родителите – конфликтите – агресията и закрилата на децата“ в парламента, организирана от комисията по въпросите на децата, младежта и спорта съвместно с Държавната агенция за закрила на детето.\r\n\tПрактиката показва, че раздялата на родителите, особено когато има конфликт между тях, дава негативно отражение върху детската личност и психика. Работещите в сферата са обезпокоени от нарастващата агресия сред децата.\r\n\tЗа учебната 2013/2014 случаите на насилие при децата са 3268, а през миналата 2016 г.- 7017 случая, като е очевидно двойното нарастване на тези инциденти, свързани основно с тормоз и кибертормоз, отчете зам.-министърът на образованието Деница Сачева.\r\n\tСпоред специалистите трябва да се работи в посока консултации с психолог за предотвратяване на семейни конфликти и бъдещи рискове в семейството, да се полагат усилия за предотвратяване на родителско отчуждение или преодоляването му и социална работа и психологически консултации за нормализиране на взаимоотношенията между детето и отчуждения родител.\r\n\t \r\n\tКато проблем властите отчитат натовареността на социалните работници. Те често са пряко въвлечени в семейните конфликти, като много пъти родителите ги обвиняват в пристрастие или изискват да се вземе конкретна страна.\r\n\tСлужителите са уязвими по отношение на несъгласие с решенията им от страна на родители и стават обект на нападки и заплахи. Те също така се чувстват неподкрепени и незащитени да предприемат рестриктивни мерки спрямо несътрудничещите родители.\r\n\tОт ДАЗД посочват и необходимостта  от провеждане на контрол и обучение на социалните работници, с цел ефективност в работата, превенция на професионалното прегаряне и текучество на кадри по тази причина.\r\n\tНеефективното и дори липсващо сътрудничество с Дирекциите за социално подпомагане по места е друг проблем в работата на агенцията.\r\n\tЕдна от предлаганите мерки е да се  популяризира медиацията като форма на подкрепа за родителите в конфликт и техните деца.\r\n\tВъзможно решение е да се инициира промяна в Семейния кодекс, с която съдилищата задължително да насочват родителите в процес на раздяла към медиатор или към услуга, която да предотврати задълбочаването на конфликта.\r\n\tДруго предложение е да се разработи държавен стандарт за натовареност на социалните работници, за да не работят с неограничен брой случаи.\r\n\tОт ДАЗД предлагат също да се разработят и станат задължителни за прилагане от адвокатите, етични правила, съгласно които да не съветват доверениците си да използват социалната система като инструмент при разрешаване на съдебни спорове, като подават сигнали за насилие или като възпрепятстват контактите с детето на другия родител.", "date": "2017.07.18", "title": "Над хиляда деца са в риск заради семейни конфликти"}
{"url": "http://www.mediapool.bg/silno-zemetresenie-v-severniya-pasifik-news266754.html", "text": "Мощно земетресение с магнитуд 7,8 разлюля Северния Пасифик, между Алеутските острови на Аляска и руския полуостров Камчатка, съобщи Геофизическият институт на САЩ, цитиран от световните агенции.\r\n\tТрусът е регистриран в 11 ч. и 34 мин. местно време във вторник (23.34 ч. по Гринуич в понеделник), на 200 км от населеното място Николское, на остров Беринг, до полуостров Камчатка. Епицентърът е бил западно от Ату, най-западния и най-голям от Алеутските острови на Аляска. Трусът е бил плитък, на 10 км под морското дъно, което би усилило въздействието му, но е бил далеч от континентите.\r\n\tАмериканският център за предупреждение за цунами в Тихия океан съобщи, че е възможно да възникнат вълни цунами до брегове на 300 км от епицентъра на земетресението, но е малко вероятно те да стигнат до източния бряг на Камчатка, който е на 310 км от епицентъра.\r\n\tТолкова силно земетресение може да предизвика големи поражения, ако удари сушата.\r\n\tПървият трус бе последван от няколко вторични, някои с магнитуд, 5.\r\n\tТАСС съобщи, че опасност от цунами е обявена в село Николское на остров Беринг, както и на северните Курилски острови, но вълните няма да са по-високи от половин метър.", "date": "2017.07.18", "title": "Силно земетресение в Северния Пасифик"}
{"url": "http://www.mediapool.bg/duvarite-na-staro-zhelezare-ozhivyavat-s-avangardni-stenopisi-news266732.html", "text": "Малкото село Старо Железаре, край Пловдив, за трета поредна година е център на авангардното изкуство през юли.\r\n\tИдеята за фестивала, който пренася изкуството върху стените на къщите, връщайки ги към нов живот, е на Катажина и Венци Пирянкови. Катажина е полякиня, а Венци българин, преподавател по рисуване в Познан, където има и своя школа. Старо Железаре е селото на неговия род.\r\n\t\"Тази година сме заложили на утопичния и едновременно авангарден проект за създаване на център за съвременност и новаторство в изкуството. Сега, когато селото постепенно изчезва и умира, искаме да дадем импулс за събуждането на нов живот за красиво бъдеще, за неограничен потенциал на селския футуризъм\", казва Катажина Пирянкова.\r\n\tВ селото творят около двадесетина млади художници от Артистичния университет в Познан и школата на Венци, но не на лист хартия, а по селските дувари и стени. Тази година редом с новите световни лидери – американския президент Доналд Тръмп и френския му колега Емануел Макрон в компанията на съпругите им, ще бъдат изографисани и хората от Старо Железаре.\r\n\tНа варосаните стени ще бъде отдадена почит и към Леонард Коен и Джордж Майкъл, които вече не са между нас. От българите, своето място ще заемат актьорът Георги Парцалев и естрадната прима Лили Иванова. Редом до тях ще са и незабравимите идоли на полското авангардно изкуство - Катажина Корбо, Владислав Стжемински, Виткаций, казва Венци Пирянков.\n\n\r\n\tПо думите му по този начин те откриват изкуството за селската общност и задават въпроси за съвместното функциониране на различните култури и толерантността. Откриваме наново историята на селото, митовете и легендите, благодарение на които събуждаме нейната същност и усещането за собствена стойност, допълва Катажина.\r\n\tПо този начин проектът показва два аспекта - от една страна е вид архив с героите на стареещото село. От друга страна е вид коментар на това, което е актуално, разиграва се в контекста на местната действителност и глобално едновременно, коментират сем. Пирянкови.\r\n\tСтенописите не се правят просто за да ги има в селото като декорация или орнамент, а като подкрепа и апотеоз на човешката дейност. Именно надеждата и посланията са това, което ги прави пълни и живи. В тях има като че ли някакво обещание за промяна, дори ако тя остане нереализирана, както често става. Надежда за това, че село Старо Железаре, не само че няма да изчезне от картата на България, но и ще се оживи и ще усети още по-голяма известност и благоденствие, повече от колкото за времето на комунизма, когато е пулсирало от живот, когато е имало не 500, а 2500 жители, повече от които млади и деца, имало е училище, детска градина, големи магазини, кино, дори и стадион.\r\n\tРазположеното край Пловдив село през 1970-те години е било посещавано не само от Тодор Живков, но и от Индира Ганди и Фидел Кастро, връщат се с носталгия по отминалите времена възрастните жители на Старо Железаре. Днес на голяма част от тях децата им и внуците са заминали в чужбина - Лондон, САЩ, Берлин.\r\n\tЗа това още през 2014 г., преди да стартира Фестивалът на стенната живопис, организирахме артистично събитие под наслов \"Изгубени спомени, намерени мечти\", казва Катажина. През следващите години църковната камбанария е преобразена в лондонския Биг Бен, а културният дом в селото в Националната галерия. Ромът Иван се среща с предишния американски президент Барак Обама, баба Стефка с Бриждит Бардо, а баба Велика с кралица Елизабет по дуварите на къщите.\r\n\tТова е позитивна утопия и вяра, че изкуството може да промени света, оптимистична визия за бъдещето, която толкова много липсва на жителите на селото сега. Това е мечтата за свят без граници, свободен от неравенство, доминация и етноцентризъм, коментира Катажина Пирянкова.\r\n\tЕдин от ключовите моменти на тазгодишното изданиe на фестивала, освен стенописите, ще бъде хепънинга на 29 юли, който ще постави акцент на \"селския футуризъм\". Акцията е под формата на революционна манифестация на изкуството - поход с трансперанти, агитиращи за нов прекрасен свят. Поход, отговарящ на носталгията за времената на авангардното изкуство, давали визия за по-добро бъдеще, изградено върху незаменимата енергия на младите хора, казва Венци Пирянков.\r\n\tПрепратката с авангардното изкуство през тази година не е случайна. През 2017 г. се навършват 100 г. от Великата октомврийската революция, но се честват и сто години на авангардното полско изкуство и първата манифестация на авангардистите, отбелязва Катажина Пирянкова.\r\n\tСпоред нея мотивът за полските авангардистите се синхронизира добре с революционните корени на Старо Железаре, с бунтарските гени на героите – млади партизани, изправили се срещу фашистите. Както и с активистите, действали по време на комунистическия период. За това, по образец на дадаистите (бащите на световния авангард) с помощта на абсурди се противопоставяме на безогледната действителност, изразяваме своите артистични постулати, цели и потребности, граничещи с абсурда, коментира сем. Пирянкови.\r\n\tПо време на хепънинга следващата събота ще бъдат издигнати плакати от времето на комунизма трансформирани в нов и актуален контекст. За пример дават \"ИСТИНСКИЯТ АВАНГАРД СЕ РАЖДА НА СЕЛО!\", \"СЕЛОТО Е ИЗВОР НА ПРОГРЕСИВНИ ИДЕИ!\", \"ВСИЧКИ АРТИСТИ НА СЕЛО!\", \"ДА ЖИВЕЕ СВЕТОВНОТО СЕЛСКО ИЗКУСТВО – РЕШАВАЩ ФАКТОР ЗА РАЗВИТИЕ НА ЧОВЕШКОТО ОБЩЕСТВО!\", \"В ГРАДА ЧОВЕК ЕКСПЛОАТИРА ЧОВЕКА, А В СЕЛОТО Е ТОЧНО ОБРАТНО!\", \"ГРАЖДАНИ! БЪДЕТО ГОТОВИ ЗА СЕЛСКИТЕ АВАНГАРДИСТИ!\", \"ВСЕКИ ВАКСИНИРАН СЕЛСКИ АРТИСТ – СТЪЛБ В СТРОЕЖА НА ЧОВЕЧЕСТВОТО!\" и т.н.\r\n\tНа 29 юли в Старо Железаре селският авангард се събира, а славата на селото напуска пределите на България. Тази година почетен патрон на фестивала са кметът на Познан, Институтът по Славянска филология \"Адам Мицкевич\" в Познан и Полският културен институт в София.\r\n\tПроявата се реализира с подкрепа от кмета на Старо Железаре и вече е в официалната програма на Пловдив – Европейска столица на културата 2019.", "date": "2017.07.18", "title": "Дуварите на Старо Железаре оживяват с авангардни стенописи"}
{"url": "http://www.mediapool.bg/politsaite-otnovo-izlizat-na-protest-news266755.html", "text": "Синдикалната федерация на служителите в МВР започва серия от регионални протести, а началото ще бъде поставено във вторник в София.\r\n\tПротестните действия на полицаите за по-високо заплащане продължават и след големия митинг в столицата на 5 юли. След него парламентът прие промени в Закона за МВР, с които полицаите, които са имали право на униформи, но не са ги получили, ще получат левовата равностойност за тях.\r\n\tВъпреки това служителите на реда продължават със серия протести. Първият ще е днес от 18.30 ч. пред храма \"Св.Седмочисленици”. Ще последват регионални протести във Варна на 20 юли, в Добрич на 25 юли и в Гоце Делчев на 27 юли. Протестите ще продължат в Бургас, Благоевград, Перник и други градове. Те настояват за по-високо заплащане.", "date": "2017.07.18", "title": "Полицaите отново излизат на протест"}
{"url": "http://www.mediapool.bg/poroi-navodniha-solun-halkidiki-i-paraliziraha-istanbul-news266756.html", "text": "Внезапни и силни дъждове причиниха наводнения в гръцкия град Солун и полуостров Халкидики. Един човек е загинал, след като бил ударен от мълния. Проливните дъждове не спряха в понеделник и доведоха до преливане на реки, активиране на свлачища и събаряне на дървета. За 18 часа са се излели 180 литра на квадратен метър. Община Солун обяви бедствено положение, съобщиха местни медии.\r\n\tВ района на Солун и втория ръкав на полуостров Халкидики - Ситония има наводнени пътища, плажове, имоти и домове. Нанесени са щети на хотели и къщи, евакуирани са къмпинги. Противопожарни машини са викани многократно да изпомпват вода от приземните етажи на жилищни и бизнес сгради.\r\n\tРумънски алпинист е изчезнал в планината Олимп, където температурата е паднала до нула градуса. Нанесени са огромни щети на земеделски масиви в района на Ахаия, полуостров Пелопонес, Южна Гърция, и Етолоакарнания в западната част на страната. Лошото време е създало проблеми и на остров Лимнос, където много къщи са били наводнени. Фериботи в района на Рио-Антирио пък са били завлечени от вълните.\r\n\tСред засегнатите са и много българи, но пострадали няма, по информация на българското Министерство на външните работи.\r\n\tНа 18 юли валежите на Халкидики спират, но циклонът \"Медуза\", който ги предизвика, се измества на изток между Гърция и България. Валежите по българското Черноморие обаче са по-слаби и спират по обед.\r\n\tВъв вторник сутринта турският мегаполис Истанбул бе парализиран от пороите, които наводниха няколко метростанции, подземни паркинги и тунели. Основните улици са се превърнали в реки, много коли са под водата, а хиляди хора с подгизнали дрехи се движат пеша, някои от които боси. Градските власти призова жителите да не използват транспорт, доколкото е възможно.\r\n\tТурските метеоролози предупреждават за засилване на вятъра и дъжда в европейската част на страната, поради което има опасност от свлачища.\r\n\tАнадолската агенция съобщи, че е наводнена метролинията от международното летище \"Ататюрк\" до европейската част на Истанбул. Затворена е и основната пътна артерия през тунела \"Евразия\", който бе открит през декември 2016 г.\r\n\tНаводнени са много сгради, има паднали дървета и електрически стълбове.\r\n\tГоляма част от 15-милионното население на Истанбул пътува с фериботи, някои от които обаче също са временно спрени.\r\n\tМинистърът на транспорта Ахмет Арслан описа пороите като \"катастрофа\".", "date": "2017.07.18", "title": "Порои наводниха Солун, Халкидики и парализираха Истанбул"}
{"url": "http://www.mediapool.bg/polskiyat-prezident-odobri-zakon-za-premahvane-na-totalitarnite-pametnitsi-news266757.html", "text": "Полският президент Анджей Дуда одобри измененията в закона за забрана на пропаганда на комунизма или друга тоталитарна система в имената на сгради и обекти, в които е разписано разрушаването на паметниците от съветската епоха, включително тези в чест на Червената армия, съобщи във вторник БГНЕС, позовавайки се на президентската пресслужба в полша.\r\n\tПравителството на страната одобри измененията в закона на 22 юни. Те гласят, че паметници и други подобни обекти \"не може да отдават почит към паметта на физически лица, организации, събития или дати, символизиращи комунизма или друга тоталитарна система\". Поправките не се отнасят до паметниците, намиращи се в гробища, а само до тези, които са изложени на широкия обществен поглед и демонстрират комунизма – като произведения на изкуството и скулптури, вписани в съответните регистри. В Полша са преброени поне 469 такива обекти, около 250 от които са посветени на Червената армия. Инициативата бе подета от полския Институт за национална памет.", "date": "2017.07.18", "title": "Полският президент одобри закон за премахване на тоталитарните паметници"}
{"url": "http://www.mediapool.bg/opozitsiyata-vav-venetsuela-zove-za-natsionalna-stachka-sreshtu-maduro-news266758.html", "text": "Политическата криза във Венецуела се задълбочава, след като опозицията призова за национална 24-часова стачка срещу президента Николас Мадуро. \r\n\t“Призоваваме цялата страна да се присъедини протест без насилие и масова 24-часова стачка като механизъм за натиск за връщане на конституционния ред”, заяви заместник-председателят на венецуелския парламент Фреди Гевара. Той предупреди хората да се подготвят и за крайна ескалация на протестите срещу правителството идната седмица.\r\n\tПризивът беше отправен след референдума, оспорващ легитимната власт, организиран от опозицията. Въпреки че властите не бяха дали разрешението си за допитването, в него участваха над 7 млн. души.\r\n\tВ протестите във Венецуела, насочени срещу правителството и президента, за три месеца загинаха 96 души.\r\n\tОпозицията обвинява правителството, че е отговорно за икономическата криза в страната. Тя дойде в следствие на драстичния спад в цените на петрола и в момента инфлацията е трицифрена, а храната и лекарствата не стигат.\r\n\t \r\n\tПрезидентът на САЩ Доналд Тръмп заплаши Венецуела със силни и бързи икономически мерки, ако нейният президент Николас Мадуро изпълни намерението си да свика учредително събрание, което да промени конституцията, предадоха Франс прес и Ройтерс.\r\n\t \r\n\t\"Венецуелският народ вчера отново ясно показа, че е за демокрация, свобода и върховенство на закона. Въпреки това смелите действия на венецуелците продължават да са пренебрегвани от лош лидер, който мечтае да стане диктатор\", заяви Тръмп в декларация. \"Съединените щати отново призовават да бъдат произведени свободни и честни избори и застават на страната на венецуелския народ, който иска да върне страната си към демокрация и процъфтяване. Ако режимът на Мадуро наложи учредително събрание на 30 юли, Съединените щати ще предприемат силни и бързи икономически действия\", гласи декларацията на Тръмп.\r\n\t \r\n\tМалко по-късно Държавният департамент на САЩ призова правителствата на американския континент и страните от целия свят да приканят правителството на Венецуела да се откаже от проекта за национално учредително събрание, предаде Франс прес.\r\n\t \n\n\r\n\tВенецуелската опозиция вчера започна \"финална офанзива\", за да попречи на проекта на президента социалист да промени конституцията и отправи призив за обща 24-часова стачка в четвъртък. По данни на опозицията 7,6 милиона венецуелци са гласували в неделя в референдума, организиран без съгласието на властите и 98,3 на сто са отхвърлили президентския проект за учредително събрание.\r\n\t \r\n\tПроектът на Мадуро предвижда то да се състои от 545 членове, които да бъдат избрани на 30 юли. Учредителното събрание трябва да установи мир и икономическа стабилност във Венецуела. Но опозицията смята, че по този начин ще бъде заобиколено Националното събрание, в което тя има мнозинство от 2016 г., след 17 години господство на партията на бившия президент Уго Чавес, добавя АФП.\r\n\t \r\n\tПрезидентът Мадуро заяви, че референдумът е \"вътрешно гласуване\" на опозицията и че няма законна и задължителна сила, защото е бил свикан без участието на Националния изборен съвет, близък до властта.", "date": "2017.07.18", "title": "Опозицията във Венецуела зове за национална стачка срещу Мадуро"}
{"url": "http://www.mediapool.bg/edna-treta-ot-bavartsite-iskat-nezavisimost-ot-germaniya-news266759.html", "text": "Почти една трета от жителите на Бавария желаят независимост на провинцията си от Германия. Това показва проучван на агенция YouGov, поръчано от многотиражния в. \"Билд\", съобщава “Дневник”.\r\n\tИзследването показва, че 32 на сто от запитаните са се обявили в подкрепа на независима Бавария. В никоя друга от общо 16 федерални провинции на Германия няма толкова висок дял на жители, които искат да се отделят от републиката, показват още резултатите след допитването, проведено във всички области на страната.\r\n\tНай-близкият резултат до баварския е в малката западногерманска област Саарланд и в източната Тюрингия, където желаещите са по 22 на сто. Следват Саксония и Мекленбург-Предна Померания с по 21%. Най-ниска е подкрепата в Долна Саксония, Швезвиг-Холщайн и Райнланд-Пфалц - едва по 8 на сто.\r\n\t\"Идеята за напускане на Германия и независимост всъщност може да се защити, засега най-вече в Германия. Ужасяващо голям брой граждани на (страната) искат да обърнат гръб на собствената си страна. В шест провинции почти всеки пети жител е гласувал за напускане,\" отбелязва \"Билд\", представяйки резултатите от допитването.\r\n\tТочният въпрос, зададен на респондентите, е \"Съгласни ли сте със следното твърдение: Моята провинция трябва да бъде независима от Германия.\"\r\n\tПо конституция нито една провинция не може да се отдели самостоятелно. Решението e прието от Конституционния съд в Карлсруе след жалба, подадена от инициативата \"Свобода за Бавария\", поискала референдум за напускане на федералната република.", "date": "2017.07.18", "title": "Една трета от баварците искат независимост от Германия"}
{"url": "http://www.mediapool.bg/nikolai-petrov-se-obyavi-za-edinen-standart-za-upravlenie-na-bolnitsite-news266761.html", "text": "Здравният министър Николай Петров си определя три цели, които да постигне по време на мандата си: въвеждане на електронно здравеопазване, на стандарт за управление на лечебните заведения и мерки за подобряване ситуацията на лекарите.\r\n\tСтандартът се очаква да се въведе до края на годината, а електронното здравеопазване ще отнеме повече. Това обяви самият той пред бТВ във вторник. Петров посочи, че въвеждането на електронното здравеопазване, за което се говори повече от 10 години, ще струва около 12-15 млн. лв.\r\n\tИдеята на министъра е, че в момента различните държавни болници купуват лекарства, консумативи и услуги на различни цени и трябва да се търси и въведе най-добрият мениджмънт в това отношение.\r\n\tМинистърът посочи, че няма да определя дали това са реформи в сектора, а ще остави оценката за следващите.\r\n\tПо повод третата цел - подобряване ситуацията на лекарите, Петров обяви, че се наблюдава забавяне на процеса на миграция на медици от България.\r\n\tТой коментира и наследството, което е заврил в здравното министерство. “Москов е свършил доста добри неща, не очаквайте от мен да го критикувам”, каза Петров.\r\n\tТой определи като добри идеи опитите за въвеждане на националната здравна карта, стартирането на проекта за спешната помощ.\r\n\tПо повод налагането на пръстовите идентификатори здравният министър коментира, че тяхната ефективност можеше да бъде отчетена ако работеха по-дълго време. “Дали е бил правилен този начин, щеше да го покаже анализът след още 6 месеца”, коментира Петров.\r\n\t“Всеки, който е престъпил закона, е клиент на една друга структура. Нещата излязоха от приемливите граници и започваме да се излагаме като общество”, заяви здравният министър по повод честите случаи на агресия срещу медици.\r\n\tТой е категоричен, че това може да бъде преодоляно само с конкретни мерки в тази посока.\r\n\t“Аз работих на конфликтно място и обикновено реакциите на роднини са точно на такива места. Съветвам колегите да бъдат внимателни, дипломатични и да не влизат в тона на хората”, коментира Петров, който е работил като реаниматор.\r\n\tЗдравният министър заяви, че адмирира действията на главния прокурор да бъдат назначени специални регионални прокурори, които да отговарят само за лечебните заведения. “Тази пряка връзка ще даде възможност случая да бъде така обработен, че да завърши с присъда”, допълва Петров.", "date": "2017.07.18", "title": "Николай Петров се обяви за единен стандарт за управление на болниците"}
{"url": "http://www.mediapool.bg/valuta-i-zlato-za-nad-900-000-lv-sa-zadarzhani-na-kalotina-news266764.html", "text": "Валута и злато с левова равностойност над 900 000 лева са задържани на митническия пункт \"Калотина\" в рамките на четири дни, съобщиха от Агенция \"Митници\".\r\n\tПо-голямата част от тях са задържани при двама граждани с двойно гражданство – турско и белгийско, които не са декларирали, че пренасят големи суми в евро.\r\n\tДруга част е била укрита в автомобил с немска регистрация, управляван от турски граждани. В колата са пътували съпругата и двете му деца.", "date": "2017.07.18", "title": "Валута и злато за над 900 000 лв. са задържани на \"Калотина\""}
{"url": "http://www.mediapool.bg/sasht-otmeniha-zabranata-za-laptopi-v-samoleti-na-blizkoiztochni-aviokompanii-news266766.html", "text": "Американската служба за транспортна безопасност обяви късно снощи, че вдигна забраната пътници на авиокомпания Сауди Арабиън еърлайнс (Saudi Arabian Airlines) да пренасят големи електронни устройства като лаптопи в салона на самолетите при полети за САЩ, предаде Ройтерс.\r\n\tСауди Арабиън еърлайнс бе последният авиопревозвач, за когото забраната бе в сила.\r\n\tПрез март Вашингтон забрани пътници на девет големи авиокомпании, предимно от Близкия изток, да внасят лаптопи и други големи електронни устройства, заради опасността от укриване на екплозиви.\r\n\tМиналия месец САЩ обявиха нови изисквания за сигурност за всички авиопревозвачи вместо да разширяват забраната за лаптопите и вдигнаха ограниченията за авиокомпаниите на фона на засилването на сигурността.\r\n\tВдигнати са ограниченията за полети от основната транспортна база на Сауди Арабиън еърлайнс - летището в Джеда, Саудитска Арабия, съобщи късно снощи говорител на службата за транспортна безопасност.", "date": "2017.07.18", "title": "САЩ отмениха забраната за лаптопи в самолети на близкоизточни авиокомпании"}
{"url": "http://www.mediapool.bg/blizo-40-000-evakuirani-zaradi-ogromen-gorski-pozhar-v-kanada-news266760.html", "text": "Огромен горски пожар стана причина за евакуацията на над 37 000 души в Канада.\r\n\tВластите не успяват да се спрвят с нуждите на хората, които са настанени в концертни зали и гимнастически салони, пишат местни медии.\r\n\tСпоред пожарникарите огънят може да бушува седмици наред. Това означава, че десетки хиляди евакуирани ще имат нужда от храна, вода, лекарства и медицински грижи.\r\n\tКоординаторите на лагерите за евакуация казаха, че досега никой не е върнат, но ресурсите им се изчерпват.\r\n\t160 отделни огнища горят на около 200 километра северно от Ванкувър. Над 15 от тях директно заплашват домове и стопански постройки.", "date": "2017.07.18", "title": "Близо 40 000 евакуирани заради огромен горски пожар в Канада"}
{"url": "http://www.mediapool.bg/sasht-razshiriha-kraga-ot-rodnini-ot-6-te-myusyulmanski-strani-s-pravo-na-vizi-news266765.html", "text": "Баби и дядовци на американски граждани от шест предимно мюсюлмански страни вече ще имат право да получават американски визи, се казва в меморандум на Държавния департамент на САЩ, който Ройтерс е успял да види. Документът се съобразява с последното съдебно решение, ограничаващо сферата на действие на забраните за влизане в САЩ, обявени с указ на президента Доналд Тръмп още в първите му седмици като президент в началото на годината.\r\n\tМеморандумът е бил разпратен от държавния секретар на САЩ Рекс Тилърсън до американските дипломатически мисии в чужбина. Ройтерс припомня, че на 13 юли окръжният съд в Хонолулу (щата Хавай) взе решение, с което разшири категориите граждани от въпросните шест страни, които имат право да претендират за входни визи за САЩ въпреки указа на президента. Съдията Дерек Уотсън разшири тълкуването кои чужденци, имащи роднини в САЩ, могат да искат входна американска виза.\r\n\tПреди в тази категория влизаха само родители, съпрузи, деца, включително и осиновени, а също братя и сестри. С решението на хавайския съд сега в този кръг се включват още баби и дядовци, внуци, племенници, първи братовчеди, лели и чичовци.\r\n\tНовите правила влизат в сила незабавно и американските мисии и консулства в чужбина следва да използват разширеното тълкуване на роднинския кръг. Става въпрос за граждани на Иран, Либия, Сомалия, Судан, Сирия и Йемен.\r\n\tБелият дом, естествено, е недоволен от това решение и е поискал Върховният съд и базираният в Сан Франциско Девети американски окръжен апелативен съд да блокират решението на съда в Хонолулу, но хавайският съдия Уотсън отказа да изчаква обжалването на администрацията и така решението му влиза в сила веднага.", "date": "2017.07.18", "title": "САЩ разшириха кръга от роднини от 6-те мюсюлмански страни с право на визи"}
{"url": "http://www.mediapool.bg/ruskiyat-pechat-bednostta-v-rusiya-i-shansovete-za-po-visoki-dohodi-news266768.html", "text": "\"Ведомости\" разсъждава на първа страница ефективна ли е борбата с бедността в Русия. Страната харчи всяка година за социални плащания към 3 на сто от БВП - повече от мнозинството страни с икономика в преход. Но всичките разнообразни и скъпоструващи помощи са слабо ефективни срещу немотията, посочва вестникът, цитиран от БТА.\r\n\t \r\n\tПо закон държавата отпуска социални помощи на хора, чийто доход е спаднал под жизнения минимум по независещи от тях причини. Социална подкрепа получават 65 на сто от жителите на Русия, а 84 процента от подпомаганите са малоимотни. Но от всяка рубла целева помощ до бедните стигат само 25 копейки. \r\n\t \r\n\tА делът на целевите помощи в доходите на най-бедните не надхвърля средно 2 процента за различните региони.\n\n\r\n\t \r\n\tСоциална подкрепа се предоставя главно не на нуждаещите се, а на хора със заслуги пред държавата: стимулират ги с около четвърт от всичките социални плащания - над 700 милиарда рубли.\r\n\t \r\n\tСпоред експерти на изданието разходите за социална подкрепа трябва да бъдат преразпределени, да станат по-целенасочени, но правителството в Москва едва ли ще го направи сега - средствата за привилегии можеше да се намалят, докато пенсиите растяха, но днес реалните доходи на хората в Русия без друго падат.\r\n\t \r\n\tЗа жизнения стандарт в страната пише и \"Независимая газета\". Едно от основните положения в \"майските укази\" на президента Владимир Путин от 2012 г. - вдигане на заплатите с 50 на сто до 2018 г., е застрашено от провал, предупреждава всекидневникът, цитиран от Би Би Си.\r\n\t\"Повечето хора в Русия са убедени, че тези укази засягат възнагражденията в бюджетния сектор - на лекари, учители, научни работници. Това обаче е голяма заблуда, незнайно защо поддържана от администрацията и печата\", се казва в статията.\r\n\t \r\n\tВсъщност обаче в точка 1 на \"социалния\" указ става дума за заплатите на всички в Русия без изключение. И за да бъде изпълнен точно указът на Владимир Путин, още до края на 2017 г. средната заплата в Русия трябва да нарасне на 60 000 рубли месечно (887 евро, б. р.). Засега обаче според официалната статистика средната заплата в Русия не надхвърля 40 000 рубли (592 евро). \r\n\t \r\n\tНиските заплати и осиромашаването на населението в Русия не дават шансове дори за възстановителен растеж, пише вестникът. Междувременно печатът публикува почти всекидневно регионални отчети за изпълнението на \"майските укази\", но данните за федералните показатели - за средната заплата в страната, са табу, добавя \"Независимая газета\".", "date": "2017.07.18", "title": "Руският печат: Бедността в Русия и шансовете за по-високи доходи"}
{"url": "http://www.mediapool.bg/proruskite-separatisti-obyaviha-nova-darzhava-v-iztochna-ukraina-news266769.html", "text": "Представители на провъзгласените от проруските сепаратисти в Източна Украйна Донецка и Луганска народна република (ДНР и ЛНР), както и на редица украински региони, обявиха днес, че се създава държава с името Малорусия.\r\n\t \r\n\t\"Конституционен акт\" за образуването на новата държава бе прочетен в Донецк от и. д. зам.-председател на министерския съвет на ДНР Александър Тимофеев, съобщи ТАСС.\r\n\t \r\n\tМалорусия (на руски Малорусия, Малая Русь, Малая Россия) е историческа област в Източна Европа, главно на територията на днешна Украйна, чиито граници са варирали през вековете. Най-известна е като Малоруска губерния в състава на бившата Руска империя.\n\n\r\n\t \r\n\t\"Ние, представители на бивши региони от Украйна, заявяваме, че се учредява нова държава, която представлява правоприемник на Украйна (. . .) Новата държава ще се нарича Малорусия, тъй като самото название Украйна се е дискредитирало\", се казва в \"конституционния акт\". \r\n\t \r\n\tПо-рано лидерът на ДНР Александър Захарченко прочете пред събралите се политическа декларация, мотивираща създаването на държава, наречена Малорусия. По думите му формирането на нова федерална държава цели \"да спре гражданската война и да се избегнат нови жертви\".\r\n\t \r\n\tСъбралите се одобриха единодушно и двата документа, посочва ТАСС, без да уточни състава на присъствалите.\r\n\t \r\n\tСпоред руската агенция наред с представители на ДНР и ЛНР създаването на нова държава е било подкрепено от представители на още 17 украински региона, както и на Киев.\r\n\t \r\n\t\"Конституционният акт\" предвижда столица на Малорусия да стане Донецк, а Киев да остане със статут на исторически и културен център, информира Донецката информационна агенция, цитирана от ТАСС. \r\n\t \r\n\tЗа знаме на новата държава е избран флагът на Богдан Хмелницки - хетман на запорожките казаци, присъединили земите си към руското царство през 17-и век.\r\n\t \r\n\tСлед \"широка обществена дискусия\" Конституционно събрание ще подготви проект за основен закон на Малорусия, който ще бъде поставен за гласуване \"на общонароден референдум\", се казва още в \"конституционния акт\".\r\n\t \r\n\tИнициативата за създаване на Малорусия не се вписва в Минския процес и не е предмет на реалната политика. Това заяви Борис Гризлов, представителят на Русия в Контактната група за уреждане на конфликта в Източна Украйна, цитиран от ТАСС.\r\n\t\r\n\t\"Приемам това само като покана за дискусия, това изявление няма никакви правни последици\", каза Гризлов, коментирайки обявената в Донецк инициатива. \"Най-вероятно това предложение е свързано с информационната война и не е предмет на реалната политика\", заяви руският представител.", "date": "2017.07.18", "title": "Проруските сепаратисти обявиха нова държава в Източна Украйна"}
{"url": "http://www.mediapool.bg/nyu-york-taims-izrael-tsinichno-podkrepya-antisemitskite-ataki-na-ungarskiya-premier-sreshtu-dzhordzh-soros-news266767.html", "text": "Израел играе цинична игра с подкрепата си за антисемитските атаки на унгарския премиер Виктор Орбан към Джордж Сорос, пише \"Ню Йорк таймс\" по повод посещението на израелския премиер Бенямин Нетаняху в Унгария. Оцелелият от Холокоста милиардер филантроп години наред избягваше да прави дарения, свързани с Израел, и чак през 2008 г. започна да финансира една миролюбива произраелска група в САЩ, а после и две организации в Израел - едната правозащитна, а другата - противник на окупацията на територии. Така той дразнеше израелските власти, които впоследствие полагаха усилия да делегитимират тези две организации, припомня вестникът.\r\n\tИзраелският премиер Бенямин Нетаняху повиши залога в тази вражда миналата седмица, когато неговият външен министър подкрепи пропагандната кампания на унгарските власти срещу Сорос и се присъедини към заклеймяването на богаташа. Това противоречеше на предишни критични изказвания на израелския посланик в Будапеща срещу белязаната от антисемитизъм кампания на кабинета на Орбан срещу Сорос и неговата подкрепа за бежанците и мигрантите.\r\n\tХуманитаризмът и универсализмът на Джордж Сорос са израз на еврейската идентичност след Холокоста, която е анатема за твърдолинейния национализъм на коалицията, оглавявана от Нетаняху. Тази коалиция се е прилепила до класическа ционистка мисия, която се стреми да сложи край на антисемитизма и съществуването на диаспора чрез събирането на всички евреи в историческите земи на Израел.\r\n\tКакто в случая с Унгария, Нетаняху все повече сближава Израел с нелиберални и автократични страни като Русия, Турция и Египет. Крайният цинизъм на тези съюзи е видим и в желанието на Нетаняху да толерира антисемитизма на десния националистически лагер в света, което би подпомогнало каузата за Велик Израел, констатира нюйоркското издание.\r\n\tСпоред него това обяснява защо израелското правителство запази мълчание, когато администрацията на Тръмп не спомена евреите или антисемитизма в изявлението си по повод Международния ден в памет на Холокоста тази година. Стратегията лъсна съвсем ясно, когато след терористичното нападение срещу магазин за кашерни храни в Париж през 2015 г. Нетаняху каза на френските евреи, че Израел е техният дом.\n\n\r\n\tСпоред \"Ню Йорк таймс\" желанието на Нетаняху да подкрепя атаките на Орбан срещу Сорос не само е пряка конфронтация с еврейската общност в Унгария, но и опасно съдействие за антисемитизма на европейския континент, обзет и без това от крайни националистически и антиимигрантски настроения. И въпреки че смята себе си за лидер и даже спасител на световното еврейство, израелският премиер е всичко друго, но не и това, заключава всекидневникът.", "date": "2017.07.18", "title": "\"Ню Йорк таймс\": Израел цинично подкрепя антисемитските атаки на унгарския премиер срещу Джордж Сорос"}
{"url": "http://www.mediapool.bg/mz-dogovorya-dareniya-na-aparatura-ot-shveitsariya-za-da-spre-komisionerstvoto-v-bolnitsite-news266770.html", "text": "Здравният министър Николай Петров е обсъдил възможността за засилване на сътрудничеството с Швейцария в областта на здравеопазването, като се разшири практиката за получаване на дарения на медицинска апаратура от болниците. Това е било обсъдено на среща с Меглена Плугчиева-Александрова, доскоро извънреден и пълномощен посланик на България в в Швейцария и Княжество Лихтенщайн, генералният директор на БЧК Красимир Гигов и д-р Валентин Джонов, ръководител на Катедра “Анатомия“ към университета в Берн.\r\n\t“Те се обединиха около намерението не просто да бъде продължено партньорството между конкретни лечебни заведения и Швейцария, успешен пример за каквото са взаимоотношенията между Военномедицинска академия и Фондация “Помощ и подкрепа“ към Малтийския орден, но и въпросното сътрудничество в посока осигуряване на апаратура  за българските болници да бъде интензифицирано с подкрепа и координация от страна на българското здравно министерство“, съобщиха от здравното министерство.\r\n\t“Ние като външни мисии сме длъжни не само да изпълняваме политиката на държавата си, но и да осигуряваме придадена стойност, най-малкото – за да знаят данъкоплатците къде отиват парите им. В тази посока е и усилието българските лечебни заведения да бъдат обезпечени с оборудване и апаратура, за каквито нямат възможност да заделят финансов ресурс“, е заявила Плугчиева.\r\n\t“За съжаление, всички сме били свидетели на т.нар. комисионерска философия, следствието от която е, че в болниците ни има апаратура, на която няма кой да работи, и по-лошото – която не е необходима нито на лечебните заведение, нито на пациентите. В същото време техника, която е жизненоважна, необходима на пациента и може да изкарва пари – липсва“, е заявил министър Петров.\r\n\t“Липсата на апаратура е мотив да се сключват неизгодни договори, които източват Касата и са в ущърб на пациенти и лекари. Такъв е случаят с областната болница в Ловеч. Ето защо засилването на сътрудничеството ни ще бъде полезно и за преустановяването на тази порочна практика“, смята той.\n\n\r\n\tУчастниците в срещата са договорили канал за комуникация и оперативни стъпки, за планиране и организиране на следващите дарения от страна на Швейцария, като ангажимент на МЗ е да изготви справка за необходимата на болниците  ни медицинска техника.  Проф. Джонов на свой ред ще отговаря за колаборацията между швейцарските лечебни заведения и Малтийския орден, а с помощта на Българския Червен кръст ще се осъществи безмитния внос на даренията, за да се гарантира бърз и прозрачен процес по осигуряване на апаратурата.\r\n\tНа срещата беше повдигнат въпросът за реабилитиране на практиката доказани международни специалисти да диагностицират и лекуват в страната ни.", "date": "2017.07.18", "title": "МЗ договоря дарения на апаратура от Швейцария, за да спре “комисионерството“ в болниците"}
{"url": "http://www.mediapool.bg/podvoden-remont-na-yazovirna-stena-za-prav-pat-v-bulgaria-news266787.html", "text": "За първи път в България язовирна стена ще бъде ремонтирана без да се източва водоемът. Уникалната подводна технология ще се приложи на язовир \"Студена\" от строителни водолази от италиански компании, участвали в изграждането на новото разширение на Панамския канал.\r\n\tЯзовир \"Студена\" осигурява водата за над 100 000 жители на Перник и околните села.\r\n\t\"Решихме да прибегнем до по-скъпата и сложна технология, за да не оставим хората на воден режим\", каза министърът на регионалното развитие Николай Нанков. Той провери строителната площадка, придружен от депутати и областния управител на Перник.\r\n\t\"Студена\" е първият български язовир, построен от български инженери, завършили в Германия, и български фирми, разказаха строители. Изграждането му започва през 1947 г., а пет години по-късно е пуснат в експлоатация. Пълният си капацитет достига през 1955 г. Оттогава не му е правен основен ремонт. Най-големият тест за качеството на язовирната стена е  по скалата на Рихтер, което разлюля Перник и София през май 2012 г. Язовирната стена издържа труса без никакви поражения по нея, каза областният управител на Перник Ирена Соколова.\r\n\tЗа навлязла в пенсионна възраст 62-годишната стена е в добро състояние. Почти не е мръднала, има само леки обрушавания, казва един от извършителите на предстоящия ремонт. Целта на реконструкцията е да се удължи живота на язовира с още 70 години, тоест взимат се превантивни мерки, обяснява министър Нанков.\n\n\r\n\tТова ще струва 32 млн. лв., като освен стената на язовира ще бъде направен ремонт и на пречиствателната станция, напорния водопровод, който е дълъг над 200 м, водоземната кула, основните изпускатели. Ще се осигури и резервно водоснабдяване за Перник, каквото в момента няма.\r\n\t\r\n\tИзпълнител на обекта е консорциум \"Ейч Си Си\" (HCC). Водещ партньор в него е румънската компания \"Хидроконструкция\". Другите двама участника са италианската \"Капри\" и унгарската \"Ейч Би Ем\"(HBM).\r\n\tРумънската и италианската компании имат стотици изпълнени обекти, свързани с язовири, водохващания, ВЕЦ-ове в целия свят. Румънците в момента участват в реализацията на три големи водни проекта в родината си, както и в Белгия, Германия Молдова и Кюрдистан.\r\n\tИталианската \"Капри\" пък е сред водещите в света компании по поставяне на геомембрани. Технологията започва да се разработва през 1991 г. заедно с Американския инженерен корпус и е приложена за първи път четири години по-късно на язовир край Лос Анжелис. За 54 години италианската компания е реализирала около 1400 водни проекта, каза изпълнителният директор Алберто Скуеро.\r\n\tТой благодари специално на българина Володя Лозанов, чиято компания \"Хелпик\" ще изпълни близо половината от работата на обекта.\r\n\tПолагането на геомембраната е поверено на друга италианска фирма – \"Лукатели\", с която \"Капри\" работи заедно. \"Лукатели\" ще подсигурят майсторите водолази. В момента те са трима, но в пиковите моменти, когато се опъва геотекстила и геоммебраната, ще достигнат до 25 души. Подводните строители не работят по 8 – 10 часа на ден. Те се трудят под водата около 2 – 3 часа дневно, обясни Скуеро.\r\n\tВ момента има трима подводни майстори – италианци, но ще бъдат наети и още 8 българи. Ще дойдат и водолази от други страни.\r\n\t\r\n\tЯзовирната стена е дълга 220 метра и висока над 50 метра и е тип \"Ньоцли\" - направена е от 25 индивидуални бетонни блока. Бетонът не е мръднал, откакто е излят преди повече от 60 години, твърдят инженери на обекта. В момента водолазите правят изследване на стената чрез камери и обрушаване, където е необходимо.\r\n\tСлед това в бетона ще бъде направена дренажна система, а стената ще се покрие с геотекстил и геомембрана. Ролата на дренажната система е да отвежда водата в случай, че попадне под геотекстила. По този начин се удължава живота на язовирната стена и тя ще може да издържи още 70 години, гарантират строителите.\r\n\tТова не се прави за първи път у нас. Геотекстил и геомембрана са поставяни и на стените на първия български язовир \"Калин\", както и на язовирите \"Карагьол\", \"Бели Искър\", \"Цанков камък\", но след изпускане на водите им. Сега за първи път това ще стане без източване на водоема, за да не страдат перничани от воден режим.\r\n\tПо време на рехабилитацията ще бъде осигурено и допълнително резервно водоснабдяване за Перник.\r\n\tОбектът трябва да бъде изпълнен и въведен в експлоатация през януари 2019 г. За управлението му и строителния контрол отговаря ДЗЗД \"ММЛ – ТК\", в което влизат британската \"Мот Макдоналд\" и българската \"Трансконсулт БГ\".\r\n\t\r\n\tСлед демократичните промени строителството на язовири у нас спира поради липса на средства. По времето на икономическия растеж при управлението на тройната коалиция покойният днес зам.-министър на регионалното развитие Димчо Михалевски разработи проект за довършването на част от започнатите и недостроени язовири. По този начин ще се реши  на стотици хиляди хора, подложени всяко лято на воден режим.\r\n\tЗа целта се сключва заем от Световната банка за 101 млн. евро, които да отидат за дострояването на язовирите \"Нейковци\", край Трявна, \"Луда Яна\", край Панагюрище, и \"Пловдивци\", край Рудозем, както и за рехабилитация на язовир \"Студена\", край Перник. Първоначалните планове бяха проектите да започнат да се изпълняват от пролетта на 2008 г. и да приключат през 2013 г.\r\n\tТова обаче не се случва поради невъзможност държавата да осигури съфинансирането по проекта – 20% от средствата. Освен това след идването през 2009 г. на власт на първото правителство на Бойко Борисов част от парите (около 12.5 млн. евро) бяха дадени за изработването на 51 генерални планове на ВиК дружествата, които трябваше да са основата за  от инвестиции в сектора. Плановете бяха 51, колкото са ВиК дружествата в страната.\r\n\tСлед това обаче концепцията се смени и се мина на вариант консолидация – 28 области с 28 ВиК оператора. За над една трета от областите тази реформа не се е случила поради съпротива на местните власти и те остават без европейско финансиране. Така част от изработените 51 генерални плана станаха излишни и в момента се правят нови за 14 области, които .\r\n\tОтклоняването на средствата за писане на документи, които в един момент се оказаха ненужни, стана за сметката на изграждането на язовир \"Нейковци\", край Трявна. За него ще бъде направено единствено работното проектиране.\r\n\tЯзовир \"Пловдивци\", край Рудозем е почти готов и скоро предстои да започне завиряването му, каза министър Нанков. Той ще реши  на около 30 хиляди жители от региона Рудозем и Мадан.\r\n\tСкоро трябва да започне строителството и на язовир \"Луда Яна\", чието проектиране приключва, каза още Нанков. Съоръжението ще осигури вода за жителите на Панагюрище, които през лятото са подложени на  от по няколко часа. Язовирът ще захранва с вода и община Стрелча, а в бъдеще има планове да осигурява и за Пазарджик, каза регионалният министър.", "date": "2017.07.18", "title": "Подводен ремонт на язовирна стена за пръв път в България"}
{"url": "http://www.mediapool.bg/vss-izbra-georgi-ushev-za-shef-na-apelativniya-spetssad-v-narushenie-na-zakona-news266782.html", "text": "Съдия Георги Ушев продължи бързо да се изкачва в йерархията на съдебната система, след като бе избран във вторник за председател на Апелативния специализиран наказателен съд. Висшият съдебен съвет предпочете него пред съдия Румяна Илиева в процедура, която предизвика тежки съмнения за нарушаване на Закона за съдебната власт.\r\n\tОт август миналата година съдебният закон постановява, че за председател на съд се избира съдия от същото ниво на съответния съд или по-високо такова. Единствено \"по изключение\" (т.е. ако няма кандидат от същото ниво) може да бъде избран съдия от по-ниско ниво – в случая районно ниво.\r\n\tГеорги Ушев досега бе председател на Специализирания наказателен съд, т.е. той правораздава в окръжен съд. Съдия Румяна Илиева е съдия в апелативен съд. При стриктно спазване на закона ВСС трябваше да избере Румяна Илиева или изобщо да не проведе избор, защото и двамата кандидати бяха с високи оценки за техните професионални и нравствени качества. Те нямаше как да бъдат разделени по никой формален критерий, освен нивото в системата, което заемат в момента.\r\n\tВъпреки това мнозинството във ВСС избра Георги Ушев, демонстрирайки за пореден път двоен стандарт в кадруването.\r\n\tСамият съдия Ушев показа, че се смята за “изключение“. Той обясни, че законът допуска ВСС да избере кандидат от по-ниско ниво, ако той е много по-добър по всички критерии от конкуренцията.\n\n\r\n\tПодобен скандал се разигра през септември при избора на шеф на Административен съд – Перник (от окръжно ниво в системата – б.р.). Тогава за шеф на съда бе избрана районната съдийка Десислава Ахладова пред съдията от административния съд в града Ивайло Нинов. Загубилият кандидат подаде жалба срещу конкурса и се очакваше Върховният административен съд да укаже на ВСС как да процедира в тези случаи, но се разбра, че Нинов незнайно защо е оттеглил жалбата си.\r\n\tДесислава Ахладова също не се задържа дълго време на шефската позиция. Те избра да стане заместничка на Цецка Цачева в Министерството на правосъдието.\r\n\t\r\n\tВСС проведе сравнително кратък дебат, който се фокусира върху спора дали Ушев може да бъде избран, предвид законовите ограничения. Мнозинството във ВСС не даде убедителен отговор на този въпрос. Галя Георгиева обясни, че в случая има \"изключение\", защото Румяна Илиева веднъж вече е била отхвърлена от ВСС за шеф на апелативния съд, т.е. ВСС не би могъл да я подкрепи сега.\r\n\tНа обратната позиция бяха Калин Калпакчиев, Соня Найденова, Лозан Панов и Галина Карагьозова. Според тях законът не позволява Георги Ушев да бъде подкрепен.\r\n\t\"Те са равни по качества. Ние не можем дори да преминем към сравнение на качествата на двамата кандидати, след като законът поставя пречка\", каза Калпакчиев.\r\n\tСпоред Лозан Панов и двамата кандидати са се представили достойно и са излезли със сходни концепции.\r\n\t\"Управленският опит е единственото изключение (в полза на Георги Ушев), но пък другият кандидат има по-дълъг съдийски стаж. По своя характер това не е изключението, което е записано в закона. Затова аз ще подкрепя Румяна Илиева\", каза Лозан Панов.\r\n\t\r\n\tСамо преди шест месеца Георги Ушев бе избран единодушно от ВСС за шеф на първоинстанционния спецсъд. Сега той получи промоция като шеф на апелативния спецсъд.\r\n\t\"Правя го не от кариеристични амбиции и бягане от отговорност, а от желанието за утвърждаване на авторитета на специализираното правосъдие и доверието в него\", обясни Ушев. Той обеща да засили самоуправлението в апелативния спецсъд и да предостави право на съдиите да решават много повече въпроси, свързани с управлението му. Ушев обеща да реши проблема с противоречивата практика и да засили медийната политика.\r\n\tТой бе разпитван доста подробно за големия брой разрешения за специални разузнавателни средства, давани от досегашното му съдилище. Той го обясни със сложното доказване на делата срещу организираната престъпност и тероризма.\r\n\t\"България е пътят на терористите, нека не се заблуждаваме. Много преминаващи през България лица трябва да се следят. (Ако не даваме тези разрешения) После ще ни питат защо не се грижим за сигурността\", коментира Ушев.\r\n\tТой не защити прокарваната от ГЕРБ в момента поправка в закона, която ще прехвърли делата за корупция по върховете на властта от Софийския градски съд в специализирания. Според Ушев тази промяна може да бъде успешна, само ако в спецсъда започнат работа много добри съдии.\r\n\t\"Трябва да бъдат привлечени не просто още кадри, а добри кадри. Те трябва да бъдат привлечени със социални придобивки. Ние сме много по-застрашени от повечето ни колеги. За себе си аз нямам еднозначен отговор дали е добре всички тези дела да бъдат концентрирани в един съд. Нужен е държавнически подход\", каза той.", "date": "2017.07.18", "title": "ВСС избра Георги Ушев за шеф на Апелативния спецсъд в нарушение на закона"}
{"url": "http://www.mediapool.bg/avariral-samolet-na-letishte-burgas-obarka-grafika-na-poletite-news266763.html", "text": "Летище Бургас беше затворено за три часа във вторник заради аварийно кацане на самолет. Нарушен беше графикът на над 30 полета. От тях 12 бяха пренасочени към летищата във Варна и София, а 19 поетапно се приемат на летището в Бургас, предаде БНР.\r\n\tСамолет на авиокомпания \"Травъл сървис\", осъществявал полет от чешкия град Бърно до Бургас, излезе от пистата при кацане на летището около 10 часа сутринта. Всички 178 пътници бяха евакуирани и са невредими.\r\n\tДокато машината бъде изтеглена от пистата, летището остана затворено за три часа, а туроператори и туристи, които чакаха на терминал \"Заминаващи\", не знаеха каква е причината полетите да бъдат отменени.\r\n\t236 са планираните полети на бургаското летище във вторник. Единствено авиокомпанията \"Уизеър\" отмени полетите си за Варшава, Будапеща и лондонското летище \"Лутън\". Въпреки че самолетите летят със закъснение, паника сред чакащите пътници на аерогарата в морския град няма, допълва националното радио.", "date": "2017.07.18", "title": "Аварирал самолет на летище Бургас обърка графика на полетите"}
{"url": "http://www.mediapool.bg/choveshka-greshka-e-dovela-do-padaneto-na-voenniya-helikopter-v-cherno-more-news266789.html", "text": "Рискована маневра и лоши метеорологични условия са довели до падането на военния хеликоптер \"Пантер\" в Черно море, при което загина един военнослужещ, а други двама бяха ранени, съобщи министърът на отбраната Красимир Каракачанов.\r\n\tТой съобщи, че са набелязани мерки, с които подобни инциденти да се избягват в бъдеще.\r\n\tПо думите му препоръките са оттук-нататък да се наблегне на подобни ситуации като приводняване, спасителни действия и реагиране при подобни ситуации от самия летателен състав.\r\n\tИнцидентът стана в началото на юни по време на тактическото учение \"Черно море – 2017“.\r\n\tБългарските Военноморски сили разполагат с три хеликоптера \"Пантер\" и досега не е имало сериозни инциденти с тях. Те са базирани във военноморската база \"Чайка\" край Варна.\n\n\r\n\tВертолетите бяха доставени през 2011 година, като част от сделката с европейския консорциум \"Юрокоптер\", която бе подписана през 2005 година от кабинета \"Сакскобургготски\".\r\n\tПървоначално договорът бе за доставката на 18 вертолета на обща стойност 358 млн. евро - 12 \"Кугар\" и 6 \"Пантер\", но първото правителство на Бойко Борисов отказа покупката на три от \"Пантер\"-ите заради липса на достатъчно средства.", "date": "2017.07.18", "title": "Човешка грешка е довела до падането на военния хеликоптер в Черно море"}
{"url": "http://www.mediapool.bg/normalno-rabotyat-sistemite-na-parviya-balgarski-geostatsionaren-satelit-news266788.html", "text": "Нормално работят всички системи на изведения в орбита на 23 юни т.г. първи български геостационарен комуникационен сателит BulgariaSat-1. Продължава активната му подготовка за пускане в редовна експлоатация като очакванията са сателитът да започне излъчвания в началото на август, съобщиха от \"Булсатком\" и дъщерното й дружество \"България Сат\", чиято собственост е сателитът.\r\n\tТехни партньори при реализацията на проекта са Експортно-Импортната банка на САЩ, ЕБВР, Дойче Банк, Ситибанк, Райфайзенбанк и Сибанк, които кредитирайки начинанието се доверяват на жизнеспособността и успеха на проекта.\r\n\tСателитът ще осигурява директно до домовете телевизионни и комуникационни услуги на Балканите и в други европейски региони. Подходящ е за 4G LTE мрежа в 1800 MHz. Освен за телевизионни и комуникационни услуги, BulgariaSat-1 може да се използва при форсмажорни обстоятелства – аварии, в следствие на природни бедствия – земетресения, бури, наводнения, когато наземните мрежи не работят.\r\n\tУспешното изстрелване на сателита стана повод за България да се говори в международните медии, като споменаването на държавата е в над 370 материала в авторитетни чуждестранни издания от цял свят. Положителни новини като тази влияят благоприятно и на увеличаването на инвестиционния интерес към България, като държавата ни може да се позиционира като място за иновации и космически технологии, смятат от \"Булсатком\", която е най-големият доставчик на платена телевизия в България.", "date": "2017.07.18", "title": "Нормално работят системите на първия български геостационарен сателит"}
{"url": "http://www.mediapool.bg/montyupe-vlaga-5-mln-evro-sreshtu-zamarsyavaneto-na-vazduha-v-ruse-news266790.html", "text": "Френската компания за производство на автомобилни части \"Монтюпе\" ще инвестира 5 млн. евро в мерки срещу замърсяването на въздуха в Русе през следващата година и половина. В 7-дневен срок компанията ще представи и инвестиционна програма срещу замърсяването на въздуха, съобщи министърът на околната среда и водите Нено Димов след среща с ръководството на дружеството.\r\n\tНие ще контролираме строго сроковете за изпълнение, за да гарантираме на хората в Русе решаването на проблема със замърсяването на въздуха, каза Нено Димов. Според него при всяко просрочване при изпълнението на програмата ще бъдат налагани санкции.\r\n\tДо края на годината се очаква да бъдат реализирани краткосрочните мерки. Предприятието трябва да спазва еконормите и законодателството, както го прави в заводите си във Франция и Канада, каза министърът на екологията.\r\n\t\"Монтюпе\" ще трябва да въведе собствена система за мониторинг на качеството на атмосферния въздух, която да дава данни в реално време на населението в Русе.\r\n\tНено Димов обеща да посети крайдунавския град отново през есента, за да провери на място изпълнението на програмата.\n\n\r\n\tПроблемите на \"Монтюпе\" са свързани с това, че вентилационната система на завода не обхваща всички източници на изхвърляне на вредни емисии във въздуха и неефективни пречиствателни съоръжения, обясняват от Министерството на околната среда и водите.\r\n\tВ съобщението е посочено, че за да се осигури работната среда, дружеството прибягва до използване на нерегламентирани източници за изпускане на непречистени емисии – врати, прозорци, жалузи, противопожарни клапи и т.н.\r\n\tНарушенията са от 2012 г. до сега. Сигналите за неприятни органични миризми в източната част на Русе зачестяват след разширението и увеличаване на капацитета на инсталацията за леене на алуминий - от 488 т на 840 т на денонощие.\r\n\tЗа констатираните нарушения на \"Монтюпе\" са наложени имуществени санкции за общо 815 387 лв. В съобщението на екоминистерството не е посочено каква част от тях са платени.\r\n\tПрез февруари дружеството е внесло уведомление за инвестиционно предложение \"Модернизация на вентилационна система и нови спомагателни дейности към предприятие за производство на автомобилни компоненти от алуминиева сплав\". Процедурата по преценяване на необходимостта от ОВОС е в ход. Провеждат се консултациите с РЗИ – Русе, община Русе и дирекция \"Инспекция по труда\" – Русе.\r\n\tНа срещата присъстваха още депутатът от \"Обединени патриоти\" Искрен Веселинов, областният управител Галин Григоров и директорът на РИОСВ-Русе Любомир Атанасов.\r\n\tФренската компания \"Монтюпе\" откри дъщерно дружество в България през 2005 г. Тя инвестира 70 млн. евро в завода си в Русе, където произвежда алуминиеви компоненти за двигатели и ходовата част на автомобила. Развива и научно-развойна дейност. Компанията е първокласен инвеститор и има сертификат за това.\r\n\tДесет години по-късно \"Монтюпе\" разширява производството си и инвестира нови 12 млн. евро, но след това започват проблемите й със замърсяването на околната среда.\r\n\tЕкоминистерството налага периодично глоби, които компанията обжалва. До този момент МОСВ не е предоставяло информация каква част от санкциите са платени и дали изобщо има платени.\r\n\tЗа 2016 г. финансови резултати на дружеството са малко по-слаби спрямо предходната година. Компанията отчита спад в приходите от продажби и печалба и се отказва да произвежда нова част за клиент в завода в Русе през тази година, като пренасочва производството към друг завод на \"Монтюпе\", става ясно от финансовия отчет за 2016 г.\r\n\tПрез миналата година българското дружество е произвело 1 680 890 части за автомобили. Средно месечното производство е било 1582 тона в периода януари – октомври, а за последните два месеца намалява до 990 т. Това е индикатор, че групата пренасочва част от производството си към други заводи извън България, заради проблемите с властите.\r\n\tВ българския завод на френската компания работят 938 души, разходите за които възлизат на над 20 млн. лв. Това означава, че средната работна заплата в предприятието (бруто) е около 1770 лв.\r\n\tНа почти същата сума – около 20 млн. лв. възлизат разходите за външни услуги и други разходи.\r\n\tЗа 2016 г. приходите от продажби на българския клон на \"Монтюпе\" са намалели с 12 млн. лв. спрямо година по-рано и достигат 210 млн. лв. Дружеството отчита и спад на печалбата с 10 млн. лв. - от 48.5 млн. лв. през 2015 г. на 38.4 млн. лв. през 2016 г.\r\n\tПрез миналата година \"Монтюпе\" е инвестирало у нас близо 17.5 млн. лв. в нови сгради и оборудване. Общо активите му възлизат на 125.7 млн. лв.", "date": "2017.07.18", "title": "\"Монтюпе\" влага 5 млн. евро срещу замърсяването на въздуха в Русе"}
