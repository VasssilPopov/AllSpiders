{"url": "http://www.mediapool.bg/mediynata-sdelka-na-peevski-skorostno-vleze-v-kzk-news278473.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tКомисията за защита на конкуренцията (КЗК) е  от неработило досега дружество на \"Ню Бояна филм\", че иска да придобие 50 процента от медийния бизнес на фирмата \"Интръст\", която е еднолична собственост на депутата от ДПС Делян Пеевски. По случая е образувана преписка, съобщиха от антимонополната комисия в петък.\r\n\tДействията на купувача идват два дни, след като бе обявено, че Пеевски продава на \"Ню Имидж България\" половината от деля си в групата \"Телеграф Медиа\", която издава вестниците \"Телеграф\", Монитор\", \"Политика\", \"Меридиан мач\" и шуменското издание \"Борба\".\r\n\tМакар , че за сделката ще бъде създадено ново дружество, в което \"Интръст\" и \"Ню Имидж България\" ще имат равни дялове, сега става ясно, че концентрацията ще се осъществи чрез дружеството \"Ню Бояна Дивелопмънт\" ЕООД, което е създадено през 2015 г. с уставен капитал от 2 лв. и досега не е изпълнявало дейност. Негов собственик е \"Ню Бояна филм\", чийто представител в момента е Ярив Лернер. Преди това такъв е бил Дейвид Варод. Кой притежава акциите не става ясно от Търговския регистър. Според \"Дакси\" това е \"Ню Имидж България\".\r\n\tСамата фирма \"Ню Бояна Дивелопмънт\" в момента е в процес на преобразуване, което предстои да бъде вписано в Търговския регистър. Новото й име ще е \"Ню Имидж Медия\" ЕООД. Тя също така променя предмета си на дейност от филмопроизводство и аудио-визуални услуги на издаване на медийна, издателска и разпространителска дейност.\r\n\tВ съобщението си КЗК посочва, че \"не се очаква операцията да окаже въздействие върху продуктово-географски пазари в страната, тъй като характерът на извършваната от участниците в концентрацията дейност не позволява идентифицирането на пазари, върху които сделката ще окаже въздействие, поради липсата на хоризонтални и вертикални ефекти,\r\n\tкакто и липса на отношения на свързани пазари\".\r\n\tКомисията посочва, че в рамките на производството всяко трето заинтересовано лице може да представи информация или да изрази своето писмено становище относно сделката и въздействието, което тя може да окаже върху ефективната конкуренция на съответния пазар в страната. Това трябва да стане в седемдневен срок и да бъде подкрепено със съответни доказателства.\r\n\tПрактиката сочи, че в подобни случаи одобрението от КЗК на сделката е формално и надали ще има пречки пред концентрацията, за която се твърди, че цели легитимиране на \"Ню Имидж\" като медиен играч и придобиване съвместно с Пеевски на частната телевизия бТВ, както и да изчисти имиджа на депутата от ДПС, за когото в деня на обявяването на сделката от \"репортери без граница\" посочиха, че има голям принос за влошаването на медийната среда в страната.", "date": "2018.04.27", "title": "Медийната сделка на Пеевски скоростно влезе в КЗК"}
{"url": "http://www.mediapool.bg/bil-kozbi-priznat-za-vinoven-po-delo-za-seksualno-posegatelstvo-news278453.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tАмериканският актьор и водещ Бил Козби бе признат за виновен в сексуална агресия, упражнена над негова позната - Андреа Констанд, през 2004 г., предадоха световните агенции.\r\n\t \r\n\tКозби бе обвинен по три пункта и може да получи до 30 години затвор, по 10 години за всяко обвинение. Делото му се гледаше в Нористаун в щата Пенсилвания в продължение на три седмици.\r\n\t \r\n\tТова е втори процес по случая. Първото дело за сексуално посегателство над същата жена беше анулирано, защото съдебните заседатели не можаха да постигнат единодушно решение. То бе гледано в друг град.\r\n\t \n\n\r\n\tСега съдебно жури от седем мъже и пет жени все единодушно решение за вината на Козби. То взе решението си след 14-часови дебати.\r\n\t \r\n\tБил Козби е на 80 години. Жертвата му е сега на 45 години. Тя казва, че той я дрогирал и насилил. Насилието над Констанд Козби извършил в дома си в предградие на Филаделфия. Той твърди, че става дума за действия по взаимно съгласие.\r\n\t \r\n\tЖената е бивша администраторка на женски баскетболен тим в университета Темпъл, в който е учил Козби. Констанд е една от около 50-те жени, обвиняващи Козби в сексуално посегателство. Останалите обвинения са с изтекла давност.\r\n\t \r\n\tДо обявяване на наказанието след обвинителната присъда Козби остава на свобода под гаранция.", "date": "2018.04.27", "title": "Бил Козби признат за виновен по дело за сексуално посегателство"}
{"url": "http://www.mediapool.bg/armenskata-opozitsiya-shte-boikotira-izborite-ako-liderat-y-ne-bade-izbran-za-vremenen-premier-news278450.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЛидерът на протестите в Армения Никол Пашинян каза, че опозицията вероятно ще бойкотира евентуални предсрочни избори, ако парламентът не го избере за министър-председател, предаде Ройтерс.\r\n\t \r\n\tДепутатите трябва да изберат нов временен премиер идната седмица и Пашинян вече каза, че той е единственият легитимен избор за поста, въпреки че не е член на управляващата партия, която разполага с парламентарно мнозинство.\r\n\t \r\n\tАрменски политици вече говорят за произвеждане на предсрочни избори след избирането на временен министър-председател.\r\n\t \r\n\tПашинян междувременно каза, че ще продължи да призовава за антиправителствени протести, след като изпълняващият длъжността премиер Карен Карапетян отказа да преговаря с него.\r\n\t \r\n\tБлизък съюзник на Русия, Армения е в разгара на политическа криза след продължили две седмици антиправителствени протести, които в понеделник доведоха до оставката на министър-председателя Серж Саркисян.\n\n\r\n\t \r\n\tИзпълняващият длъжността премиер на Армения Карен Карапетян отхвърли предложението на опозиционния водач Никол Пашинян да преговарят тази сутрин за политическото бъдеще на Армения.\r\n\t \r\n\tКарапетян \"смята, че преговори, в които едната страна диктува своя дневен ред на другата, не може да бъдат смятани за преговори\".\r\n\t \r\n\tСнощи Пашинян заяви ултимативно пред хиляди свои привърженици, събрали се на митинг в Ереван, че е единственият възможен кандидат за премиерския пост в Армения. \"Ако не бъда избран за премиер, в Армения изобщо няма да има премиер\", увери той.", "date": "2018.04.27", "title": "Арменската опозиция ще бойкотира изборите, ако лидерът й не бъде избран за временен премиер"}
{"url": "http://www.mediapool.bg/sled-makron-sega-i-merkel-shte-ubezhdava-tramp-za-targoviyata-i-iran-news278451.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tГерманската канцлерка Ангела Меркел пристигна във Вашингтон късно снощи, в последен европейски опит да убеди Доналд Тръмп да освободи Европейския съюз от търговски санкции и да запази стратегическото споразумение за иранската ядрена програма, предаде Франс прес.\r\n\t \r\n\tМеркел ще се срещне с Тръмп в петък в Овалния кабинет в Белия дом, а вечерта двамата ще дадат съвместна пресконференция.\r\n\t \r\n\tПосещението на Меркел се осъществява веднага след визитата на френския президент Еманюел Макрон, който въпреки демонстрираната близост с американския лидер изглежда не постигна отстъпки по тези два основни въпроса.\r\n\t \r\n\tГерманският канцлер обаче не си прави илюзии, особено за митата върху европейската стомана и алуминий.\r\n\t \r\n\tПрез март американският президент обяви, че въвежда мито от 25 процента върху вноса на стомана и от 10 процента за този на алуминий, обвинявайки търговските си партньори в нечестни практики. За ЕС беше направено изключение и той се ползваше с отсрочка до 1 май, в замяна на което от него бе поискано по-осезаемо отваряне на европейските пазари.\r\n\t \n\n\r\n\tЕвропейците вече казаха, че ще наложат ответни мерки срещу емблематични американски продукти. В отговор Тръмп заговори за други наказателни такси, главно срещу стратегическия автомобилен отрасъл на Германия, търговският дефицит с която отчайва обитателя на Белия дом.\r\n\t \r\n\t\"Позицията на канцлерката е, че предпочитаме да преговаряме, но за това ще е нужно трайно освобождаване от мита\", обясни висш германски правителствен представител, пожелал анонимност.\r\n\t \r\n\tДругата цел на Меркел, подобно на Макрон, е да убеди американския президент, че по липса на алтернативно решение споразумението за иранската ядрена програма трябва да бъде запазено, иначе Техеран може да възобнови опитите да се сдобие с атомно оръжие.\r\n\t \r\n\tСамо че Тръмп изглежда се готви да денонсира договорения от предшественика му текст още преди крайния срок 12 май.\r\n\t \r\n\tДопълнително препятствие за Меркел са хладните й отношения с президента Тръмп. Срещата им на четири очи днес следобед се предвижда да продължи десетина минути - далеч от блясъка, запазен за френския президент.\r\n\t \r\n\tАмериканският милиардер отправяше нападки срещу Германия и срещу самата канцлерка и преди, и след избирането си за президент: за недостатъчните военни разходи, за приемането на голям брой бежанци мюсюлмани, за антиамериканската търговска политика. Берлин, безупречен съюзник от 70 години, често се оказваше в позицията на обвиняем.\r\n\t \r\n\tВидимо уморена след среща на върха на Г-7 миналата година, радетелката на евроатлантизма Меркел каза, че времената, когато между европейци и американци преобладаваше доверие, \"са на път да отминат\".\r\n\t \r\n\tПри предишното й посещение във Вашингтон станахме свидетели на странна сцена. Тръмп сякаш игнорираше призивите на фотографите да се ръкува с нея.\r\n\t \r\n\tВъпреки всичко миналата седмица Меркел заяви, че трансатлантическите отношения са съкровище, което тя иска да развива и за което да се грижи.\r\n\t \r\n\t\"Очаквам с нетърпение днешната среща с канцлера на Германия Ангела Меркел\", написа Тръмп в Туитър около два часа преди насроченото за 11,40 часа местно време (18,40 часа българско) пристигане на Меркел в Белия дом.\r\n\t\r\n\t\"Толкова много за обсъждане, толкова малко време. Ще бъде добре и за двете ни велики страни!\", добави той.", "date": "2018.04.27", "title": "След Макрон, сега и Меркел ще убеждава Тръмп за търговията и Иран"}
{"url": "http://www.mediapool.bg/smartonosna-bolest-zaplashva-tsitrusovite-nasazhdeniya-po-sredizemnomorieto-news278455.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tВъзможно ли е скоро бъдем принудени да минаваме без чаша портокалов сок или парче грейпфрут на закуска? Отговорът за съжаление е \"да\", пише в обширен анализ агенция Франс прес.\r\n\tСлед като унищожи портокаловите насаждения във Флорида и дръвчета в Калифорния и Бразилия, според изследователи \"зелената болест\" по цитрусите сега заплашва основни райони, отглеждащи тези култури в Средиземноморието.\r\n\t \r\n\tБолестта се разрасна след средата на миналото десетилетие с невероятна скорост и последици, каза Ерик Имбер от CIRAD, изследователски център с централа във френския град Монпелие.\r\n\t \r\n\tЕдинственият район, произвеждащ цитруси, който все още не е пострадал - Средиземноморието - не може да остане незасегнат от зелената болест, допълни изследователят.\r\n\t \r\n\tИмбер каза, че един вид от насекомото, което пренася болестта, вече е открит на Арабския полуостров.\r\n\t \r\n\tБолестта се появи през първата половина на миналия век в Азия, където е наречена от китайците болестта \"жълт дракон\" .\r\n\t \n\n\r\n\tРазпространява се от малки насекоми, намерени листни бълхи (Psyllidae), които скачат от дърво на дърво, за да изсмукват дървесния сок. Когато правят това, те пускат бактерията, която блокира каналите, по които тече сокът.\r\n\t \r\n\tСлед като бактерията спре потока на хранителни вещества, листата стават жълти, плодът се деформира и накрая дървото умира.\r\n\t \r\n\tАфриканската листна бълха, която разпространява по-слабо агресивна форма на болестта, вече е засечена в Испания и Португалия, където дърветата бързо се изкореняват, за да се спре разпространението.Глас в пустиня\r\n\tМакар да не искам да всявам паника (...), ако не направим нещо за превенцията на болестта, може да бъдем засегнати от по-голяма катастрофа, като цените могат да се удвоят или утроят, казва пред Франс прес Имбер.\r\n\t \r\n\tТова, което се случи във Флорида, показва, че той може да е прав.\r\n\t \r\n\tСлънчевият щат отчете спад на портокаловата си продукция с 60 % от 2005 до 2017 година.\r\n\tИ тъй като производствените разходи рязко се увеличиха, цената на едро на концентрата на портокаловия сок се увеличи над два пъти до 2500 долара за тон.\r\n\t \r\n\t\"Не сме имунизирани срещу явление с подобен размер на средиземноморския пазар на пресни плодове,\" каза Имбер.\r\n\t \r\n\tСпоред секторното списание FruitTrop малко над една пета от портокалите, мандарините и лимоните, които се консумират в света, идват от Средиземноморието. Това представлява 70% от световния износ на цитрусови плодове.\r\n\t \r\n\tИзследователите отдавна отправят предупреждения, каза Имберт, опитвайки се да привлече вниманието предимно на европейските власти.\r\n\t \r\n\tИмаме обаче впечатлението, че това е глас в пустиня, допълва той.Нанасящи невероятни щети\r\n\tСтраните по света опитват различни методи да се справят с разпространението на зелената болест по цитрусите.\r\n\t \r\n\tБразилия, голям износител на портокалов сок, разчита изключително много на пестициди.\r\n\t \r\n\tВ Калифорния фермерите прилагат скъп метод - изкореняване на болните дървета и засаждане на нови.\r\n\t \r\n\tФермерите във Флорида имаха възможност ограничено да използват пестициди, тъй като насажденията им са близо до жилищни райони.\r\n\t \r\n\tОще повече портокаловите им горички вече бяха слаби заради опустошенията от няколко урагана, което означава, че дърветата се поддават на болестта още по-бързо.\r\n\t \r\n\tАко бълхата, носеща болестотворния щам на зелената болест по цитрусите пристигне в Средиземноморието, експертите очакват тя да се разпространи бързо, тъй като ще бъде трудно да се използват скъпи пестициди. Има много малки ферми, заобиколени от жилищни райони, каза Имбер.\r\n\t \r\n\tБързайки да поставят нещата под контрол, изследователите опитват различни подходи да се справят с болестта.\r\n\t \r\n\tСлед като френският карибски остров Гваделупа вече е заразен, френските изследователи получиха ценен опит. Днес Гваделупа трябва да внася лайм за напитката си ти'пунш, тъй като през изминалите няколко години изгуби почти всичките си цитрусови дървета, каза Ян Фрьолихер, изследовател от националния селскостопански научен институт, имайки предвид популярна напитка в Карибския регион.\r\n\t \r\n\tИзключително опустошително беше, тъй като имаше семейни насаждения навсякъде и всеки имаше портокалово дръвче в градината си, каза той.\r\n\t \r\n\tУчените подозират, че разсадниците са причината болестта да се разпространява толкова бързо, тъй като в парниците на целия остров са получени заразени фиданки.Няма чудодейно решение\r\n\tРешението бе да се доставят семена от хранилище, управлявано от INRA на средиземноморския остров Корсика, което разполага с колекция от около 10 000 цитрусови вида. След това на Гуадапула те се отглеждат в специални парници, които са направени така че да не допускат насекоми, преди да бъдат продадени на фермерите.\r\n\t \r\n\tПуснат е и вид малка оса, която атакува бълхата, разпространяваща болестта.\r\n\t \r\n\tИзследването на бактерията, за да се атакува директно болестта, се оказва трудно, тъй като \"не можеш да я култивираш в лаборатория\", каза Рафаел Морильон, който е изследовател в CIRAD в Гваделупа.\r\n\t \r\n\tИзследователите се срещат на всеки две години в Орландо, Флорида, за да обсъдят докъде са стигнали в усилията си.\r\n\t \r\n\tАмериканците се хвалят, че имат решение, миналата година обаче всеки беше предпазлив, никой не говори за чудотворно решение, каза Морильон.\r\n\t \r\n\tЗасега изглежда само френският остров Реюнион в Индийския океан е намерил решение как да държи болестта настрана: засажда наново, на по-висока надморска височина, където бълхата все още не е дошла, пише Франс прес.", "date": "2018.04.27", "title": "Смъртоносна болест заплашва цитрусовите насаждения по Средиземноморието"}
{"url": "http://www.mediapool.bg/skandalat-s-neprovereniya-polet-na-letishte-sofiya-zaradi-neshto-kato-nemarlivost-news278454.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСкандалният случай от 21 март, когато цяла смяна гранични полицаи напуснаха постовете си на летище \"София\", оставяйки без елементарна проверка половината от пасажерите на самолет, кацнал от Париж, не бил предизвикан умишлено, а заради \"нещо като немарливост\".\r\n\tТова е заключението от проверката на дирекция \"Вътрешна сигурност\" в МВР, огласено в петък от вътрешния министър Валентин Радев, който уточни, че \"от една страна ми харесва, от друга – се притеснихме\".\r\n\tОчевидно той визира факта, че пряко подчинената му дирекция не е открила данни поведението на граничарите да е било свързано с някаква корупционна схема, но и така думите му звучат достатъчно абсурдно предвид постоянните твърдения на управляващите, че страната ни отдавна е готова за пълноправен член на \"Шенген\".\r\n\t\"Докладът на \"Вътрешна сигурност\" най-общо казва за нещо като немарливост, но не искам да използвам този термин. Т.е. направено е така, че нищо не е направено, тези, които са изпълнявали задълженията си, са го направили по безобразен начин\", прозря Радев, стремейки се окончателно да сложи точка на скандала.\r\n\tПредстои да бъде решено кои служители да бъдат наказани дисциплинарно. Министърът припомни, че веднага, след като Mediapool съобщи за случая и той доби широка известност, ръководството на МВР отсрани общо 13-има граничари, които бяха заменени с техни колеги от летищата във Варна и Бургас.\n\n\r\n\tВъпреки успокояващото за него заключение на \"Вътрешна сигурност\", Радев все пак призна, че става въпропс за тежко нарушение, тъй като 43-пасажери от полета от Париж са успели да преминат напълно безпрепятствено.\r\n\tМВР шефът обаче не коментира резултатите от разпоредените от него дисциплинарни производства в Главна дирекция \"Гранична полиция\", които по думите му вече били на бюрото му. Загатна обаче, че те ще станат ясни след майските празници.\r\n\tПомолен да коментира искането на шефа на комисия \"Антикорупция\" Пламен Георгиев за разширяване на правомощията на служителите ѝ, така че да могат да арестуват заподозрени, Радев призна, че въпросът е обсъждан, но засега не може да каже \"да\" или \"не\".\r\n\t\"Има експерти, които обсъждат, така го е видяла комисията, ще се помисли дали трябва и те да задържат или това, което правят в момента, е достатъчно\", лаконичен беше вътрешният министър без да споменава, че ако искането на Георгиев бъде удовлетворено, това ще превърне комисията му в някакво паралелно МВР.\r\n\tПо повод неупешното все още издирване на двамата затворници от Централния софийски затвор, Радев демонстрира оптимизъм: \"Рано или късно те ще бъдат хванати, рано или късно и Галеви ще бъдат хванати, системата работи – дори бавно, важно е накрая да има наказание.\"", "date": "2018.04.27", "title": "Скандалът с непроверения полет на летище София – заради \"нещо като немарливост\""}
{"url": "http://www.mediapool.bg/britanskata-ikonomika-e-zabavila-rastezha-do-edva-01-protsenta-news278449.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБританската икономика рязко е забавила темпа през първото тримесечие на 2018 година, отбелязвайки растеж от едва 0,1 процента спрямо предходните три месеца. Това сочат официалните данни на Националния статистически институт на Великобритания, цитирани от Асошиейтед прес.\r\n\t \r\n\tОбявените днес резултати са по-лоши от очакваните и се дължат в голяма степен на значителния спад в строителството.\r\n\t \r\n\tТова е най-слабият растеж от четвъртото тримесечие на 2012 година.\r\n\t \r\n\tСпоред агенцията последиците от студа и снеговете през разглежданото тримесечие са малки.\r\n\t \r\n\tЗабавянето вероятно ще се задълбочи, като се имат предвид опасенията за състоянието на икономиката по-малко от година преди излизането на страната от ЕС и очакванията, че Банк ъв Ингланд (Bank of England) ще повиши лихвените проценти следващия месец.", "date": "2018.04.27", "title": "Британската икономика е забавила растежа до едва 0,1 процента"}
{"url": "http://www.mediapool.bg/neno-dimov-obeshtavashti-no-nedostatachni-sa-merkite-na-montyupe-za-vazduha-news278456.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tМерките, които заводът за автомобилни части \"Монтюпе\" в Русе е предприел до момента за подобряване на екологичното състояние в града, са обещаващи, но не са достатъчни. Това коментира министърът на околната среда и водите Нено Димов, който в петък провери на място в предприятието изпълнението на инвестиционната програма на дружеството за ограничаване замърсяването на въздуха, за което са вложени 7 млн. евро.\r\n\tВ резултат е увеличена аспирацията на част от сърцарните машини, като се предвижда до края  на 2018 г. да бъдат обхванати всички. Така е постигнато  частично ограничение на неорганизираните емисии в работна среда, посочиха от ековедомството. На покривната конструкция на две от халетата са монтирани и охладителни системи за намаляване на температурата в работна среда. Предстои и монтирането до началото на 2019 г. на биофилтри.\r\n\tДружеството е изградило и система за собствен контрол на изхвърляните във въздуха вредни емисии. мониторинг в рамките на производствената площадка. До момента е монтираната апаратура за измерване на фенол, която от три дни вече събира данни. До началото на август ще започне измерване и на още специфични за производството на дружеството показатели – бензен, тулоен, ксилен, нафтален, орто и пара крезол.\r\n\tСъстоянието на въздуха в региона се следи от началото на април паралелно от мобилна автоматична станция на Изпълнителната агенция по околна среда, разположена между Индустриалния парк в Русе и жилищната зона на града. Данните от мониторинга в предприятието и на държавата ще бъдат сравнявани, обясни Нено Димов.\r\n\t\"Трябва да търсим  баланс  между опазването на околната среда и икономическото развитие и подобряване качеството на живот на хората. Това не става чрез крайни мерки, а като изискваме от инвеститорите конкретни действия“, каза министър Димов на пресконференция след срещата.\r\n\tПо думите на министъра комплексът от тези мерки би трябвало окончателно да реши проблема със замърсяването на въздуха от \"Монтюпе\", която отнесе няколко санкции от страна на ведомството. През май 2017 г. бе глобена с 300 хил. лв. http://www.mediapool.bg/nova-globa-ot-300-hil-lv-za-montyupe-zaradi-obgazyavane-na-ruse-news264302.html заради  това, че изхвърляла димни газове през нерегламентирани отвори. През септември 2016 г. френският завод за авточасти бе санкциониран с половин милион лева, отново заради обгазяване на Русе.\r\n\tДимов посочи, че на сегашния етап има подобрение, но всичко още е в начална фаза и ще продължи засиленият контрол. Ако отново се установят нарушения, ще се налагат санкции. Държавата действа и налага глоби, като последната е отпреди няколко дни, каза екоминистърът.\r\n\tТой разговаря и с русенци, загрижени за състоянието на въздуха в града, откъдето тръгнаха протестите в края на 1980-те години именно срещу постоянно обгазяване. Други граждани го посрещнаха с плакати в защита на национален парк \"Пирин\". В отговор Димов коментира пред журналисти, че задача на министерството е да намери баланса между опазването на околната среда и икономическото развитие.\r\n\tПо-късно Димов откри документална изложба за първите екопротести у нас.\r\n\t\"Онова, което направиха русенци преди 30 години беше не просто борба за чиста околна среда, а за държава, която не феодализира своите граждани, която е благосклонна, а не тиранин –  борба за свобода, ако щете. Това начало е много повече от борба за чист въздух, тя е за бъдеще, зависещо от нас самите – базирано на семейството, на ценностите на местната общност, на патриотизма“, каза Димов при откриването на експозицията \"„Зараждане на гражданското общество в България (1987-1989)“ във фоайето на Русенския технически университет.\r\n\t\"Идвам от Регионалната инспекция, където имаше протестиращи. Радвам се, че живея в държава, в която това може свободно да се случва, защото когато вие, русенци протестирахте, рискът беше огромен – днес може би е модерно. Трябва да си даваме сметка какво поехте вие на плещите си преди 30 години и искрено благодаря на тези смели жени, които започнаха“, заяви той.", "date": "2018.04.27", "title": "Нено Димов: Обещаващи, но недостатъчни, са мерките на \"Монтюпе\" за въздуха"}
{"url": "http://www.mediapool.bg/kabinetat-iska-balgarskiyat-voinik-da-kara-balgarska-tehnika-news278448.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\tПредстои правителството да гласува отпускането на 1.22 млрд. лв. за модернизация на българската армия, като единственото условие на управляващите е военната техника да се произвежда у нас. Това стана ясно по време на посещението на премиера Бойко Борисов и вицепремиерите Красимир Каракачанов и Томислав Дончев в завод \"ТЕРЕМ – Хан Крум\" в Търговище в петък.\r\n\t\"Държавата заделя огромни пари за модернизиране на българската армия. Целта ни е да се произвежда у нас, което ще осигури и работа\", обясни логиката на кабинета Борисов, цитиран от БТА.\r\n\t\"По проектите за изтребителите и за сухопътните машини 5-6 фирми проявяват интерес (за производство на нова бойна машина за пехотата - б.ред.) и имат оферти за изпълнение на бъдещите поръчки. Единственото условие е машините да се сглобяват у нас\", добави министърът на отбраната Красимир Каракачанов.\r\n\tЦелта на управляващите голяма част от средствата, с които ще се финансира модернизацията, да останат в българските, а не в чужди заводи. Борисов посочи като добър пример завода на \"ТЕРЕМ\" в Търговище, където \"има още запазен потенциал на хора, механици, базата също не е сериозно компрометирана и с един малък ремонт ще стане чудесен завод\".\r\n\t\"Мисля, че това е добра новина за Търговище – един от малкото градове, който расте по население\", повдигна духа на местните Борисов.\n\n\r\n\t\"Много е лесно да се купува техника от рафта, ние искаме, особено когато става дума за машини за сухопътните войски, да е ангажиран целия – и индустриален, и научен потенциал на страната. Това първо означава, че една голяма част от парите ще остават в България, както и допълнителни пари за българските учени и инженери - този приоритет следваме. За съжаление, нещата не са се развивали така във времето. Нещо повече, ако българският научен потенциал бъде развит, той може в бъдеще да търси нови чуждестранни клиенти\", обясни от своя страна вицепремиерът Дончев.\r\n\tВоенният министър Каракачанов уточни, че в момента тече съгласуване на проектите за инвестиционни разходи за придобиване на основна бойна техника за Сухопътните войски и на нов боен самолет. Очаква се те да бъдат внесени за разглеждане от Министерския съвет на заседанието на 9 май.\r\n\tПроектът за бойните машини е разработен за 12 години и е на стойност 1.22 млрд. лв. без ДДС. Той предвижда придобиване на 150 броя бойна и специална техника за три батальонни бойни групи, на системи и допълнително оборудване, както и обучение на състава, уточниха от пресслужбата на Министерския съвет.\r\n\tСпоред втория инвестиционен проект ще бъдат закупени 16 самолета на два етапа. През първия етап, който е финансово осигурен с 1.5 млрд. лв. без ДДС, ще бъдат придобити не по-малко от осем самолета, ще се осигурят средства за наземно обслужване, обучение на състава, първоначална интегрирана логистична поддръжка (за период от 3 години) и въоръжението.", "date": "2018.04.27", "title": "Кабинетът иска българският войник да кара българска техника"}
{"url": "http://www.mediapool.bg/vlizaneto-na-bulgaria-v-chakalnyata-za-evroto-ne-e-na-dneven-red-za-evrogrupata-news278438.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\t\r\n\tДен, след като българският политически елит се събра в София, за да  за влизането на България в еврозоната, евролидерите за пореден път охладиха родния ентусиазъм.\r\n\tТемата за влизането на България в т. нар. \"чакалня\" за еврото - Валутно-курсовия механизъм II (ERM II), не е в дневния ред. Така отговори председателят на Еврогрупата Марио Сентено в отговор на въпрос на БНТ, минути преди да започне неформалното заседание на финансовите министри от еврозоната в София в петък. Именно Еврогрупата и Европейската централна банка имат крайната дума за присъединяването.\r\n\tИзвестно е, че част от държавите в еврозоната, включително Германия, не желаят да придвижат напред интеграцията на България към еврото заради страх тя да не се превърне във \"втора Гърция\".\r\n\tДен преди заседанието на Еврогрупата и на ЕКОФИН (Съвета по икономическите и финансовите въпроси) в София българският политически елит, представен от ГЕРБ, БСП и ДПС публично изрази консенсус за това, че България трябва да подаде заявка за присъединяване към ERM II. През януари финансовият министър Владислав Горанов дори постави конкретен срок - че такава заявка ще бъде подадена до края на юни.\r\n\tВ четвъртък премиерът Бойко Борисов обясни, че европейските лидери не обичат да им бъдат поставяни срокове, но до месец страната щяла да получи \"пътна карта\" за условията, които трябва да изпълни, ако иска да влезе в ERM II. От думите на Борисов се разбра, че едно от условията е страната първо да се присъедини към т. нар. банков съюз, който на този етап се свежда до прехвърляне на банковия надзор над най-големите финансови институции у нас към Европейската централна банка. Българската позиция обаче е, че страната ще подаде заявка за банковия съюз в деня след присъединяването към ERM II. Очакванията на Борисов са, че страната ще може да се поздрави с членство в ERM II до една година.\r\n\tEвропейската комисия затвърди многократно изразяваната си позиция в подкрепа на присъединяването на България към общата валута.\r\n\t\"Няма съмнение, че България ще бъде следващият член на еврозоната. Но трябва да подготвим това методично и внимателно. Няма нужда да се втурваме, защото ако бързаме, стигаме до присъединяване към еврозоната, което не е перфектно. Има критерии, които трябва да се изпълняват. Един от тях е престоят в ERM II за две години и другото нещо е конвергенцията\", заяви комисарят по финансите Пиер Московиси, който присъства на заседанията на Еврогрупата.\r\n\tНа въпрос дали една година ще е достатъчна, за да може България да се подготви, както очаква премиерът Борисов, Московиси обяви, че \"има срокове, има процес, необходимо е присъединяване към банковия съюз, а също и колективно решение\". \"Всички искат България да се присъедини към еврозоната, но знаем какви са критериите, какъв е процесът. Нека да уважаваме критериите и да следваме процеса\", каза еврокомисарят.\r\n\tПредседателят на ЕК Жан-Клод Юнкер многократно е заявявал, че България е готова за присъединяване към еврото. Страната практически изпълнява всички формални критерии за членство, но европейските институции и страните членки поставят и неписани условия, за да забавят българското членство. Най-често споменаваното е реалната конвергенция на икономиката, включително на доходите, цените и др. Затова в четвъртък Владислав Горанов призова Европа да не бъде \"лицемерна\", като прилага различно третиране на държавите и използва неписани критерии.\r\n\tНа официалната пресконференция след заседанието на Еврогрупата на българските медии не бе предоставена възможност да зададат нито един въпрос относно позицията на министрите за присъединяването на лева към ERM II.\r\n\tПо-рано в петък лидерът на европейските социалисти Сергей Станишев определи като мит твърдението, че животът у нас ще поскъпне с преминаването към еврото.\r\n\tБившият премиер на стараната смята, че е реалистично да минем към еврото през 2025 г. Сега обаче трябва да започне подготовката по същество и да се използва фактът, че тази Европейска комисия е много добре настроена към България, каза Станишев пред бТВ.\r\n\tПо думите му сега предприемачите у нас губят между 500 млн. и 1 млрд. евро само от обмяната на валута.\r\n\t\"На един обяд винаги е добре да не си в менюто, а да си на масата и да участваш в него\", коментира още Станишев стремежът на България да се присъедини към еврозоната.", "date": "2018.04.27", "title": "Влизането на България в чакалнята за еврото не е на дневен ред за Еврогрупата"}
{"url": "http://www.mediapool.bg/vseobshto-odobrenie-za-sreshtata-na-varha-mezhdu-dvete-korei-news278459.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tАмериканският президент Доналд Тръмп похвали историческата среща между севернокорейския лидер Ким Чен-ун и южнокорейския президент Мун Дже-ин, но каза, че остава да се види как ще се развият нещата по-нататък, предадоха Ройтерс и ДПА.\r\n\t \r\n\t\"След бурна година на ракетни изстрелвания и ядрени опити сега се състои историческа среща между Северна и Южна Корея. Случват се добри неща, но само времето ще покаже!\", заяви Тръмп в Туитър.\r\n\t \r\n\t\"Корейската война е на път да приключи!\", обяви той и каза, че САЩ \"би трябвало да са много горди от това, което се случва сега в Корея\".\r\n\t \r\n\tТръмп похвали китайския президент Си Цзинпин за помощта му във връзка с корейската криза.\r\n\t \r\n\t\"Моля, не забравяйте голямата помощ, която моят добър приятел - китайският президент Си, оказа на Съединените щати, в частност на границата на Северна Корея\", заяви той. \"Без него това щеше да е много по-дълъг и труден процес!\", каза Тръмп.\r\n\t \n\n\r\n\tРусия похвали срещата между лидерите на двете Кореи и изрази готовност да съдейства за сътрудничеството между тях.\r\n\t \r\n\t\"Ние оценяваме положително самата среща между лидерите на двете Кореи и обявения резултат от преговорите\", заяви Кремъл.\r\n\t \r\n\tРуското външно министерство каза, че Москва е готова да съдейства за сътрудничеството между Северна и Южна Корея, включително в железопътния транспорт, газовата и електрическата енергия.\r\n\t \r\n\tПредседателят на Европейския съвет Доналд Туск похвали срещата между лидерите на двете Кореи, като заяви в Туитър: \"Това, което чух днес от Корея, и това, което преживявам тук на Балканите през последните дни, би трябвало да е положително напомняне за всички: че невъзможното може да стане възможно и че това зависи изцяло от добрата воля и куража на отделните хора.\"\r\n\t \r\n\tДнешната среща в Панминчжон между ръководителите на Северна и Южна Корея показва, че пътят към мира е възможен, въпреки всичко. Това заяви върховният представител на ЕС по външната политика и сигурността Федерика Могерини.\r\n\t \r\n\tДнешните събития показват, че диалогът и дипломацията са най-силните средства за постигането на мирно решение по най-трудните въпроси, както и че са от полза за региона и за света. ЕС е готов да отговори на призива международната общност да окаже цялата необходима помощ за премахването на ядреното оръжие от Корейския полуостров, допълва Могерини. Тя добавя, че това означава Пхенян да се откаже от развитието на ядрените и ракетните си програми изцяло, надеждно и необратимо.\r\n\t \r\n\tГенералният секретар на НАТО Йенс Столтенберг приветства днешната среща между ръководителите на Северна и Южна Корея. Той определи тази среща като историческа и изрази надежда за истинска промяна в поведението на Пхенян.\r\n\t \r\n\tПо неговите думи санкциите, наложени на Северна Корея, очевидно са оказали значителен натиск. Виждаме напредък и първа насърчителна стъпка, остава още много тежка работа.\r\n\t \r\n\tНапълно подкрепяме постигането на политическо решение. Приветствам днешната среща в общо усилие за мирно решение на откритите въпроси, добави той на пресконференция след първата част от днешното заседание на министрите на външните работи на страните от пакта.\r\n\t \r\n\tЯпонският министър-председател Шиндзо Абе приветства срещата между лидерите на Северна и Южна Корея като положителна стъпка и каза, че очаква Пхенян да предприеме конкретни действия за изпълнение на своите обещания.\r\n\t \r\n\tПо думите му Япония ще продължи да поддържа тясна връзка със САЩ и Южна Корея за Северна Корея и няма да остане извън процеса на денуклеаризация на Корейския полуостров.\r\n\t \r\n\tКитай заяви, че иска да продължи да играе роля в уреждането на конфликта между двете Кореи заради ядрените и ракетните програми на Пхенян.\r\n\t \r\n\tПекин \"се надява, че всички заинтересовани страни могат да поддържат импулса за диалог и да работят заедно за насърчаване на денуклеаризацията на полуострова и процеса на политическо уреждане на въпроса на полуострова\", каза китайското външно министерство.", "date": "2018.04.27", "title": "Всеобщо одобрение за срещата на върха между двете Кореи"}
{"url": "http://www.mediapool.bg/v-bulgaria-ima-samo-32-denonoshtni-apteki-news278452.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tДенонощните аптеки в България са 30-ина, такива въобще липсват в големи региони като Видин, Враца, Разград, Смолян и Търговище. Около 50 000 души в 16 малки общини въобще няма откъде да си купят лекарства, тъй като там аптеки няма.\r\n\tВ същото време България е сред първите страни в ЕС по брой аптеки на глава от населението.\r\n\tТова каза министърът на здравеопазването Кирил Ананиев по време на парламентарния контрол в петък. В момента се разработвали стимули, които да накарат търговците да откриват аптеки в малки населени места и слабонаселени райони. Общините пък можело да субсидират денонощната работа.\r\n\tТой обясни, че по данни на министерството в България в момента има 3996 действащи аптеки. Едва 0.8 на сто от тях работят по 24 часа, което прави около 30 аптеки за цялата страна.\r\n\tВ същото време България се нарежда сред първите страни в Европа по аптеки на глава от населението - 1806 души се обслужват от една аптека. Средно за ЕС този показател е една аптека на 4450 души. \"Това показва, че страната ни е на едно от челните места по брой аптеки на глава от населението, но на едно от последните, по достъп до фармацевтична услуга\", коментира Ананиев.\r\n\tМинистърът припомни, че няма нормативно изискване за разпределението и гъстотата на аптеките по територия, нито относно режима им на работа. \"Преценката за мястото на откриване на аптеката, за нейния режим на работа, обем на предоставени услуги и продукти е единствено в ръцете на стопанската инициатива на носителя на разрешение за търговия на дребно с лекарствени продукти\", каза Ананиев.\r\n\tТой добави, че се разработват стимули за откриването на аптеки в малките населени места и слабо населените общини. Те се правели заедно с Националната здравноосигурителна каса (НЗОК), Изпълнителната агенция по лекарствата и Българския фармацевтичен съюз. Резултатът щял да е законодателна промяна.\r\n\t\"Предложенията имат за цел да задоволят минималните потребности от дейности, осигурявани от аптеки и стимулиране на \"приближаването\" на аптеките до пациентите в малките населени места\", обясни Ананиев.\r\n\tМинистерството работело и по създаването на мобилен аптечен пазар, но за това също се изисквала промяна в нормативната уредба.\r\n\tДруг начин за преодоляване на липсата на аптеки в малките населени места било въвеждането на публично-частното партньорство в тази сфера. \"Понастоящем в страната функционират 39 общински аптеки, по-голяма част от които се намират в малки населени места. Разкриването на аптеки в малките населени места би могло да се осъществява и чрез договаряне за съвместна дейност между общините и вече съществуващи местни дружества, притежаващи разрешително за аптечна дейност\", смята Ананиев.\r\n\tМинистърът смята, че осигуряването на достъпа до фармацевтични услуги трябва да е не само национална, но и общинска политика. Според него местните власти трябва да осигуряват целеви субсидии за осигуряване на 24-часово обслужване на клиенти, особено в общините, където въобще няма денонощни аптеки.", "date": "2018.04.27", "title": "В България има само 32 денонощни аптеки"}
{"url": "http://www.mediapool.bg/imperiyata-otvrashta-na-udara-es-vaznameryava-da-se-bori-s-iztochnite-lideri-s-finansova-zaplaha-news278458.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЕвропейският съюз ще въведе ново финансово оръжие следващата седмица, за да се опита да обуздае нелибералния национализъм, както го вижда Брюксел, надигащ се в източната част на блока и заплашващ демократичните му устои.\r\n\t \r\n\tГолямата изборна победа на 8 април на унгарския лидер Виктор Орбан, когото ръководители на ЕС наричат \"Виктатора\", и битката за спасяване на независимостта на съдилищата в Полша бият сигнал за тревога за бъдещето на Съюза след излизането догодина на Великобритания.\r\n\t \r\n\tЕвропейската комисия на председателя Жан-Клод Юнкер, подкрепяна от Германия, Франция и другите богати платци в ЕС, ще обяви в сряда предложения като част от бюджета за 2021-2027 г., които ще обвържат финансирането, на което разчитат по-бедните източни страни, със зачитането на върховенството на закона, заявиха пред Ройтерс служители от ЕС.\r\n\t \r\n\t\"Ще има условия\", каза високопоставен източник. Друг заяви, че бюджетният натиск ще \"променя играта\".\r\n\t \r\n\t\"Имаме лидери, които флиртуват с други ценности\", каза трети, имайки предвид призива на Орбан за \"нелиберална демокрация\" и атаките му срещу политиката на отворени врати за бежанците, която според него е насърчавана от служителите на Брюксел с цел да бъде наложена на Унгария нова \"империя\". \"Това е много по-голяма заплаха за Европа от Брекзит.\"\r\n\t \n\n\r\n\tБюджетните подробности все още се уточняват и по тях ще се водят усилени преговори. Но нетните разходи на ЕС съставляват над 4 процента от държавните разходи на Полша и над 7 процента от тези на Унгария, а това е фактор за твърдата обществена подкрепа за членството в ЕС в двете бивши комунистически държави.\r\n\t \r\n\tПредложенията предвиждат да може да се спира финансирането за страни, които не спазват договорните задължения за зачитане на върховенството на закона, като това да имат независими съдилища.\r\n\t \r\n\tКомисията смята, че има набор от инструменти, с които да подреже крилата на своите критици. Целта на Юнкер според хора, запознати с неговите виждания, е да излекува разрива между Изтока и Запада, преди да се оттегли след 18 месеца и да завещае един Съюз, който се преобразува след загубата на една от Големите си три сили.\r\n\t \r\n\tТова налага един много мек подход, който въобще не задоволява критиците на Орбан и доминиращия в Полша политик Ярослав Качински.\r\n\t \r\n\tСлужители на ЕС очакват следващия месец Полша да отстъпи достатъчно по реформите на своята съдебна система, за да не се налага Комисията да изпълни заплахата си и да се опита временно да отнеме правото й на глас в ЕС - компромис, който изпълнителният орган на ЕС смята, че бъде постигнат, защото Полша се страхува да не бъде наказана при формиране на бюджета на ЕС.\r\n\t \r\n\tНапрежението с източните държави може също така да се намали, ако ЕС приеме твърди действия срещу нередовните мигранти чрез евентуален компромис за разпределяне на задачата за грижа за бежанците и усилия за справяне с оплакванията на бившите страни от съветския блок, че са третирани като граждани втора категория.\r\n\t \r\n\t\"Изток-Запад: Европа трябва да диша с двата си бели дроба. В противен случай нашият континент ще се бори за въздух\", каза Юнкер през септември, когато представи политиките за остатъка от мандата си в \"любовно писмо до Източна Европа\", както го определи един сътрудник.\r\n\t \r\n\t\"Ще работим усилено, за да ги задържим прикачени към системата\", каза друг. \"С правилните моркови и тояги.\"\r\n\t \r\n\tНа комисията й предстои да премери сили с Орбан. Служители на ЕС очакват той да засили предизвикателствата към Брюксел, но казват, че правните санкции го принуждават да отстъпи от някои действия, и изразяват увереност, че могат да направят това отново.\r\n\t \r\n\tОрбан отстъпи, след като загуби дела с Комисията в Съда на ЕС, включително за решение за отстраняване на висши съдии и за надзорен орган за поверителността на личния живот. Той също така прие решението на Съда на ЕС, с което бяха отхвърлени опитите му за отмяна на квотната политика на Съюза за прием на бежанци.\r\n\t \r\n\tКомисията очаква да спечели дела, известни като процедури за нарушения, за да спре нови унгарски закони, насочени към ограничаване на финансирането от чужбина, особено от унгарско-американския финансист Джордж Сорос, на университет и либерални неправителствени организации.\r\n\t \r\n\tЕвропейският парламент призовава Комисията да предприеме действия за временно отнемане на правото на глас на Унгария. Противници казват, че би трябвало да се направи повече за спиране на злоупотребата с финансиране на ЕС от фирми, близки до Орбан.\r\n\t \r\n\tУнгарският евродепутат Бенедек Явор казва, че Комисията е \"твърде мека\", а ограниченията върху способността й да се намесва в националните политики означават, че системата е \"изкуствено парализирана\".\r\n\t \r\n\tСтраните трябва да покрият високи критерии, за да докажат, че са достатъчно демократични, за да се присъединят към ЕС, но членовете не са подложени на толкова критичен поглед, каза той.\r\n\t \r\n\tПолша ще бъде петата по големина държава в ЕС след Брекзит. Според служители на Комисията тя създава големи проблеми и нейният случай е показателен, ако става дума за това дали може да бъдат ограничавани нетолерантни лидери.\r\n\t \r\n\tНо управляващата в Полша партия, ръководена от Качински, изглежда по-отзивчива. След като през декември ЕС започна предварителни действия за временно отнемане на правото на глас, Качински доведе нов министър-председател, който се ангажира по-активно с преговори с Брюксел за избягване на порицание.\r\n\t \r\n\tСлужители на ЕС казват, че следващия месец може да бъде постигната сделка, при която Варшава да смекчи законопроектите за назначаване на съдиите, преди да започнат преговорите за бюджета.\r\n\t \r\n\tБрюксел може да не е напълно доволен, но евентуален компромис би изпратил сигнал до правителствата и би сложил край на един спор в ЕС. След като Орбан казва, че Унгария ще наложи вето върху наказанията за Полша, започването на процедури по член 7 във всеки случай би имало ограничен ефект.\r\n\t \r\n\tДруги източни правителства също така дискретно се опитват да убедят Варшава да отстъпи от противопоставянето. \"Ние им казваме - \"вижте, застрашавате и нашето бюджетно финансиране\", каза висш дипломат от страна, която също е силно зависима от парите на ЕС.\r\n\t \r\n\tИзправена пред сложната задача да определи кога избрани лидери вредят на демокрацията, Комисията се съсредоточава върху икономическата регулация и смята ходовете за предоставяне на влияние на правителствата над съдилищата за подкопаване на отворения вътрешен пазар на ЕС.\r\n\t \r\n\tАтаките на Орбан срещу проектите на Сорос са обект на съдебни дела за нарушения, позоваващи се на свободата за движение на пари през границите или за започване на бизнес.\r\n\t \r\n\tСъдът на ЕС също така изостря своите инструменти. Наскоро той постанови решение, осъвременяващо юриспруденцията на ЕС за съдебната независимост, и разглежда отказа на ирландски съдия да екстрадира заподозрян в Полша заради притеснения за справедлив процес там.\r\n\t \r\n\tИма също така все по-голямо желание сред политическите ръководители на ЕС, особено сред правителствата на много други държави членки, да порицават своите колеги на масата на срещите на върха.\r\n\t \r\n\t\"Някога ние говорихме там за риба и финанси. Сега говорим за основни ценности\", каза служител на ЕС.", "date": "2018.04.27", "title": "Империята отвръща на удара: ЕС възнамерява да се бори с източните лидери с финансова заплаха"}
{"url": "http://www.mediapool.bg/razgradskoto-predpriyatie-amilum-investira-nad-240-mln-lv-v-novi-moshtnosti-news278461.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\tЛидерът в производството на подсладители от царевица в Югоизточна Европа – \"Амилум България\" ще увеличи двойно производството си на подсладители от царевица с инвестиция от над 240 млн. лв. в нови мощности.\r\n\tПо този начин компанията отговаря на увеличеното производство на царевица у нас и се подготвя за очакваното повишаване в търсенето на подсладители от нишесте след изтичането на квотите за захар в Европейския съюз.\r\n\t\r\n\tКраен собственик на \"Амилум България\" ЕАД е американската \"Арчър Даниълс Мидланд Къмпани\" (Archer Daniels Midland Company - ADM), която се търгува на фондовата борса в Ню Йорк.\r\n\tИзграждането на завода в Разград започва по американска технология през 1985 г., когато е учредено държавното предприятие \"Царевични продукти\". След срива на социализма в края на 80-те години строителството е спряно и заводът остава незавършен. През пролетта на 1993 г. предприятието е продадено на джойнт венчър между ADM и белгийската компания \"Амилум\". Това става първата голяма сделка на започналата през 90-те години приватизация. Предприятието е довършено и започва работа на следващата година. Американската ADM става едноличен . Днес предприятието в Разград отбелязва четвърт век от старта на производството си с плановете за удвояване на капацитета си.\r\n\t\r\n\t\r\n\t\"Инвестициите вече са в истинската, реалната икономика и добавената стойност остава в България\", каза премиерът Бойко Борисов при старта на изграждането на новите производствените мощности на \"Амилум България\" в Разград.\r\n\tТой посочи, че години наред инвестициите са правени във вериги магазини, банки, ЕРП-та и печалбата е изтичала в чужбина. По думите му много по-добрата инфраструктура в България, както и по-доброто сътрудничество между бизнеса и институциите, създава условия за ново качество на инвестициите.\r\n\tБорисов даде пример с държавните субсидии за земеделските стопани от над 1.5 млрд. лв. годишно - \"за да има царевица, за да има заводи, за да има работни места\".\n\n\r\n\t\r\n\t\r\n\t\r\n\tАмериканската ADM ще инвестира 242 млн. лв. в завода си в Разград. Основната дейност на дружеството е производство на подсладители от царевица - фруктоза, нишесте, декстроза, глюкоза и спомагателни продукти за хранителната и нехранителната индустрия.\r\n\tНовата инвестиция ще удвои капацитетът на предприятието. Предвижда се да бъдат монтирани допълнителни линии, които ще повишат преработката на царевица от 1300 на 3000 тона на ден или общо 900 000 тона годишно.\r\n\tОсвен това ADM планира изграждането на нови съоръжения за производство на етанол, които ще използват остатъчните продукти от производството на подсладители. По този начин, предприятието ще подобри показателите си за устойчиво развитие чрез намаляване на отпадъците и подобряване на енергийната ефективност.\r\n\tОчакванията са разширението на \"Амилум България\" да приключи до две години, като над 80% от продукцията ще се изнася на международните пазари.\r\n\tНовата инвестиция се очаква да създаде около 300 временни и постоянни работни места, както в самия завод, така и в местната икономика.\r\n\tПо-голямата част от продукцията на предприятието ще бъде изнасяна за международните пазари и ще доведе до значителен положителен резултат за търговския баланс на България, отбеляза Борисов.\r\n\t\"Ние сме изключително оптимистични за бъдещето – нашите цели са да затвърдим позицията на ADM Разград като основно преработвателно предприятие в Югоизточна Европа и водещ европейски производител на кристална декстроза\", каза Пиер Дюпра, президент за Европа, Среден Изток и Африка и член на Изпълнителния съвет на ADM.\r\n\t\"Проектът ни в Разград е важна инвестиция за бъдещото развитие на българското земеделие и преработвателна индустрия. Чрез увеличаване на капацитета за преработка на царевица, ние вече ще можем да отговорим на нуждите от повишеното земеделско производство в региона\", допълни той.\r\n\tЗа инвестицията си ADM получи сертификат за първокласен инвеститор от Българската агенция за инвестиции.\r\n\t\r\n\tРазградското предприятие изпрати изключително успешна 2016 г. Приходите на компанията от продажби достигнаха близо 504 млн. лв., което е ръст от 73 на сто спрямо предходната година. Чистата печалба на дружеството също нарасна значително достигайки близо 47 млн. лв. , показва последният публикуван финансов отчет на компанията за 2016 г.\r\n\tКомпанията има активи за близо 125 млн. лв., а неразпределената натрупана печалба възлиза на 208 млн. лв.\r\n\tОсновните пазари на дружеството са България (57 млн. лв.), Германия (52 млн. лв.), Турция (51 млн. лв.), Полша (48.7 млн. лв.), Румъния (45 млн. лв.), Чехия (44 млн. лв.), Гърция (39 млн. лв.) и Словакия (26.7 млн. лв.).\r\n\tНай-големите й клиенти са чешкото, българското и румънското дружество на \"Кока Кола\", както и \"Норланд Пейпър\" и \"Болгаро\" ООД.\r\n\tВестта за разширяването на производството на американската компания предизвика оптимизъм след разградчани заради високите заплати, които се дават в предприятието.\r\n\tПо данни от финансовия отчет за 2016 г. във фирмата средно са работили 255 души, като над половината от тях имат магистърска или бакалавърска степен на образование. Разходите за възнаграждения и социалните осигуровки за тях възлизат на над 12.4 млн. лв.\r\n\t\"По време на нашето 25-годишно пътешествие, хората винаги са били нашият най-важен актив и ние приемаме тяхната безопасност за най-важния ни приоритет при всеки проект. След като вече два пъти печелим годишните национални награди по безопасност и здраве при работа в България, ние ще продължим да инвестираме в нашата програма за безопасност за да сме сигурни, че предприятието ни в Разград ще продължи да бъде желано място за работа\", каза Пиер Дюпра.\r\n\tБългарското дружество се управлява от 6-членен Управителен съвет и 3-членен Надзорен съвет, чиито възнаграждения възлизат общо на 1.484 млн. лв. през 2016 г. Това е с около 400 хил. лв. по-малко спрямо предходната година.\r\n\tОфициално собственик на \"Амилум България\" е регисрираното в Холандия дружество \"Ийстстарч\" , което се притежава от \"Арчър Даниълс Мидланд Финанс\" Б.В.(5%) и \"Арчър Даниълс Мидланд Юропиън Холдингс\" Инк. (95%). И двете дружества са регистрирани в Холандия. Краен собственик на компанията е \"Арчър Даниълс Мидланд Къмпани\", която се търгува на фондовата борса в Ню Йорк.\r\n\tАмериканската компания е един от най-големите преработватели на земеделска продукция и производител на хранителни съставки в света с повече от 31 000 служители, обслужващи клиенти в над 170 държави.\r\n\tС глобална верига за доставки, която включва 500 обекта за приемане на земеделска продукция, 270 предприятия за производство на съставки, 44 развойни центъра и най-добрата транспортна мрежа за земеделска продукция в света, ADM свързва земеделските реколти с домовете, създавайки продукти за производство на храни, животински фуражи, индустриални и енергийни приложения", "date": "2018.04.27", "title": "Разградското предприятие \"Амилум\" инвестира над 240 млн. лв. в нови мощности"}
{"url": "http://www.mediapool.bg/gartsiya-okonchatelno-izliza-ot-spasitelnata-programa-na-20-avgust-news278460.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tГърция окончателно ще излезе от спасителната програма на 20 август тази година. Няма да има удължаване.\r\n\tТова е договорено в петък на неформалната среща на Еврогрупата в София.\r\n\t\"Това ще бъде краят на финансовото подпомагане на Гърция и ще е последната страница от кризата в еврозоната\", обяви след заседанието комисарят по финансовите въпроси Пиер Московиси.\r\n\tОкончателното решение за излизане на Атина от спасителната програма се очаква да бъде взето на 21 юни. Преди това в Атина трябва да бъде направен последният – четвърти, преглед на финансите на страната от страна на международните инспектори. Той трябва да започне на 14 май.\r\n\tМосковиси коментира още, че Гърция като цяло е на път да изпълни ангажиментите си за реформи, \"но все още е необходимо да бъдат положени още малко усилия\".\n\n\r\n\tНа 20 август Гърция се очаква да излезе от третата си и последна спасителна програма след осем години, през които разчиташе на спасителни заеми от кредиторите. Страната премина през серия от мерки за намаляване на разходите, структурни реформи и приватизации, а икономиката й още е под строг мониторинг от страна на международните кредитори. Благодарение на мерките Гърция успя да отчете бюджетен излишък.\r\n\tСега европейските институции са фиксирани върху подготовката на периода след края на спасителната програма. Целта е с гръцките власти да се договори продължаване на реформите.\r\n\t\"Краят на тази програма означава, че реформите трябва да продължат. Необходим е механизъм, за да ги подкрепим, а също и механизъм за надзор след края на програмата. Но в никакъв случай механизмът за надзор не трябва да напомня на нова програма или продължаване на програмата\", подчерта Московиси.\r\n\tЛидерите на еврозоната са на мнение, че трябва да се постигне споразумение за облекчаване на дълговото бреме на Гърция. Задълженията на страната сега възлизат на близо 180% от БВП.\r\n\tФинансовият министър на Гърция Евклид Цакалотос е представил пред колегите си в София предложенията на правителството му за това как ще се постигне растеж на икономиката в страната след края на спасителната програма.\r\n\t\"Стратегията е да се увеличи потенциалът за дългосрочен растеж и да се подкрепи инвестиционният климат. Оттук нататък Гърция сама ще движи и определя реформите в страната си\", подчерта председателят на Еврогрупата Марио Сентено.\r\n\t\"Видяхме някои добри новини от Гърция, особено по отношение на фискалната политика\", коментира още Сентено. Това според него е много окуражаващо на фона на резултатите от миналото.", "date": "2018.04.27", "title": "Гърция окончателно излиза от спасителната програма на 20 август"}
{"url": "http://www.mediapool.bg/vseki-vtori-germanets-smyata-tramp-za-po-opasen-ot-kim-chen-un-i-putin-news278435.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСлед встъпването в длъжност на 45-тия президент на САЩ Доналд Тръмп отношенията между Берлин и Вашингтон са се влошили, сочи проучване на общественото мнение, цитирано от националния ежедневник “Фракфуртер Алгемайне Цайтунг”.\r\n\tСъгласно резултатите от анкетата, проведена от института YouGov, 69% от гражданите на ФРГ споделят подобно мнение, докато на противоположното са едва два на сто от германците.\r\n\tИнтересно е да се отбележи, че всеки втори германец определя Доналд Тръмп като по-опасен за света от лидерите на Русия и Северна Корея – Владимир Путин и Ким Чен-ун. Само 21 на сто от гражданите на Германия считат, че сред тримата най-опасен е лидерът на Пхенян.", "date": "2018.04.27", "title": "Всеки втори германец смята Тръмп за по-опасен от Ким Чен-ун и Путин"}
{"url": "http://www.mediapool.bg/dvama-zaginali-i-trima-raneni-pri-poreditsa-ot-noshtni-ulichni-napadeniya-v-milano-news278463.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tДвама души са починали и трима са ранени при поредица от нападения, извършени миналата нощ в северния италиански град Милано, предаде ДПА.\r\n\t \r\n\t43-годишен румънец, нападнат пред бар в квартал Лорето, и 23-годишен мъж от Бангладеш, намушкан край централната железопътна гара, са починали от раните си, съобщи италианската информационна агенция АНСА.\r\n\t \r\n\t21-годишна британка, студентка в местен университет, също е била намушкана по време на обир близо до гарата, но не е сериозно пострадала.\r\n\t \r\n\tНеидентифициран чужденец е бил ранен със стъклена бутилка в Лорето, а 31-годишен бездомник италианец е в критично състояние след като бил нападнат в северните предградия.", "date": "2018.04.27", "title": "Двама загинали и трима ранени при поредица от нощни улични нападения в Милано"}
{"url": "http://www.mediapool.bg/tezhki-tankove-i-samoleti-za-voenniya-parad-na-6-mai-news278433.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНа Военният парад за деня на армията - 6 май ще участват тежка техника и самолети. Парадът ще е по-голям от обичайния заради юбилея - 140 години от създаването на Българската армия.\r\n\tПарадът ще започне в 10 часа и през площад \"Княз Александър I\" ще преминат в марш войници от около 10 блока представляващи всички видове въоръжени сили и военните университети.\r\n\tПрез \"жълтите павета\" ще преминат образци от почти всички машини на въоръжение в армията – танк Т-72, самоходна гаубица \"2С-1\", бойни машини на пехотата БМП, МТЛБ и БТР, ракетни и зенитни комплекси, гаубици, бронирани \"Мерцедес\" G 270, \"Хамър\", \"Commando seleсt\", \"Guardian\" и \"SAND CAT\", съобщава “Дневник”.\r\n\tВоенновъздушните сили ще представят летателна техника, която е на въоръжение в момента. Над площада, в различни формации ще преминат: вертолет Ми 17 - носещ националния флаг; вертолети Ми-24 и \"Cougar\", военно-транспортен самолет C-27J \"Spartan\", учебните самолети L-39ZA и \"Пилатус\" РС9М и бойните самолети Су-25 и МиГ-29.\r\n\tНа 5 май от 20.00 часа, на площад \"Княз Александър I\", ще има \"музикален парад\" с участието на военни духови оркестри и ще има заря.", "date": "2018.04.27", "title": "Тежки танкове и самолети за военния парад на 6 май"}
{"url": "http://www.mediapool.bg/devetima-mladezhi-zaginaha-sled-poroi-v-izrael-news278436.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tДеветима тийнейджъри загинаха, след като бяха отнесени от придошли води, докато бяха на поход в район южно от Мъртво море в Израел, предадоха световните агенции.\r\n\tВсичките загинали са на 18 години. Продължава издирването на едно момиче.\r\n\tПо-рано властите съобщиха, че група от 25 ученици, намиращи се в района по програма за предвоенна подготовка, са били изненадани, а някои от тях са били отнесени от придошли води след порой.\r\n\tМъртво море, най-ниското място в света, е заобиколено от пустиня и от сухи стръмни скали. При проливни дъждове обаче нивото на водата в района се покачва за броени минути и се образуват буйни и опасни потоци по стръмните склонове.\r\n\tПрез последните дни поройните дъждове причиниха наводнения в Израел. Във вторник двама души загинаха при наводненията в южната част на страната.", "date": "2018.04.27", "title": "Деветима младежи загинаха след порой в Израел"}
{"url": "http://www.mediapool.bg/markovski-deloto-sreshtu-ivancheva-e-niz-ot-primitivni-kompromati-news278437.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tДелото за подкуп срещу кметицата на \"Младост\" Десислава Иванчева е \"низ от примитивни компромати\". Това смята нейният адвокат Марин Марковски, ден след като втора съдебна инстанция остави подзащитната му в ареста.\r\n\t\"Химическото вещество, което се използва за маркиране на пари, е пренесено върху кметицата на \"Младост\", повтори адвокатът тезата си, която защитаваше и на процеса.\r\n\tПред бТВ той обясни, че по протокол тя има единствено около два квадтратни сантиметра по външната дясна част на дланта. Когато е писала възражение, върху листа е бил протоколът за парите, които са броени там, твърди адвокатът. Той описа ситуацията с думите \"забележете колко е просто\".\r\n\tСпоред разследването Иванчева е имала светещо вещество и по носа, като беше обяснено, че тя най-вероятно сама го е пренесла там. \"Има една снимка как полицайка я хваща за устата. В един момент Иванчева вика \"Искам моя адвокат\" и полицайката я хваща за устата. Тази полицайка е с ръкавицата, ето тя е пренесла веществото. Това са фактите\", заяви Марковски.\r\n\tТой определи риториката на прокуратурата, от която заявиха, че \"Иванчева е светнала като коледна елха\", като детска мечта. \"Прокуратурата ни връща към детството – светването като коледна елха е в мечтата на прокурора, свързана с детските му години\", каза Марковски.\r\n\tПо думите му няма нито една среща между Иванчева и Ваклин, на която да му е искан подкуп (обвинението всъщност твърди, че Ваклин се е срещал само веднъж с нея, а е преговарял за сумите с Петко Дюлгеров, б.р.).\r\n\t\"Когато посредникът е поставил парите в колата и е излязъл, къде са гаранциите, че той демонстративно е поставил парите пред кметицата и зам.-кметицата?\", попита Марковски.\r\n\tСлед това Марковски насочи вниманието към ролята на Петко Дюлгеров: \"Въпросът е той дали е действителен посредник или поставен комбинатор, който трябва да изобличи Иванчева - тук прокуратурата не можа да събере доказателства.\"\r\n\tАдвокатът категорично отрече да има записи, в които Иванчева казва \"Поставили сме Ваклин на колене, да си плати\", както твърди обвинението, макар че преди ден прокурорът по делото, направи забележка, че цитира \"по памет\" такива данни от СРС, а медии го написаха като точен цитат.\r\n\t\"Това е абсолютна лъжа. Аз съм чел записите, такъв израз няма. От СРС-та такъв израз няма\", категоричен е Марковски.\r\n\tАдвокатът коментира още, че няма нито едно доказателство Иванчева да е поискала подкуп от 500 хил. евро от Александър Ваклин, каквото е новото й обвинение - освен другото за получения подкуп. Според него парите може да поискани от посредника.\r\n\t\"Аз съм мъчително притеснен, защото авторитетът на прокуратурата означава доказателства и нищо повече\", допълни Марковски.\r\n\t\"Има много хора, които биха желали да затрият кметицата, защото тя иска преди да се прави блок, да се правят градинки\", обяви адвокатът. И уточни, че това \"не е забранено от нито един закон\".", "date": "2018.04.27", "title": "Марковски: Делото срещу Иванчева е низ от примитивни компромати"}
{"url": "http://www.mediapool.bg/maik-pompeio---yastreb-nachelo-na-amerikanskata-diplomatsiya-news278434.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tДосегашният директор на ЦРУ Майк Помпейо бе утвърден от Сената на американския Конгрес за държавен секретар на САЩ, предадоха световните агенции.\r\n\t \r\n\tУтвърждаването му става точно навреме, за да може той да се захване с две \"горещи\" досиета - споразумението по иранската ядрена програма и Северна Корея, отбелязва Франс прес.\r\n\t \r\n\tВеднага след като се закле, Помпейо отпътува за среща на министрите на външните работи на страните от НАТО в Брюксел.\n\n\r\n\t \r\n\tОчаква се на тази среща той да предаде посланието на Тръмп към съюзниците за увеличаване на разходите в областта на отбраната, предаде Франс прес. От 26 до 30 април новият държавен секретар ще посети Брюксел, Рияд, Ерусалим и Аман, където планира да се срещне с важни съюзници и партньори.\r\n\t \r\n\tПредишният дипломат номер едно на САЩ Рекс Тилърсън бе отстранен през март тази година. Оттогава временно изпълняващ задълженията беше Джон Съливан.\r\n\t \r\n\tЗа Помпейо гласуваха 57 сенатори, а против бяха 42-ма. Сенаторите имаха възможност да го изслушат на 12 април. Тогава той се опита да смекчи репутацията си на ястреб и каза, че \"войната винаги е и трябва да бъде последен изход\".\r\n\t \r\n\tИдването начело на Държавния департамент на Помпейо става малко след неотдавнашното назначаване на Джон Болтън за съветник по националната сигурност на Тръмп - знак за втвърдяване на американската администрация.\r\n\t \r\n\t\"Ястреб\" начело на американската дипломация\r\n\tСтатутът му на ключов за Доналд Тръмп играч се затвърди още повече след тайното му пътуване до Пхенян. Шефът на разузнаването Майк Помпейо, спечелил доверието на американския президент, вчера стана негов държавен секретар в навечерието на важни събития, свързани с Иран и Северна Корея, пише агенция Франс прес.\r\n\t \r\n\tЗа да получи поста, на новия ръководител на американската дипломация му се наложи да успокои напрежението и да се опита да смекчи репутацията си на \"ястреб\" по време на процедурата за утвърждаването му в Сената, преминало особено хаотично.\r\n\t \r\n\tДокато ръководеше ЦРУ, 54-годишният бивш военен и конгресмен от Канзас с всекидневните си и богати на графики брифинги стана един хората, които Доналд Тръмп, който мрази да чете дълги доклади, най-много слушаше. В средата на март президентът издигна кандидатурата му за поста на \"умерения\" Рекс Тилърсън, чиито разногласия с Белия дом бяха общоизвестни.\r\n\t \r\n\t\"Имаме един и същи начин на мислене /. . ./ между нас от самото начало има симпатия\", обясни тогава милиардерът републиканец, оправдавайки избора на шефа на контраразузнаването, чиито дипломатически способности оставаха неизвестни допреди деликатните преговори със Северна Корея за ядрения й арсенал.\r\n\t \r\n\tОткакто в края на януари 2017 г. застана начело на най-мощната разузнавателна служба в света, Помпейо възприе агресивния и понякога войнствен тон, ценен от Тръмп, обещавайки едно по-\"брутално\" ЦРУ - особено спрямо Техеран и Пхенян.\r\n\t \r\n\tТова са два много горещи въпроса, с които той веднага ще се сблъска в новата си роля на дипломат и по които вече започна да смекчава тона, уверявайки американските сенатори в средата на април, че не е нито \"ястреб\", нито \"войнолюбец\", както често го описват в пресата.\r\n\t \r\n\tНай-напред той заяви, че дипломацията не е казала последната си дума, въпреки че на 12 май се очаква американският президент \"да загърби\" иранското ядрено споразумение, на което самият Помпейо е яростен критик.\r\n\t \r\n\t\"Никога не съм бил привърженик на смяната на режима\" в Северна Корея, каза още той, уверявайки, че се е приготвил за бъдещата историческа среща между Доналд Тръмп и севернокорейския лидер Ким Чен-ун, която на теория ще се състои в началото на юни.\r\n\t \r\n\tТова беше преди да се разбере, че в края на март - началото на април тайно е пътувал до Пхенян, за да се срещне с Ким Чен-ун, с когото, според Тръмп, е установил \"добри взаимоотношения\".\r\n\t \r\n\tТази високорискова мисия допълнително затвърди мястото му във външнополитическите планове на президента Тръмп, но не улесни утвърждаването му от Сената. Републиканците се сплотиха зад един от своите, но много демократи, които одобриха номинацията му за ЦРУ, този път го лишиха от подкрепата си.\r\n\t \r\n\t\"Според мен Помпейо е прекалено войнствен и не трябва да е ръководител на дипломацията\", заяви тази седмица лидерът на демократическата опозиция в Сената Чък Шумър. \"Той не успя да ме убеди, че ще успее да направи един непредсказуем президент по-умерен\", добави той.\r\n\t \r\n\tДруги упрекнаха Помпейо за това, което е казвал в миналото за мюсюлманите и хомосексуалните и го призоваха да уважава всички, без да се отказва от възгледите си.\r\n\t \r\n\tДокато преодоляваше препятствията, той постоянно се ползваше от силната подкрепа на президента Тръмп, който дебело подчертаваше безупречното образование на родения в Калифорния Помпейо, завършил с отличие престижната военна академия в Уест Пойнт и право в Харвард.\r\n\t \r\n\tОжесточената битка на републиканците срещу Хилари Клинтън и разследването на атентата в Бенгази, отнел живота на американския посланик в Либия през 2012 г., позволиха на Помпейо да излезе на сцената и впоследствие той се възползва от възможностите, които го приближиха до Доналд Тръмп.\r\n\t \r\n\tОттогава Помпейо, който се смята, че има големи политически амбиции, успя да избегне открита критика срещу президента. Това постави под съмнение заключенията на разузнавателните служби по случая за руската намеса на президентските избори през 2016 г.\r\n\t \r\n\tТвърдолинеен спрямо Русия, Помпейо спомена и за възможна нова руска хакератака на междинните избори за Конгрес през ноември.", "date": "2018.04.27", "title": "Майк Помпейо - \"ястреб\" начело на американската дипломация"}
{"url": "http://www.mediapool.bg/severna-i-yuzhna-koreya-shte-podpishat-mir-i-shte-izbavyat-poluostrova-ot-yadreno-orazhie-news278432.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\tРъководителите на Северна и Южна Корея подписаха в петък декларация, в която се съгласяват да работят за \"пълната денуклеаризация на Корейския полуостров\", предаде Ройтерс.\r\n\t\r\n\tНа първата среща на върха между Севера и Юга от повече от десетилетие двете страни декларираха, че ще се стремят към споразумение за \"траен\" и \"солиден\" мир на полуострова.\r\n\t \r\n\tКим Чен-ун и Мун Дже-ин се договориха да подпишат мирен договор, който слага формален край на войната, разделила полуострава през 1953 г.\r\n\t \n\n\r\n\tСъвместната декларация включва също обещания за съкращаване на въоръженията, прекратяване на \"враждебните действия\", превръщането в \"зона на мира\" на силно укрепената граница между Севера и Юга и за стремеж към многостранни разговори с други страни, сред които Съединените щати.\r\n\t\r\n\tСевернокорейският лидер Ким Чен-ун изрази готовност да се откаже от ядрената програма на страната си, става ясно от общата декларация.\r\n\t \r\n\t\"Няма причина да се бием един срещу друг - ние сме един народ\", каза Ким в изказването си в граничното селище Панминчжон в ден, изпълнен с дълбок символизъм. \"Като стоя тук днес, виждам, че Южна и Северна Корея са един народ, една кръв и не могат да бъдат разделени\", каза Ким.\r\n\t \r\n\tСеверна и Южна Корея се договориха също да подготвят срещите с участието на САЩ и Китай \"с оглед обявяване края на войната и установяване на траен и сигурен мир\", се казва в Декларацията от Панминчжон.\r\n\t \r\n\tКорейската война завърши през 1953 г. с примирие, без подписване на мирен договор.\r\n\t \r\n\tСледващите срещи може да са в тристранен формат с участието на Северна и Южна Корея и САЩ или четиристранни, с участието и на Китай, се казва в документа.\r\n\t \r\n\tПрезидентът Мун планира да посети севернокорейската столица Пхенян през есента за втора среща на върха с Ким, пише в декларацията.\r\n\t \r\n\tВ нея се изтъква, че двете държави ще се стремят да решат силно емоционалния въпрос за разделените след войната семейства.\r\n\t \r\n\tТе се съгласиха да спрат всички враждебни действия по суша, море и въздух, които може да предизвикат военно напрежение и сблъсъци.\r\n\t \r\n\tКим и Мун обявиха, че двете страни ще прекратят от 1 май излъчването на пропаганда една срещу друга по високоговорители по границата и ще премахнат използваното за това оборудване. Те също така се съгласиха да спрат да пускат пропагандни листовки през границата.\r\n\t \r\n\tСеверна и Южна Корея се споразумяха да предприемат стъпки за ограничаване на сравнително честите сблъсъци край западната им морска граница, определяйки района като \"мирна зона\" и гарантирайки безопасност за рибарите от двете държави.\r\n\t \r\n\tТе планират да водят военни преговори през май за по-нататъшно обсъждане на намаляване на напрежението.\r\n\t\r\n\tМалко след 3 часа българско време тази нощ лидерите на двете Кореи се здрависаха на демаркационната линия, разделяща полуострова, преди началото на историческата им среща на върха. Това е третата среща на върха между лидерите на Северна и Южна Корея от войната насам - първата през 2000 г., а втората през 2007 г. Тя предшества евентуални разговори (за пръв път в историята) между Ким и президента на Съединените щати Доналд Тръмп.\r\n\tСевернокорейският лидер Ким Чен-ун и южнокорейският президент Мун Дже-ин останаха всеки от своята страна на границата в село Панминчжон в демилитаризираната зона и усмихнати размениха няколко думи. След това Ким Чен-ун пресече границата, ставайки първият севернокорейски лидер, стъпил в Южна Корея след края на войната между двете страни през 1953 година.\r\n\tПосле южнокорейският президент също направи няколко крачки в севернокорейската част на зоната. Предложението на Ким Чен-ун президентът на Юга Мун Дже-ин да прекрачи демаркационната линия и да стъпи на севернокорейска земя бе направено спонтанно, информира по-късно говорителят на южнокорейския лидер.\r\n\t\"Щом Ким Чен-ун мина откъм южнокорейската страна на границата, президентът Мун запита риторично кога ще може и той да стъпи в Северна Корея. Ким Чен-ун отговори мигновено: \"Може би ей сега\" и хвана президента за ръка с покана да го последва отвъд демаркационната линия\", посочи той.\r\n\tЮжнокорейският президент го стори без колебание, след което двамата държавни лидери известно време позираха пред камерите, стоейки вече в севернокорейската част на зоната.\r\n\tЛидерът на КНДР призна на границата пред южнокорейския си колега, че е впечатлен от срещата с него на \"подобно историческо място\". \"Много се радвам на тази среща, не можах да сдържа своя ентусиазъм. Много съм впечатлен, че се срещнахме на подобно историческо място и че президентът Мун пристигна тук, за да ме посрещне лично на демаркационната линия\", цитира негови думи телевизия Ен Ейч Кей.\r\n\tМун Дже-ин заяви на свой ред, че \"това е много смела стъпка\" от страна на севернокорейския лидер, \"ознаменувал с появата си този исторически момент\".\r\n\t\r\n\tСлед това двамата бяха посрещнати от южнокорейска почетна рота в традиционни костюми.\r\n\tПо време на прегледа на почетния караул президентът Мун отбелязал, че това не е пълният му състав и че ако Ким Чен-ун посети Синия дом /президентската резиденция в Сеул/, ще може да види пълната церемония по прегледа на караула. В отговор Ким посочил, че ако бъде поканен в Синия дом, с радост би го посетил, след което южнокорейският президент отправи съответната покана, която беше приета, добави говорителят на Мун.\r\n\tТой разказа още, че президентът изразил пред Ким желанието си да направи пътуване през Северна Корея до планината Пектусан край китайската граница. Ким обаче обяснил, че това би причинило неудобства за Мун поради несъвършенствата в транспортната система в Северна Корея. Ким споделил също, че пратениците на Севера за олимпиадата в Пьончан били силно впечатлени от южнокорейските високоскоростни влакове.\r\n\t\r\n\tПосле двамата се отправиха към Дома на мира, намиращ се в южнокорейската част на граничното село Панминчжон в демилитаризираната зона, за първия кръг от преговорите си, продължил час и половина.\r\n\t\"Ние пристигнахме тук с надеждата да открием нова страница в историята на двете Кореи\", заяви Ким преди началото им. \"Уверен съм, че ще можем да проведем конструктивни преговори с президента Мун Дже-ин, които ще доведат до много добри и значими резултати\", изтъкна той. Ким Чен-ун заяви също, че не иска \"повторение на миналото\" и че е решен да изпълни всички задължения, които ще поеме севернокорейската страна.\r\n\tПролетта може да е дошла на Корейския полуостров, заяви от своя страна южнокорейският президент Мун Дже-ин. той окачестви решението на Ким Чен-ун да пресече демаркационната линия между двете държави като \"смело\" и \"символ на мира\".\r\n\t\"Осъзнавам каква отговорност лежи на нашите плещи и съм ви благодарен за решителността и мъжеството, които проявихте, идвайки на тези преговори. Нека заедно да проявим мъжество и решителност и да донесем мир и благоденствие на Корейския полуостров. От този ден демаркационната линия вече не е символ на раздора, тя стана символ на мира\", отбеляза южнокорейският президент.\r\n\tМун Дже-ин изтъкна също, че е готов \"да води преговорите цял ден\", ако се наложи.\r\n\tКим Чен-ун заяви, че срещата може да помогне \"да се навакса изгубеното време\".\r\n\tДвамата лидери бяха седнали един срещу друг на овална маса, около която седяха по двама членове на делегациите им. Отляво на Ким беше сестра му Ким Йо-чен, която през февруари беше на церемонията по откриването на зимната олимпиада в Пьончан, а отдясно - заместник-председателят на ЦК на Корейската трудова партия. До Мун Дже-ин седяха шефът на кабинета му и ръководителят на националната разузнавателна служба.\r\n\tМаргаритки като знак на мира, планински пейзаж, въплъщение на идеята за помирение, дори маса от орехово дърво, дълга точно 2,018 метра . . . Безброй символи изпълват залата на междукорейската среща на върха, предаде Франс прес. На стената имаше картина, изобразяваща планината Кумган - туристически обект в Северна Корея, привличал много южнокорейски туристи през 2000-те години. През 2008 г. Сеул забрани тези пътувания, след като севернокорейски войник застреля турист, влязъл в забранена зона.\r\n\tГоворителят на южнокорейската президентска канцелария Юн Йон-чан съобщи, че двамата лидери са провели „искрен и прям диалог за денуклеаризацията и установяването на постоянен мир на Корейския полуостров и за развитието на междукорейските връзки\". В началото на Ким Чен-ун обещал, че повече няма да буди президента на Южна Корея Мун Дже-ин с ракетни опити, които северокорейската страна обикновено извършваше рано сутрин. \"Ким Чен-ун каза на президента Мун, че е чувал, че той винаги става много рано сутрин заради ракетните изпитания на Севера и обеща, че повече няма да тревожи съня му\", каза прессекретарят.\r\n\tТой съобщи още, че сестрата на севернокорейския ръководител предложила да се ускори обединението на двете Кореи. Тази ремарка била посрещната с одобрителен смях от всички присъстващи на преговорната маса.\r\n\tПрезидентът на Южна Корея пък предложил на севернокорейския си колега да бъдат свързани железниците на двете страни, което би осигурило съществен принос към икономическото сътрудничество между двете страни.\r\n\tПроектът за междукорейска жп линия е обсъждан от ръководствата на двете държави и по-рано, но все още не е осъществен. Той предвижда в бъдеще и свързване на корейските железници с руската Транссибирска жп магистрала, което ще даде възможност товари от Корейския полуостров да се доставят в Европа много по-бързо, отбелязва ТАСС.\r\n\t\r\n\t\r\n\tСлед преговорите Ким Чен-ун в черна лимузина, съпроводен от 12 телохранители, които тичаха край колата му, се отправи на севернокорейска територия, за да обядва. След като се върна по същия начин, двамата с южкороейския президент се отправиха на разходка в разговор на четири очи.\r\n\t \r\n\tКакто отбеляза в Туитър кореспондентът на Франс прес, отдалеч изглеждаше, че повече говори Мун Дже-ин, а Ким Чен-ун основно слуша, усмихва се и кима вежливо.\r\n\t \r\n\tБеседата надалеч от охранители и журналисти продължи почти час. Телевизията излъчваше пряко; думите на двамата лидери не се чуваха, но затова пък милиони зрители можеха да слушат гласовете на редки птици, съхранили се в демилитаризираната зона.\r\n\t \r\n\tПосле двамата посадиха борово дръвче и откриха паметна плоча до него с надпис: \"Посаждаме мир и благоденствие\" и имената на двамата държавни ръководители. Те засипаха корените на растението с почва, докарана от различни краища на Корейския полуостров.\r\n\t \r\n\tСрещата приключи с банкет и с пищна церемония по изпращането. В граничното селище Панминчжон гръмко звучеше поп музика, а Ким и Мун крепко си стиснаха ръцете, докато на голям екран пред сградата, където двамата разговаряха по-рано днес, прожектираха снимки от срещата на върха.\r\n\t\r\n\tСлед това Ким се качи на черната си лимузина Мерцедес, която потегли към КНДР. Севернокорейският лидер свали прозореца на колата и помаха на домакините докато напускаше демилитаризираната зона, предаде Франс прес.\r\n\t \r\n\t\r\n\tНе всички в Южна Корея приветстват срещата. Стотици консервативно настроени южнокорейски активисти проведоха днес край граничното село Панминчжон протестен митинг срещу помиряването с комунистическия Север.\r\n\tДемонстрантите скандираха призиви за оставка на Мун Дже-ин и изгориха две хартиени знамена на КНДР с ликовете на Ким Чен-ун и неговите баща и дядо. Не бе съобщено за големи прояви на насилие по време на протеста.", "date": "2018.04.27", "title": "Северна и Южна Корея ще подпишат мир и ще избавят полуострова от ядрено оръжие"}
{"url": "http://www.mediapool.bg/izticha-srokat-za-podavane-na-deklaratsiyata-za-oblagane-na-dohodite-news278442.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСрокът за подаване на декларациите за облагане на доходите изтича на 30 април 2018 г. Дотогава трябва да се преведе и декларираният данък за довнасяне, напомниха от Националната агенция по приходите (НАП).\r\n\tНай-лесният и бърз начин за подаване на декларацията е по интернет с ПИК. Персоналният код може да се получи безплатно от всеки офис на НАП.\r\n\tДекларациите могат да се изпратят още чрез интернет, подписани с електронен подпис, както и да се подадат по пощата с обратна разписка, на място в някои пощенски станции, както и в офисите за обслужване на клиенти на НАП.\r\n\tДо момента в цялата страна са приети 435 000 декларации, като почти половината от тях са изпратени в НАП по електронен път – с ПИК или електронен подпис.\r\n\tОт НАП напомнят също, че от тази година дължимите данъци и осигурителни вноски могат да се превеждат без такси с банкова карта. Единият начин е чрез електронна услуга, достъпна чрез Портала за електронни услуги на НАП. Другият е чрез инсталираните физически ПОС терминали на работните места в салоните за обслужване на НАП.\r\n\tПлащането на задължението към хазната може да стане и във всяка банка с попълване на вносна бележка за плащане към бюджета.\r\n\tОт НАП напомнят още, че до края на април трябва да се подаде и декларация за дължими данъци (образец 4001) за първото тримесечие на 2018 г.\r\n\tТакава декларация се подава от предприятията и самоосигуряващите се лица, които са изплатили на физически лица доходи по извънтрудови правоотношения, наем или доходи от други източници по чл. 35 от ЗДДФЛ и са удържали авансов данък върху тези доходи.\r\n\tДекларация за дължими данъци (по чл. 55, ал. 1 от ЗДДФЛ и по чл. 201, ал. 1 от ЗКПО) се представя в НАП и за окончателните данъци, удържани върху доходите на чуждестранни физически лица у нас. Например върху възнаграждения за услуги, неустойки, обезщетения, стипендии за обучение в България, доходи от лихви и други, напомнят от НАП.\r\n\tФормулярът се подава и за данъци при източника по Закона за корпоративното подоходно облагане. Например данъци върху дивидентите и ликвидационните дялове в полза на чужди фирми и местни юридически лица, които не са търговци, включително общините.\r\n\tОт НАП напомнят още, че предприятията и самоосигуряващите се лица-платци на доходи от наем или от управление и контрол, които се облагат с окончателен данък, начислени или изплатени в полза на лица, местни на друга държава-членка на Европейския съюз, също предоставят на НАП информация за тези доходи с декларацията по чл. 55, ал. 1 от ЗДДФЛ и по чл. 201, ал. 1 от ЗКПО, подавана за четвъртото тримесечие на годината.\r\n\tОт 2018 г. предприятията-платци на доходи подават декларацията за дължими данъци (образец 4001) по чл. 55 от ЗДДФЛ и чл. 201 от ЗКПО само по електронен път. Това важи за тези декларации за дължими данъци, за които задължението за подаване възниква след 31 декември 2017 г.\r\n\tЗа самоосигуряващите се лица-платци на доходи няма промяна в начина на подаване на формуляра. Тоест те могат да го представят в НАП, както по електронен път, така и на хартия.", "date": "2018.04.27", "title": "Изтича срокът за подаване на декларацията за облагане на доходите"}
{"url": "http://www.mediapool.bg/pravitelstvoto-s-ambitsiya-da-obnovi-42-000-zhilishtni-sgradi-news278443.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПравителството има амбиция да обнови близо 42 000 жилищни сгради в следващите 25 години. За сравнение до момента са санирани около 1000 сгради в цялата страна за две години. Това става ясно от изказване на зам.-министъра на регионалното развитие и благоустройството Малина Крумова при представянето на новата жилищна стратегия до 2030 г. в Габрово, разпространено от пресцентъра на Министерството на регионалното развитие и благоустройството.\r\n\tНационалната програмата за обновяване на жилищата у нас ще продължи, но със съфинансиране от собствениците при обновителните дейности, казва още Крумова. Според нея \"така ще се повиши ангажираността на гражданите към поддръжката на сградния фонд\".\r\n\tВ прессъобщението не е посочено какъв процент самоучастие се предвижда. Неотдавна регионалното министерство разпространи социологическо проучване, според което близо една пета могат да финансират до 25% от разходите, а всеки десети може да задели между 26 и 50%. В цифрово изражение около , че могат да дадат до 2000 лв.\r\n\tДългосрочен хоризонт от поне 25 години, включване на възобновяеми енергийни източници и адекватен мониторингов механизъм са сред приоритетите при продължаването на националната програма за саниране, казва още Крумова.\r\n\tПостигането на устойчив жилищен сектор е стратегическата цел на изготвяната от Министерството на регионалното развитие и благоустройството нова жилищна стратегия до 2030 г., която предстои да бъде публично обсъдена през май, се казва в съобщението. Документът все още не е публикуван, въпреки че обещанието беше това да стане до края на миналата година.\r\n\tСтратегията предвижда да бъде изготвена техническа паспортизация на всички сгради в страната. По този начин ще бъде ясно състоянието на жилищния фонд и какви бъдещи мерки е необходимо да се предприемат.\r\n\tПриоритизиране на инвестирането на публичните средства, данъчни промени, създаване на фонд с устойчиви и предвидими източници за подпомагане на гражданите и общините, както и изграждане на информационна система с данни за жилищата в България са сред предвидените в стратегията приоритети, е посочено в съобщението.\r\n\t\"Предвиждат се и механизми за подпомагане на уязвимите социални групи и осигуряване на повече финансово достъпни жилища\", казва още Малина Крумова.", "date": "2018.04.27", "title": "Правителството с амбиция да обнови 42 000 жилищни сгради"}
{"url": "http://www.mediapool.bg/nad-3-mln-balgari-igrayat-toto-i-lotariya-news278440.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНад 3 млн. българи или 57% от хората в страната играят лотария, тото или друга форма на хазарт. Те харчат средно по 15 лева на месец или около 5% от дневния си бюджет, което прави по около половин милиард лева на година. В същото време малко хора заявяват, че са печелили значителни суми, повечето дори не познават такива късметлии.\r\n\tТова показва експресно проучване на \"Галъп интернешънъл\" по актуални теми. То е проведено сред 801 души чрез телефонно интервю \"по панелна методика, осигуряваща надеждност\". Сондажът е правен между 19 и 22 април.\r\n\tСпоред данните хората, които редовно си купуват билети от лотариите, фишове от тотото или посягат към друга форма на хазарт, са 5 на сто или близо 300 000 души. Те харчат средно по 43 лева месечно за такъв тип игри.\r\n\tИзкушени от хазарта от време на време са 19 на сто (над 1 млн. души от населението), а средният им разход за това е 21 лева на месец. Рядко играят една трета от хората (1.8 млн. души) и отделят за това по около 9 лева месечно. Хората, които твърдят, че не играят лото и тото игри са 43%.\r\n\tНа фона на масово изкушените от тото и лото игри проучването показва, че над 40% от българите смятат, че в живота се успява преди всичко с повече късмет. На работата залагат 53%. \"Делът от 42% не е малък и свидетелства за важни народопсихологически особености, за качеството на живот на мнозина у нас, както и за усещането за несправедливост\", коментира от \"Галъп\".\r\n\tПроверка на Mediapool в общите условия на лотарийните игри показа, че всеки втори лев от билети отива в хазартните босове, тъй като за печалби се разпределят около 50% от приходите.\r\n\tОгромното мнозинство от играещите хазарт - 86 на сто, казват, че никога не са печелили сума, която смятат за значима. Най-често късметлииите са ударили печалби до 99 лв. За по-големи суми свидетелстват малцина, а само 1% от общо всички запитани в изследването твърдят, че са печелили суми над 5 000 лева.\r\n\t\r\n\tВъпреки телевизионните реклами, които всекидневно представят по някой, който е спечелил голяма сума от лотарията, близо 70 на сто от хората не познават човек, който да е спечелил значителна сума. Още по-голямо мнозинство – 81% - смятат, че да се спечели значима сума в такива игри не е лесно. Само 9 на сто са на обратното мнение, а останалите се колебаят. Данните свидетелстват, че общественият разум и предпазливост по-скоро са запазени, въпреки немалките нива на социално недоволство, коментират от \"Галъп\".\r\n\tНа този фон лансираната от вицепремиера Валери Симеонов  се възприема добре, казват още от агенцията.\r\n\tЗа забрана на рекламата са 55%. Те обаче не смятат, че трябва да има забрана за самите игри. 14% са крайни и биха се съгласили даже на забрана на игрите. 27% пък не искат промяна на съществуващото положение. Останалите се колебаят.\r\n\tВалери Симеонов (Обединени патриоти) обеща да внесе промени в Закона за хазарта, които да ограничат продажбата и непряката реклама на лотарийните игри. С подобни идеи за законодателни поправки излезе и новосформираното обединение \"Демократична България\".\r\n\tЗасега не е ясно дали ГЕРБ ще подкрепи идеите на Симеонов. Те биха засегнали компаниите, които се занимават с този бизнес - държавният \"Български спортен тотализатор\" и двете частни \"Ню геймс\" с \"Национална лотария\" и \"Евробет\" с \"Лотария България\", зад които стои Васил Божков. Засегнати ще бъдат и трите национални телевизионни канала БНТ, бТВ и Нова ТВ, които ще загубят сериозни приходи от реклама. По данни на Nielsen AdMosphere \"Национална лотария\" е най-големият рекламодател в телевизиите през миналата година.\r\n\tПазарът на лотарийни игри в България продължава да расте и достига 345 млн. лв. през 2017.\r\n\tПроучването на \"Галъп\" засяга и още няколко текущи въпроса от политическия живот в страната.\r\n\tМнозинство от 60% са чули за , а от тях 69 на сто одобряват критиката на Румен Радев към правителството. 19% не я одобряват, а останалите се колебаят. Общото ниво на критичност към властта у нас остава силно, въпреки подкрепата за външнополитическите действия на Борисов, уловена в предишни изследвания, коментират от \"Галъп\". От агенцията допълват, че 91% смятат, че бягството на двама опасни затворници е атестат за слаба работа на властите, а само 7% приемат, че подобни неща могат да се случват, дори и при добре свършена от страна на властите работа.\r\n\tХората изразяват и принципна подкрепа към идеята собствениците на по-замърсяващите автомобили да плащат повече. Според \"галъп\" обаче тя би се \"натъкнала на обострената социална чувствителност\".\r\n\tВисоко е и желанието за прекратяване на злоупотребите с инвалидни пенсии - 92% от запитаните споделят, че такива злоупотреби са много и това трябва да се прекрати.\r\n\tСагата с арестувания кмет на столичния район \"Младост\" Десислава Иванчева по-скоро поляризира общественото мнение. 44% намират, че случващото се с Иванчева изглежда по-скоро скалъпено, 34% са на обратното мнение, а цели 22% не могат да преценят.", "date": "2018.04.27", "title": "Над 3 млн. българи играят тото и лотария"}
{"url": "http://www.mediapool.bg/demokratichna-bulgaria-iska-nakazanie-za-tsatsarov-zaradi-politicheski-napadki-news278444.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\t\"Демократична България\" поиска налагане на дисциплинарно наказание за главния прокурор Сотир Цацаров заради политическите му речи от последните няколко дни по повод ареста на кметицата на район \"Младост\" Десислава Иванчева. Коалиция е сезирала по случая правосъдния министър Цецка Цачева, която единствена в случая може да направи това предложение.\r\n\t\"Демократична България\" напомня, че на 25 април главният прокурор Сотир Цацаров заяви, че \"работеща прокуратура и работеща комисия за противодействие на корупцията елиминират основната теза на една малка и креслива извънпарламентарна политическа група, а оттам се обезсмисля и собственото им съществуване“.\r\n\tТезата на Цацаров в случая е, че с ареста на кметицата прокуратурата и комисията \"Антикорупция\" са обезсмислили въвеждането на румънския модел за борба с корупцията. През последните 12 години румънският модел постигна над 1000 окончателни присъди срещу корупцията по високите етажи на властта, а Брюксел призна румънския съдебен съвет за де факто независим от политическите власти.\r\n\tВ друго интервю на Цацаров, публикувано на същата дата в идейно близкия до Делян Пеевски сайт \"Блитц\", главният прокурор говори за грантове.\r\n\t\"Има политици, за които бездействието на прокуратурата винаги е обект на критики и сега се оказва, че действието на прокуратурата отново е обект на критики. Същите тези политици ръкопляскаха и адмирираха случаите, в които румънските телевизии показваха местни политици, които влизат с белезници на ръце в Антикорупционната прокуратура на Румъния. Изведнъж се оказва, че пренасянето на дори малка част от тези събития в България някакси не се вписва в техните политически сметки. Честно казано, аз ги разбирам. Повечето от тях са хора, които нямат и ден на работна заплата. Повечето от тях са хора, които са живели и продължават да живеят от грантове. Опасността тези грантове да секнат е една от причините, с които можем да си обясним тяхната реакция сега\", казва Цацаров.\n\n\r\n\tВ призива си към Цачева \"Демократична България\" напомня, че \"определянето на поведението на политически партии и навеждането на твърдения за обезсмисляне на съществуване на политически партии\", по същността си съставлява партийно–политическа дейност.\r\n\tКоалицията напомня, че Законът за политическите партии дава право на главния прокурор да взема отношение в съдебната зала, ако уставът и действията на някоя партия противоречат на конституцията. Случаят обаче не е такъв.\r\n\t\"Това изказване (на Цацаров) е действие, което е в пряко противоречие с предвиденото в Кодекса за етично поведение на българските магистрати правило, че \"магистратът не участва по какъвто и да е начин в партийно-политическа дейност и не се намесва в политически или бизнес среди на влияние\", се казва в позицията на \"Демократична България\".\r\n\tОт тази гледна точка формацията твърди, че изказванията на Цацаров накърняват престижа на съдебната власт, защото пораждат съмнение за независимостта и безпристрастността на главния прокурор.\r\n\tПрез последните три години самият Цацаров е отправял множество упреци към председателя на Върховния касационен съд Лозан Панов за недопустими политически изказвания. Едно от най-ярките твърдения на Цацаров бе относно искането на Панов за независима проверка на скандала \"ЦУМ-гейт\". Става дума за срещата на шест очи между Цацаров, члена на Изпълнителното бюро на БСП Георги Гергов и бизнесмена Сашо Дончев в ЦУМ. След срещата се разбра, че Цацаров всъщност се е срещал с хора, чийто бизнеси се проверяват под една или друга форма от държавното обвинение. Настояването за проверка на Лозан Панов бе отхвърлено от Цацаров със следните аргументи:\r\n\t\"Очаквах по-малко политиканстване, очаквах по-малко хленчене, очаквах много по-конкретни идеи за съдебната система, очаквах взаимна коректност. В никакъв случай, в смисъла на глупостите, които бяха изречени, че държавата била на колене или били подронени устоите на правовата държава. Като наизустиш това, което ти е написал някой друг, няма да станеш по-велик\".\r\n\tТова не е единственият случай. Цацаров е определял и други искания на Панов за политически. Тези позиции на главния прокурор бяха директни заплахи към Панов за образуване на дисциплинарка срещу него в предишния Висш съдебен съвет, който бе изцяло под контрола на Цацаров.", "date": "2018.04.27", "title": "\"Демократична България\" иска наказание за Цацаров заради политически нападки"}
{"url": "http://www.mediapool.bg/grazhdanite-shte-mogat-da-proveryat-koi-tehni-danni-se-izpolzvat-v-darzhavni-registri-news278445.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tВсеки гражданин, който разполага с квалифициран електронен подпис (КЕП) или персонален идентификационен код (ПИК) на Националния осигурителен институт, ще може да проверява кои негови лични данни фигурират в близо 30 регистъра, поддържани от държавната администрация. Това съобщи правителствената информационна служба.\r\n\tПроверката ще бъде възможна от всеки персонален компютър с достъп до интернет през , поддържанa от Държавната агенция \"Електронно управление\". Към момента услугата за такава проверка е приложима за Имотeн регистър и за Национална база данни \"Население\".\r\n\tВицепремиерът Томислав Дончев е разпоредил до регистрите да има достъп чрез Системата за електронно връчване с оглед на Общия регламент за защита на личните данни на ЕС (GDPR, 2016/679), който влиза в сила на 25 май.\r\n\tВ процес на разработка е и друго технологично решение, което ще позволи на гражданите да проверяват кой е имал достъп до личните им данни в регистрите, се казва в съобщението.\r\n\tПреди седмица вицепремиерът Дончев призова всички администрации да предприемат своевременни действия Единният граждански номер (ЕГН) да не бъде използван самостоятелно за идентификация на гражданите пред институциите.\r\n\tМярката е средство за предотвратяване на риска от злоупотреба с лични данни.\r\n\tРешението на Комисията за защита на личните данни от месец март тази година разпорежда администрациите да гарантират високо ниво на сигурност при достъпа до личните данни на физически лица чрез използване на поне два критерия за персонална идентификация на гражданите.", "date": "2018.04.27", "title": "Гражданите ще могат да проверят кои техни данни се използват в държавни регистри"}
{"url": "http://www.mediapool.bg/drakonovski-globi-za-ribolovtsite-brakonieri-news278446.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tДрастично увеличаване на глобите за риболовците бракониери и използващите динамит от 10 хил. и 15 хил. лв. за първо и второ провинение, предложиха депутати от ГЕРБ, които внесоха в петък поправки в Закона за рибарството и аквакултурите. Решението е взето след широки консултации с риболовни организации и кметове, тъй като \"положението с бракониерите е стигнало граница на нетърпимост, която не може да продължава повече така\", обясни пред журналисти в парламента един от вносителите на новите текстове Иван Миховски.\r\n\tПредвиждат се допълните правомощия за служителите на Изпълнителната агенция по рибарство и аквакултури (ИАРА), за да могат хванатите от тях бракониери да могат да получават осъдителни присъди. Пет процента от приходите от продадените риболовни билети пък се предвижда да бъдат прибирани от държавата за провеждане на мерки за зарибяване.\r\n\tМиховски обясни, че в момента бракониерстващите риболовци масово се измъкват от ударите на правосъдието заради недостатъчно правомощия на служителите на ИАРА\r\n\tТой даде пример как служители на ИАРА стават свидетели на поставянето на хрилни мрежи за риболов, но при залавяне на бракониера мрежите са празни и това автоматично оневинява нарушителите в съда.\r\n\tДруг пример е залавяне на бракониер с автомобил, пълен с хрилни мрежи и уловена риба, но тъй като служителите не са били преки свидетели на незаконния улов, бракониерът е оправдан, продължи депутатът.\n\n\r\n\tЗатова се предлага да се дадат повече правомощия на служителите на ИАРА при задържане на нарушители, но не стана ясно какви точно ще са те.\r\n\t\"Искаме всеки един бракониер да понесе своята наказателна отговорност\", декларира той.\r\n\tКолегата му Александър Мацурев пък представи идеята пет процента от стойността на продадените в риболовните магазини риболовни билети да отиват за зарибяване на реки и водоеми.\r\n\tПредвижда се още ловците задължително да бъдат запознавани със съществуващата нормативна уредба, засягаща дейността им.\r\n\tЗа последните три години от бракониери са иззети над 456 000 м мрежи или 456 км мрежи, които могат да бъдат положени от Бургас до Варна или от София до Варна, обоснова предложението Иван Вълков.", "date": "2018.04.27", "title": "Драконовски глоби за риболовците бракониери"}
{"url": "http://www.mediapool.bg/evropeiskite-liberali-prizovaha-borisov-da-izvadi-siderov-ot-vlastta-news278447.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПремиерът Бойко Борисов трябва да поеме отговорноста, че коалиционният му партньор подкрепя незаконното анексиране на Крим. Това каза в петък в кулоарите на Народното събрание президентът на Алианса на либералите и демократите за Европа (АЛДЕ) Ханс ван Баален, след като се срещна с ръководството на ДПС.\r\n\tБаален подчерта, че че всички искат добри отношения с Русия, но трябва да се спазва международното право.\r\n\t\"Може би \"Атака\" и другите трябва да отидат в окупираната Украйна, в Крим, понеже тук, в България, те не играят позитивна роля. Моля, г-н Борисов, извадете ги от властта след европредседателството\", каза още Баален.\r\n\tПозицията му съвпада с тази на ДПС, които от началото на мандата твърдят, че коалицията между ГЕРБ и националистите е вредна за държавата, а Обединените патриоти не трябва да бъдат в управлението на България.\r\n\tПрезидентът на либералите коментира проявите на ″Атака″ от миналата седмица, когато председателят на парламентарната група на \"Обединени патриоти\" и лидер на \"Атака\" Волен Сидеров бе в Крим, където заедно със своя съпартиец и заместник-шеф на НС Явор Нотев, обяви, че Москва се грижи много за полуострова, че има сериозен размах. Сидеров каза още, че Крим не е анексиран, а подобни твърдения са хибридни.\n\n\r\n\tВеднага след това от ГЕРБ обявиха, че няма да предприемат нищо срещу Сидеров, защото това била ″лична″, а не правителствената позиция.\r\n\tБрифингът на Балеен бе прекъснат от репортер на телевизията на \"Атака\" - \"Алфа\", който с остър тон каза: \"Вие като какъв се намесвате в българската политика и политиката на партия \"Атака\"? Отговорете на въпроса! Партия \"Атака\" не са либерали!\"\r\n\t\"Може да задавате всякакви въпроси, но по подходящ начин. Това не е европейско поведение. Още веднъж - ние подкрепяме европейска България! Това е. Благодаря ви!\", отговори му Баален. Последваха ръкопляскания от ДПС и международните гости.\r\n\t\"Коалиционните партньори на ГЕРБ рушат имиджа на страната и поставят на карта евроатлантическото й бъдеще\", каза днес и лидерът на ДПС Мустафа Карадайъ. Той изрази \"силна тревога и загриженост за евроатлантическата ориентация на страната\" заради думите на Волен Сидеров в Крим и съобщението, че премиерът е бил информиран.\r\n\t\"Тук вече наистина става нещо притеснително. И твърденията на Цветан Цветанов, че някой ревизира евроатлантическата ориентация на страната, се оказват верни - това е техният коалиционен партньор, това е днешната власт\", каза Карадайъ.\r\n\tМиналата седмица Цветанов обвини президента Румен Радев в желание страната да излезе от ЕС и НАТО. ДПС започна да лансира тази своя теза преди ден. Първо бе изказана от депутата от движението Йордан Цонев.\r\n\t\"ГЕРБ са длъжни да обяснят и на обществото, и на нашите партньори от ЕС поведението на коалиционния си партньор. По важни геополитически въпроси не може да има лично мнение, особено като си част от управлението на страната, и това мнение се разминава с официалната позиция на страната. В противен случай се изпада в ситуация за диагноза, която преди две години Борисов я беше поставил за тогавашните си коалиционни партньори и ги беше определил като шизофренно поведение\", каза Мустафа Карадайъ. Той добави, че тази власт е вредна и опасна за страната, и настоя за отговори от ЕНП за ориентацията на коалиционния партньор на ГЕРБ.\r\n\tВан Баален изрази подкрепа за влизането на България и Румъния в Шенген, \"защото изпълняват критериите\". По думите му страната ни трябва да се присъедини към Шенген в рамките на една година.\r\n\tПри последната си \"визита\" в българския парламент в края на миналата година Ван Баален изпадна в неловка ситуация заради въпрос за Делян Пеевски, който е част от дъщерната на либералите партия у нас – ДПС.\r\n\tЗа да спаси ситуацията, тогава лидерът на ДПС Мустафа Карадайъ обеща да направи специална пресконференция на тема \"Делян Пеевски\", която и до днес не се е състояла.\r\n\tДнес въпрос за Пеевски нямаше, защото гостите и домакините прекъснаха пресконференцията след въпросите от телевизия ″Алфа″.", "date": "2018.04.27", "title": "Европейските либерали призоваха Борисов да извади Сидеров от властта"}
{"url": "http://www.mediapool.bg/oshte-13-bolnitsi-se-razsledvat-za-bezstopanstvenost-news278439.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tРазследваните за безстопанственост болници в страната станаха 22. В петък прокуратурата обяви, че освен за вече обявените 9 лечебни заведения досъдебни производства са образувани и за още 13 болници. Сред тях са столичните \"Царица Йоанна\" - ИСУЛ, \"Св. Анна\" (Окръжна болница) и Националната кардиологична болница.\r\n\tРазследванията са образувани след проверка за това дали в лечебните заведения действа т. нар. схема \"болница в болница\". При нея помещения и апаратура на държавната или общинска болница се отдават за ползване на частно лечебно заведение или център. Така двете съжителстват под един покрив, а частното лечебно заведение на практика източва публичната структура.\r\n\tПрез март бяха образувани досъдебни производства за същото нарушение в 7 болници, сред които и \"Пирогов\". Преди това започна разследване на лечебните заведения във Враца и Ловеч.\r\n\tПо-късно през деня главният прокурор Сотир Цацаров коментира, че са проверени 329 договора на лечебните заведения - за наем на площи и медицинска техника, за различни дейности. Той определи някои от контрактите като \"скандални\". За пример главният прокурор даде малка болница с четири линейки, която вместо да ползва тях е сключила договор с фирма на един от заместник-управителите. Частната компания оперирала със собствени линейки, а загубата за лечебното заведение била за 29 000 лева.\r\n\tВ друг случай болнична аптека била отдадена на частна фирма за 50 лева на година. \"Когато частна болница работи на територията на държавна, пациентите умишлено са насочвани към частната болница, то тя ще погълне държавната\", коментира Цацаров. Той добави, че голяма част от договорите са сключвани от предишни ръководства на лечебните заведения.\r\n\tСпоред главния прокурор, за да се намери трайно решение, трябва да се преосмисли концепцията, по която работят държавните и общински болници.\r\n\tОт прокуратурата съобщават, че през април приключила възложената на Министерство на здравеопазването проверка на лечебните заведения и докладът по нея е изпратен в прокуратурата. На 24 април Върховната касационна прокуратурата е образувала новите 13 дела за безстопанственост.\r\n\tОсвен за ИСУЛ, \"Св. Анна\" и Националната кардиологична болница те са и за управлението на Пета многопрофилна болница за активно лечение – София, Специализираната болница за активно лечение по ортопедия \"Проф. Бойчо Бойчев\" - София, Болницата за инфекциозни и паразитни болести \"Проф. Иван Киров\" в София, Специализираната болница за лечение на хематологични заболявания в столицата, както и за лечебните заведения в Стара Загора, Търговище, Хасково, Разград и Шумен. Разследванията са за различни периоди на управление, но всички обхващат и настоящите ръководства на болниците.\r\n\tРазследването се извършва от следователи от Национална следствена служба \"предвид изключителна фактическа и правна сложност на делата\". По разпореждане на главния прокурор Сотир Цацаров ръководството и надзора върху разследванията се осъществява от Софийска градска прокуратура, включително и за болниците в Разград, Видин, Стара Загора, Търговище, Хасково и Шумен. Целта е да се избегнат съмнения в безпристрастност.\r\n\tПродължават допълнителните проверки в 15 държавни и общински болници. Проверяват се договори за възлагане или предоставяне на медицински услуги в 12 софийски лечебници. Сред тях са \"Св. Иван Рилски\", акушеро-гинекологичните \"Шейново\", \"Св. София\" (бившата \"Тина Киркова\") и \"Майчин дом\", специализираните болници по белодробни болести, по лицево-челюстна хирургия, по детски болести, Центърът за психично здраве, Първа МБАЛ. Текат проверки и в Специализираната болница за продължително лечение и рехабилитация - Бухово, Центърът за психично здраве - Пловдив, Специализираната болница за активно лечение по онкология - Хасково.\r\n\tТази проверка ще приключи в двумесечен срок.\r\n\tВсички останали материали, събрани в хода на проверките, са изпратени на съответните окръжни прокуратурите в страната – за анализ и преценка на необходимостта от извършване на допълнителна проверка, и произнасяне по същество.", "date": "2018.04.27", "title": "Още 13 болници се разследват за безстопанственост"}
{"url": "http://www.mediapool.bg/sedem-detsa-sa-ubiti-i-19-raneni-pri-napadenie-s-nozh-v-kitai-news278464.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tВъоръжен с нож мъж уби в петък седем ученици и рани 19 в Китай, съобщиха местните власти, цитирани от Франс прес.\r\n\t \r\n\tМъжът е арестуван, а ранените ученици са получили медицинска помощ, съобщи на официалния си уебсайт отделът по пропагандата в окръг Мичжъ в провинция Шенси, без да даде повече подробности.", "date": "2018.04.27", "title": "Седем деца са убити и 19 ранени при нападение с нож в Китай"}
{"url": "http://www.mediapool.bg/v-ramkite-na-mezhdunarodna-aktsiya-gdbop-sprya-4-sarvara-izpolzvani-ot-islyamska-darzhava-news278465.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tМащабна операция на европейската и американската полиция парализира основните органи за пропаганда в интернет на групировката \"Ислямска държава\" (ИД). В рамките на акцията българската ГДБОП спря достъпа до четири сървъра у нас, които са използвани за разпространение на съобщения на АМАК. Операцията е обхванала 8 държави, съобщи в петък европейската полицейска агенция Европол, предаде Франс прес.\r\n\tАкцията е проведена на 25-и и 26-и април, като цел на звеното за борба с киберпрестъпността са били сървъри, които разпространяват новини, свързани с \"Ислямска държава\". Действано е на територията на Белгия, България, Франция, Холандия, Румъния, Великобритания, Канада и САЩ.\r\n\tРазследването започва в края на 2015 г., когато във всички държави членки на Европейския съюз е получена информация за възникването на новинарска агенция, обслужваща \"Ислямска държава\". На два пъти до момента специалистите са сваляли мобилните приложения на новинарската агенция на терористичната мрежа, а през 2017 г. - благодарение на иззети сървъри и последващ анализ, са установени радикализирани лица в над 100 държави.\r\n\tПри последвала операция на българска територия е спрян достъпът до 4 сървъра, използвани за разпространение на информация от новинарската агенция на \"Ислямска държава\". Разследването по случая продължава.\r\n\tС тази безпрецедентна операция накърнихме силно възможностите на \"Ислямска държава\" да разпространява пропагандата си в интернет и да радикализира младежта в Европа, заяви в комюнике шефът на европейската служба за борба с престъпността Роб Уейнрайт.\r\n\tОперацията, осъществена в сряда и четвъртък, бе насочена главно срещу агенция АМАК, използвана от радикалните ислямисти, за да поемат отговорност за атентати и да разпространяват призиви за джихад. Това е последният засега етап от кампания, започнала през 2015 г.\r\n\tОсвен АМАК полицаите нанесоха удар на други медийни механизми на ИД като радио \"Баян\", информационните сайтове \"Халуму\" и \"Нашир\".\r\n\t\"Многонационалното успоредно разбиване\" на тези медии бе координирано от седалището на Европол в Хага със съдействието на Евроюст - европейския орган за съдебно сътрудничество, се казва в комюникето.\r\n\tОперацията бе ръководена от федералния прокурор на Белгия; националните полиции конфискуваха сървъри в Холандия, Канада и САЩ, а също така дигитални материали в България, Франция и Румъния.\n\n\r\n\tБританските антитерористи, също участвали в нея, установиха наличието на \"големи бюра за регистриране на домейни, неправомерно използвани от ИД\".\r\n\tДжихадистите използваха агенция Амак например през 2016 г., за да поемат отговорност за атентати и нападения в Близкия изток и другаде по света, включително за кръвопролитните атентати в Париж, Брюксел, Барселона и Берлин. Миналия месец групировката пое чрез Амак отговорността за нападение в Треб, Южна Франция, където 25-годишен уби четирима души, включително жандармерист, заел мястото на негов заложник, припомня АФП.", "date": "2018.04.27", "title": "В рамките на международна акция ГДБОП спря 4 сървъра, използвани от \"Ислямска държава\""}
{"url": "http://www.mediapool.bg/zapochva-tarseneto-na-stroitel-na-gazovata-vrazka-s-gartsiya-news278467.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tОсновната поръчка за построяването на газовата връзка между България и Гърция ще бъде обявена идния понеделник – 30 април, обяви пред депутатите в парламента министърът на енергетиката Теменужка Петкова по време не петъчния контрол.\r\n\tСтава въпрос за търга за инженеринга, доставки на допълнителни материали и изграждането на газопровода от Стара Загора през Хасково до Комотини, чийто годишен капацитет първоначално ще е 3 млрд. куб. м, с опция да стигне 5 млрд. куб. м.\r\n\t\"При положителен сценарий в развитието на процедурата се очаква възлагането на строителството да се осъществи през последното тримесечие на 2018 г., а въвеждането в търговска експлоатация трябва да бъде реализирано през 2020 г.“, допълни министърката.\r\n\tТова ще е третият търг, обявен от проектната компания \"Ай Си Джи Би\", в която поравно акционери са \"Българският енергиен холдинг\" и италиано-гръцкото дружество \"Посейдон\".\r\n\tПоръчката за инженеринг, доставка и строителство ще е за 145 млн. евро без ДДС, обясни българският изпълнителен директор на компания Теодора Георгиева пред Mediapool.\r\n\tПърво бе обявен търгът за избор на инженер-консултант на строежа срещу 8.4 млн. евро. Той обаче бе блокиран в продължение на три месеца заради обжалване пред антимонополния орган и Върховния административен съд от винарна и фирма за имоти. Съдът обаче вече се е произнесъл срещу двете жалби и поръчката ще бъде подновена, каза Георгиева.\r\n\tВтората поръчка за производство и доставка на тръби за строежа на стойност до 60 млн. евро бе обявена през декември 2017  г. Заявления за участие подадоха турските \"Ноксел Челик Бору Санайи А.Ш\", \"Умран Челик Бору Санайи А.Ш\" и \"Ерсиваш Челик Бору Санайи А.Ш\", които очевидно са свързани; индийските \"Джиндау САУ Лтд\" и \"Велспун Корп Лимитед\", руските тръбни заводи в Загорск и Челябинск,.българската \"Топливо-2\", германската \"Залцгитер Манесман Интернешънъл\" и гръцката \"Коринт Пайпуъркс С.А.\".\r\n\tКандидатите вече са с един по-малко, след като комисия, която трябва да реши кои от тях да продължат до етапа на подаване на оферти, , защото е включила в заявлението си и ценово предложението, което е нарушение на процедурата и няма да бъде поканена да продължи в надпреварата. Останалите девет фирми имат различни пропуски в документацията.\r\n\tРуската \"Загорск\" не е представила документи на български. Кандидатът не отговаря и на изискването за минимален оборот от 120 млн. евро за последните три  години, има и редица други технически пропуски, но възложителят му е дал шанс да предостави допълнителна информация.\r\n\tИндийската \"Велспун\" е с пропуски относно техническите данни за планираните подизпълнители. Компанията трябва да представи още документи, за да се прецени дали отговаря на предварителните изисквания.\r\n\tГерманската \"Залцгитер\" е допуснала технически несъответствия и пропуски в декларациите на различните участници, които ще бъдат ангажирани в изработката и доставката на тръбите.\r\n\tТурските и гръцката компании са получили забележки за документални пропуски и уточняване на подизпълнителите, които трябва да отстранят до днешния ден – петък, 27 април.\r\n\tБългарската \"Топливо\" пък е възложила пълния обем от работа на подизпълнителите си, което нарушение и то трябва да бъде отстранено, ако кандидатът иска да бъде оценен. Отделно има и други пропуски в заявлението.\r\n\tПлановете на \"Ай Си Джи Би\" са до 11 май да има решение кои от кандидатите ще бъдат допуснати до подаване на оферта, за което ще получат 35 дни срок, посочи Георгиева.\r\n\tПри това положение надали ще се случи вкараната в официалния дневен ред на българското европредседателство първа копка на интерконектора в края на юни 2018 г. Целта на проектната компания обаче е до тогава да получи от Европейската комисия решение за статута на газопровода, както и окончателно одобрени за ново европейско финансиране от 39 млн. евро, както и да бъдат подписани редица важни документи по проекта, така че той да стане необратим.\r\n\tПред депутатите в петък министър Петкова каза, че продължава да се очаква окончателно решение от управляващия орган на Оперативна програма \"Иновации и конкурентоспособност“ за прехвърлянето на 39 млн. евро от сръбската към гръцката връзка.  Та припомни за отпуснатата от България държавна гаранция за 110 млн. евро, която ще позволи по-изгоден кредит за строежа на интерконектора.\r\n\t\"БЕХ, като акционер с 50% от дялово участие в проектната компания и потенциален получател на държавно гарантиран заем, е в процес на преговори за уточняване условията на заемното и гаранционно споразумение с финансовите институции“, каза Петкова.\r\n\tИндикативната цена на проекта е 240 млн. евро, от които 220 млн. са капиталовите разходи.", "date": "2018.04.27", "title": "Започва търсенето на строител на газовата връзка с Гърция"}
{"url": "http://www.mediapool.bg/abba-puska-dve-novi-pesni-sled-35-godishna-pauza-news278468.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЧетиримата членове на легендарната шведска поп група АББА са се събрали, за да запишат две нови песни 35 години след излизането на последния й албум, съобщиха информационните агенции, като се позовават на мениджъра на групата.\r\n\t \r\n\t\"Ние, четиримата си казахме, че след 35 години ще е забавно да обединим силите си и да влезем в звукозаписно студио. Ние може и да остаряваме, но песните са нови. И усещането е много добро”, заявяват от грлупата.\r\n\t \r\n\tЕдна от новите им песни ще бъде излъчена по време на телевизионно шоу трибют през декември. Става дума за нещо като виртуално \"турне\", в което музикантите ще бъдат пресъздадени на сцената с компютърни алгоритми. Шоуто е продуцирано от британската Би Би Си и американската Ен Би Си.\n\n\r\n\t \r\n\tМузикантите са били дигитално \"сканирани\" и подмладени, за да изглеждат както по времето на последните си истински турнета през 1979 г. Името на песента е „Аз все още имам вяра в теб” и ще бъде изпълнена от дигиталните двойници на групата.\r\n\t \r\n\tГрупата в състав Бьорн Улвеус, Бени Андершон, Агнета Фелтскуг и Ани-Фрид Люнгста се раздели през 1982-ра година.\r\n\t \r\n\tАББА, която е продала над 400 милиона копия от албумите си, не е пяла заедно от 1986-та година (с изключение на кратко изпълнение по време на частно парти в Стокхолм през 2016-та).", "date": "2018.04.27", "title": "АББА пуска две нови песни след 35-годишна пауза"}
{"url": "http://www.mediapool.bg/slabiyat-servis-izvadi-grigor-dimitrov-ot-turnira-v-barselona-news278470.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tГригор Димитров загуби на четвъртфиналите на турнира в Барселона от испанеца Пабло Кареньо Буста с 3:6, 6:7(4). Така българинът пропусна шанса да се върне на четвърта позиция в световната ранглиста, която бе само на победа разстояние.\r\n\t \r\n\tДимитров щеше да има отлична възможност да щурмува и финала на турнира, защото негов съперник на полуфиналите трябваше да е 19-годишния Стефанос Циципас.\r\n\t \r\n\tБългарският тенисист започна колебливо и допусна пробив още при първия си сервис гейм.\n\n\r\n\t \r\n\tОще в следващия гейм Димитров успя да върне пробива и изравни за 1:1. В петия гейм той отново допусна да бъде пробит заради колебанията си на първи сервис. Испанският му съперник играеше много агресивно срещу второто по-слабо подаване на българина и стигна до 3:2. Последва ново изравняване, след като Димитров пак успя да пробие Буста, но след това отново загуби сервис гейма си – 4:3 за Буста. Мачът заприлича много на изнервена среща във WTA.\r\n\t \r\n\tЕдва за 5:3 Кареньо Буста успя да вземе подаването си стабилно и поведе уверено. Григор Димитров не успя да се мобилизира и отново показва проблеми с първия сервис. Той допусна изоставане с 15:40 в деветия гейм – два сетбола за Буста. Димитров спаси първия сетбол, но при втория испанецът затвори сета след общо четири пробива в сервиса на българина.\r\n\tВторият сет мина без пробиви и се стигна до тайбрек. Там Григор Димитров допусна ранен минипробив и след 2:3 точки отново бе пробит, за да изостане до 2:5. При този резултат за Кареньо Буста не бе проблем да спечели тайбрека със 7:4 и да затвори мача.", "date": "2018.04.27", "title": "Слабият сервис извади Григор Димитров от турнира в Барселона"}
{"url": "http://www.mediapool.bg/bulgaria-nyama-da-otlaga-zayavkata-za-evroto-news278471.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tФинансовият министър Владислав Горанов препотвърди в петък  да подаде официална заявка за присъединяване на лева към предверието на еврозоната – Валутно-курсовия механизъм II (ERM II).\r\n\tТова стана на съвместна пресконференция в петък с еврокомисаря Валдис Домбровскис пред международните медии след неформалното заседание на Съвета на икономическите и финансовите министри (ЕКОФИН).\r\n\tПредишния ден  че очаква България да се поздрави с успех по отношение на влизането в ERM II до една година. По думите му това нямало как да стане до 2-3 месеца, още повече, че европейските лидери не обичали да бъдат притискани с конкретни срокове.\r\n\tГоранов каза, че не знае защо изобщо възниква мнението, че се отлага заявката, защото нямало противоречие между неговото заявление от януари и думите на премиера от четвъртък. Министърът добави, че остава намерението му и това на управителя на БНБ Димитър Радев \r\n\tПред Домвровскис и международните медии Горанов заяви българската позиция, че присъединяването на лева към ERM II \r\n\tВъпросният съюз функционира от края на 2014 г. и към момента се свежда основно до единния надзорен механизъм, чрез който Европейската централна банка контролира пряко трите най-големи банки в съответните държави, но може да влиза на проверки и в по-малките финансови институции. Според европейските договори членството в банковия съюз е задължително към момента на присъединяване на дадена държава към еврозоната, а преди това то е само доброволно.\r\n\tВлизането в ERM II и членството в банковия съюз са два паралелни процеса и единият не може да е предусловие за другия, подчерта Горанов. По думите му \r\n\t\"Ако се постави подобно условие, това би било  които искат да се присъединят към еврозоната\", заяви Владислав Горанов. По думите му това противоречи на принципите, на които се основава Европейският съюз.\r\n\tГоранов припомни, че евентуалният двугодишен престой на българския лев в ERM II би бил  защото българската валута е с фиксиран курс към еврото, който няма да има колебания.\r\n\tФинансовият министър подчерта още, че в случай на съгласие българският лев да се присъедини към механизма през 2018 г., това значи, че 2-2.5 години след това страната би могла да въведе еврото. \"Позицията на ЕЦБ е, че  трябва да се влезе в еврозоната, защото не бива да се повтаря датският сценарий\", посочи Горанов.\r\n\tВ четвъртък премиерът Борисов обяви, че на този етап с ЕК е договорено до месец България да получи  с условията за присъединяване към ERM II.\r\n\tВ петък председателят на Еврогрупата  че влизането на България в \"чакалнята\" за еврото не е в дневния ред на Еврогрупата, а комисарят по финансите Пиер Московиси обясни, че \"без съмнение България ще е следващият член на еврозоната\", но не бива да се бърза, защото си има процедури.", "date": "2018.04.27", "title": "България няма да отлага заявката за еврото"}
{"url": "http://www.mediapool.bg/nato-zakri-ofitsialno-dosegashnata-si-tsentrala-v-bryuksel-news278472.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tГенералният секретар на НАТО Йенс Столтенберг закри официално досегашната централа на алианса в Брюксел. В петък в досегашния комплекс, използван в продължение на половин век, се състоя последното заседание - на външните министри от военно-политическия съюз.\r\n\t \r\n\tОт следващия месец заседанията ще бъдат свиквани в новоизградената централа в непосредствена близост, открита преди година. Първото заседание ще бъде на министрите на отбраната от НАТО, а за юли е насрочена среща на държавните и правителствените ръководители на държавите от пакта.\r\n\t \r\n\tПренасяме в новата сграда мотото да обсъждаме и взимаме решенията си със свободен и независим дух, заяви Столтенберг, цитиран от БТА. Ако стените на досегашната заседателна зала можеха да говорят, биха разказали много истории. В тази зала за пръв и единствен път досега бе задействан чл. 5 от Вашингтонския договор след ударите на 11 септември 2001 г. в САЩ. Ще влезем в новата си централа, израз на промените на времето. Остават непроменени ценностите и решимостта ни да пазим мира и сигурността, допълни генералният секретар.\r\n\t\r\n\tНовият държавен секретар на САЩ Майк Помпейо обсъди днес Русия и разходите за отбрана с колегите си от НАТО, по-малко от ден след като беше утвърденот американския Сенат за топ дипломата на Доналд Тръмп.\r\n\t \r\n\tПомпейо, привърженик на твърдата линия във външната политика и досегашен директор на ЦРУ, отпътува на първото си задгранично посещение на новия пост само часове след утвърждаването си от Конгреса.\r\n\t \n\n\r\n\t\"Вчера следобед положих клетва, взех самолета и дойдох право тук\", каза Помпейо на генералния секретар на НАТО Йенс Столтенберг при пристигането си в централата на алианса. \"За това има добра причина. Работата, която се върши тук днес, е безценна\", добави той.\r\n\t \r\n\tСтолтенберг приветства Помпейо и отбеляза, че визита му е свидетелство за важността на алианса и за важността, която има за него алиансът. \"Той /Помпейо/ дойде и говори пред външните министри от НАТО точно 12 часа и 34 минути, след като беше утвърден на поста\", каза Столтенберг. \"Мисля, че това всъщност е нов рекорд. То отново потвърждава ангажимента на САЩ и президента Тръмп към трансатлантическия пакт\", добави генералният секретар, цитиран от ДПА.\r\n\t \r\n\tАгенцията припомня, че този ангажимент беше поставен под въпрос, след като Тръмп нееднократно разкритикува съюзниците, че не споделят в достатъчна степен финансовата тежест в НАТО, най-голям дял, от която поемат САЩ. През 2014 г. страните в НАТО се споразумяха до 2024 г. да увеличат разходите си за отбрана на 2 процента от своя брутен вътрешен продукт.\r\n\t \r\n\tВъпросът за финансирането беше един от основните пунктове, по които днес говори Помпейо, каза висш представител на Държавния департамент, поискал да запази анонимност. Той отбеляза, че между всички страни има консенсус, че разходите за отбрана трябва да се увеличат.\r\n\t \r\n\tНа днешната си среща външните министри обсъдиха също темата за Русия, потвърждавайки стратегията на НАТО за възпиране на дестабилизиращото поведение на Москва успоредно със запазване на диалога, каза Столтенберг.\r\n\t \r\n\tПомпейо акцентира върху \"мащаба на руската агресивност и необходимостта Западът да покаже единство\", каза източникът от Държавния департамент.\r\n\t \r\n\tОбсъждайки Сирия, съюзниците категорично осъдиха използването на химическо оръжие от сирийското правителство и изразиха подкрепа за мирните преговори с посредничеството на ООН, каза Столтенберг.\r\n\t \r\n\tУчастниците в срещата договориха рамката на тренировъчна мисия в Ирак, която се очаква да започне през юли. В мисията ще участват няколкостотин военнослужещи, уточни шефът на алианса.\r\n\t \r\n\tВъншните министри ще извършат подготвителна работа за срещата на високо равнище на алианса, която ще се състои в Брюксел през юли.\r\n\t \r\n\tГенералният секретар на НАТО Йенс Столтенберг на пресконференция след първото заседание на министрите на външните работи съобщи, че НАТО и Турция са обсъдили изявленията от страна на американски представители, че решението на Турция да купи руски зенитни ракетни системи може да доведе до санкции.\r\n\t \r\n\tСтолтенберг каза, че е запознат с изявленията от САЩ за евентуални санкции в отговор на решението на Турция да се сдобие със системи С-400.\r\n\t \r\n\t\"Обсъдихме това в хода на моята визита в Анкара и аз приветствам преките контакти между САЩ и Турция по този въпрос\", заяви Столтенберг, цитиран от БТА.\r\n\t \r\n\tГенералният секретар на НАТО Йенс Столтенберг посети Турция на 16 април, където разговаря с високопоставени турски представители, сред които президентът Реджеп Тайип Ердоган и началникът на генералния щаб на турските въоръжени сили ген. Хулуси Акар.\r\n\t \r\n\tВ свои изявления американски представители дадоха да се разбере, че действията на Анкара може да доведат до санкции в съответствие със Закона за противодействие срещу неприятелите на Америка чрез санкции.\r\n\t \r\n\tДнес Майк Помпейо се срещна в Брюксел с турския външен министър Мевлют Чавушоглу, но не стана ясно дали двамата са обсъдили темата за руските ракети.\r\n\t \r\n\tТурция ще предприеме съвместни стъпки със Съединените щати в района на Манбидж в Сирия, заяви след разговора Чавушоглу, цитиран от Ройтерс. Той добави, че Турция би обмислила евентуални \"добри оферти\" за Пейтриът или други противовъздушни отбранителни системи от страна съюзниците си.\r\n\t \r\n\tСтолтенберг съобщи, че министрите са обсъдили разширяването на алианса с Македония, Босна и Херцеговина, Грузия, както и очакванията на Украйна за членство. Генералният секретар повтори позицията, че Македония ще получи покана за преговори за членство, веднага щом реши спора с Гърция за своето име. Приветствам преговорите между Атина и Скопие за намирането на взаимноприемливо решение. Полагат се истински усилия, надявам се въпросът да намери отговор, добави той.\r\n\t \r\n\tПо повод Босна и Херцеговина Столтенберг отбеляза необходимостта от изпълнение на още едно основно бюрократично условие преди отправянето на покана за преговори. По отношение на Грузия той настоя Тбилиси да продължи с реформите, с обновяването на структурите за сигурност и отбранителната техника, с установяването на върховенство на закона и борба с корупцията. Всички в НАТО подкрепят силно Грузия в желанието й да напредне по пътя към членството, заяви генералният секретар.", "date": "2018.04.27", "title": "НАТО закри официално досегашната си централа в Брюксел"}
