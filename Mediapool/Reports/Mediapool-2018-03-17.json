{"url": "http://www.mediapool.bg/ukraina-nyama-da-pozvoli-na-ruskite-grazhdani-na-svoya-teritoriya-da-glasuvat-news276849.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНай-малко 72 хиляди руски избиратели ще бъдат лишени от правото си на глас на утрешните президентски избори, поради забрана на властите в Украйна. Това съобщи агенция ТАСС, като се позова на председателя на комисията по външни работи на Съвета на Федерацията Константин Косачов.\r\n\t \r\n\tВ петък украинското министерство на вътрешните работи обяви, че няма да позволи на руските граждани на своя територия да гласуват, тъй като Москва е отказала да се съобрази с искането на украинските власти да не провежда изборите в анексирания през 2014 година полуостров Крим. \r\n\t \r\n\tПо думите на Косачов 72 хиляди са руските гласоподаватели само в Киев. За Харков, Лвов и Одеса, където Русия има дипломатически консулства, няма точни данни.", "date": "2018.03.17", "title": "Украйна няма да позволи на руските граждани на своя територия да гласуват"}
{"url": "http://www.mediapool.bg/deputat-ot-bsp-borisov-stoi-zad-inerkom-news276840.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБойко Борисов стои зад \"Инерком\", заяви депутатът от БСП Стоян Мирчев в коментар на сделката за продажбата на ЧЕЗ.\r\n\t\"Финансовите потоци, които стоят зад Гинка Върбакова, са неясни. Тоест, те не са неясни капитали - сянката на г-н Борисов, която дори вече не е сянка и се вижда цялото му тяло\", заяви Мирчев в събота пред Дарик радио.\r\n\tТой припомни, че през 2009 г. Борисов е сложил в надзора на ЧЕЗ \"негов близък приятел от предишния му бизнес в силовите групировки\".\r\n\t\"Той беше изгонен през 2013 г. и тогава прокуратурата повдигна дело, че от ЧЕЗ от обществени поръчки са източени 800 млн., което със сигурност е оказало влияние и върху сметките, заради които станаха после протестите. В един момент обаче прокуратурата запуши тази сделка, тя остана в миналото и хората я забравиха. Жената на този човек, който нищо не разбира от енергетика, беше сложен в надзора на ЧЕЗ, сега можем да я свържем в добри отношения с Гинка Върбакова\", заяви Мирчев.\r\n\tОт България си тръгват инвеститори, които твърдят, че си тръгват заради правителството, посочи още той.\r\n\tТой коментира още, че е необходимо да има повече участие на държавата в определени сектори на икономиката.\r\n\tСпоред него държавата трябва да изкупи активите на ЧЕЗ и да управлява това електроразпределително дружество. От думите на Мирчев стана ясно, че БСП е против държавата да участва като съсобственик в сделката за ЧЕЗ.", "date": "2018.03.17", "title": "Депутат от БСП: Борисов стои зад ”Инерком”"}
{"url": "http://www.mediapool.bg/svetat-otbelyazva-sveti-patrik-news276835.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНа 17 март по света се отбелязва денят на Св. Патрик – патрон на Ирландия.\r\n\tПразнуват всички ирландци, където и по света да се намират, защото се смята за празник на ирландската душа.\r\n\tИ в Америка, и в Европа денят е много тачен и весел. Тържествата по този повод продължават една седмица – с концерти, ирландска музика, танци и празнични шествия. Дрескодът е зелено.\r\n\tСвети Патрик е роден в Бануен, Уелс, с името Мейуин. Бил езичник, после продаден в робство и през това време се обърнал към Бога.\r\n\tУспял да избяга и 12 години учил в манастир. През това време осъзнал, че е призван да покръсти езичниците.\n\n\r\n\tПриел името Патрик и станал втори епископ на Ирландия. Обикалял страната и създавал училища и църкви, които да му помагат в проповядването на християнството в Ирландия.\r\n\tДенят на Свети Патрик се отбелязва като държавен празник не само в Ирландия, но и в Монсерат, канадската провинция Нюфаундленд и Лабрадор. Патрик се счита също за покровител и на Нигерия, където имало основно ирландски мисионери. Цяла Америка също празнува заради ирландските си корени.", "date": "2018.03.17", "title": "Светът отбелязва Свети Патрик"}
{"url": "http://www.mediapool.bg/samo-3-ot-sireneto-e-falshivo-spored-agentsiyata-po-hranite-news276834.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБългарската агенция по безопасност на храните (БАБХ) обяви, че само в 3% от изследваните млечни продукт има нарушения и влагане на нетипични съставки като палмово масло.\r\n\tПрез 2017 г. са взети общо 169 проби от следните храни: 98 бр. от сирене; 46 бр. от кашкавал; 17 бр. от масло и 8 бр. от кисело мляко. При лабораторното изпитване на пробите е установено, че в 5 от тях е имало наличие на немлечни мазнини (в 3 проби сирене и в 2 проби кашкавал), което е 2.96 % установени несъответствия, съобщи БАБХ.\r\n\tОт агенцията обясняват, че вече втора година по инициатива на БАБХ комисия, която включва представители на агенцията, Асоциацията на млекопреработвателите, Националната асоциация на млекопреработвателите и Комисията за защита на потребителите, правят внезапни проверки в търговската мрежа.\r\n\tКомисията взима на произволен принцип проби от сирене, масло, кисело, прясно мляко и други млечни продукти, които се изследват. Целта е да се установи дали се спазват изискванията на Наредбата за специфичните изисквания към млечните продукти и дали в тях не са вложени немлечни мазнини.\r\n\tВсяка седмица на ротационен принцип представител на една от организациите определя различни търговски обекти, откъдето всеки член на комисията взима по два вида млечни продукти от различни производители за лабораторно изпитване.\n\n\r\n\tЗа констатираните несъответствия са уведомени ОДБХ на територията, на които са произведени храните и са предприети мерки за изтегляне от пазара на тези храни и преетикетирането им като имитиращи продукти, съдържащи в състава си мляко.\r\n\tНа нарушителите са съставени и връчени актове за установяване на административно нарушение.\r\n\tПроверките продължават и през 2018 година, като на продуктите се прави и физико-химичен анализ за съдържание на мазнини, вода и др. показатели, посочват от агенцията.", "date": "2018.03.17", "title": "Само 3% от сиренето е фалшиво според Агенцията по храните"}
{"url": "http://www.mediapool.bg/pedofilski-skandal-v-malak-britanski-grad-news276833.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНезависимо разследване започна във Великобритания след разкритието на педофилски скандал в английския град Телфорд, който потресе обществеността, предаде Франс прес, цититана от БТА.\r\n\t \r\n\tСпоред разследване на британския вестник \"Сънди мирър\" до 1000 деца, сред които най-малките на 11 години, са били жертви на агресия и изнасилване, понякога колективно, от 80-те години насам в Телфорд - град с население от 170 000 души в Централна Англия. Полицията не е успяла да разбие педофилската мрежа в града, допълва изданието.\r\n\t \r\n\t\r\n\t\tВ сряда пред британските депутати британският премиер Тереза Мей каза, че е шокирана от разкритията и нарече случилото се \"ужасяващо\". Тя подчерта, че е необходимо възможно най-бързо провеждането на разследване за установяването на истината. Разследването се води от независим орган, който проверява дали институциите са извършили всичко необходимо, за да защитят децата.\n\n\r\n\t\r\n\t\t \r\n\t\r\n\t\tПред \"Сънди мирър\" 14-годишно момиче от Телфорд разказа, че е било принудено да има сексуални отношения с няколко мъже в ресторанти или мизерни къщи. След това то отивало в местна клиника два пъти седмично, за да вземе хапчета срещу забременяване, но никой не му задал въпроса защо се нуждае от тях. Нейните нападатели я заплашвали със саморазправа, ако проговори.\r\n\t\r\n\t\t \r\n\t\r\n\t\tДепутатката от Телфорд от Консервативната партия Луси Алън каза, че жертвите на педофилската мрежа в града са били често пъти бели момичета от работнически семейства, които са имали различни проблеми и точно затова нападателите ги взимали на прицел.", "date": "2018.03.17", "title": "Педофилски скандал в малък британски град"}
{"url": "http://www.mediapool.bg/sasht-tarsyat-podkrepa-v-evropa-za-predogovaryane-na-yadrenata-sdelka-s-iran-news276832.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСъединените щати се опитват да спечелят подкрепата на водещи европейски страни за предоговаряне на сключената през 2015 г. ядрена сделка с Иран, каза вчера високопоставен американски представител, цитиран от ДПА. \r\n\t \r\n\tПо думите на Брайън Хук, заемащ висок политически пост в Държавния департамент, президентът Доналд Тръмп е разпоредил на американски дипломати да привлекат на своя страна Великобритания, Германия и Франция в срок до 12 май.\r\n\t \r\n\t\"Имаме много добри дискусии\", каза Хук във Виена, където днес се срещна със свои колеги от Великобритания, Германия, Франция, Русия, Китай и Иран за разговори по ядреното споразумение. \n\n\r\n\t \r\n\tТръмп заплашва да изтегли подписа на САЩ под сделката за ограничаване на иранските ядрени програми в замяна на отменяне на част от санкциите срещу Техеран. Датата 12 май  е възможният краен срок за промени в условията на споразумението, след който САЩ може едностранно да възстановят санкциите си срещу Иран.\r\n\t \r\n\tБрайън Хук поясни, че според виждането на Тръмп към текста на сделката от 2015 г. трябва да се добави удължаване на времетраенето на приетите от Иран ограничения в ядрените му разработки, въвеждане на по-строги международни инспекции и на рестрикции върху производството на ракети с голям обсег.\r\n\t \r\n\tВ същото време Великобритания, Франция и Германия предлагат Европейският съюз да наложи нови санкции срещу Иран заради балистичните му ракети и ролята му във войната в Сирия, за да убедят САЩ да запазят ядреното споразумение с Техеран, предаде Ройтерс, като се позова на поверителен документ.\r\n\t \r\n\tПредложението е част от стратегия на ЕС да спаси споразумението, ограничаващо ядрената програма на Иран в замяна на премахване на редица санкции, като покаже на американския президент Доналд Тръмп, че има други начини за противодействие на иранската сила в чужбина\r\n\t \r\n\tЗапознати източници казаха, че съвместният документ е бил изпратен в столиците на страните от ЕС вчера, за да се проучи каква е подкрепата за подобни санкции, тъй като за въвеждането им ще е необходимо одобрението на всички държави членки.\r\n\t \r\n\tПредложението ще бъде обсъдено от външните министри от ЕС на закрито заседание в понеделник в Брюксел, заявиха дипломати.\r\n\t \r\n\tНа 12 януари Тръмп постави ултиматум на европейските страни по сделката. Според него те трябва да се съгласят да \"поправят ужасните недостатъци на иранската ядрена сделка\", защото в противен случай той няма да удължи облекчаването на американските санкции.\r\n\t \r\n\tИранският заместник-министър на външните работи Абас Аракчи заяви, че евентуални нови санкции на ЕС срещу Иран ще окажат пряко въздействие върху ядреното споразумение.\r\n\t \r\n\t\"В случай че някои европейски страни предприемат действия за налагане на неядрени санкции срещу Иран, за да удовлетворят американския президент, те ще направят голяма грешка и ще видят прекия резултат от това върху ядрената сделка\", каза той.\r\n\t \r\n\t\"По-добре европейските страни да продължат сегашните си действия за убеждаване на Америка да спазва обещанията си по ядрената сделка и ефективно да я изпълнява във всичките й части с добра воля и в продуктивна атмосфера\", заяви Аракчи.\r\n\t \r\n\t\"Ако Америка се изтегли от сделката и бъдат възобновени едностранните санкции, ние определено няма да продължим споразумението, защото то няма да служи на нашите интереси\", каза той.", "date": "2018.03.17", "title": "САЩ търсят подкрепа в Европа за предоговаряне на ядрената сделка с Иран"}
{"url": "http://www.mediapool.bg/turskite-udari-sa-ubili-blizo-50-dushi-v-siriyskiya-raion-afrin-news276842.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tТурската авиация и артилерия нанасят удари по позиции на кюрдските бойци от Силите за защита на народа в административния център на Африн в Северна Сирия. Това съобщава агенция ТАСС, като се позовава на агенция Фърат, според която за по-малко от денонощие в града са загинали 46 души, сред които 16 деца и 14 жени.\r\n\t \r\n\tКюрдите твърдят, че на обстрел е била подложена и болницата в центъра на града, но турският генерален щаб отрече тази информация.\r\n\t \r\n\tНа 20 януари Турция предприе операция \"Маслинова клонка\" срещу сирийската кюрдска милиция в района на Африн, където живеят около 1,5 милиона души, включително бежанци от други райони на Сирия. Турция смята Силите за защита на народа за терористична организация.", "date": "2018.03.17", "title": "Турските удари са убили близо 50 души в сирийския район Африн"}
{"url": "http://www.mediapool.bg/tramp-sadi-pornoaktrisa-za-milioni-news276839.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tАдвокатът на американския президент Доналд Тръмп – Майкъл Коен, е завел дело срещу порноактрисата Стефани Клифърд. В иска се твърди, че Клифърд е разказала за близкия си контакт с президента въпреки договорката за дискретност, пише \"Вашингтон поуст\".\r\n\tСпоред Коен порноактрисата е нарушила споразумението не по-малко от 20 пъти. Ако съдията я признае за виновна, я заплашва глоба в размер от 1 милион долара за всяко нарушение.\r\n\tКлифърд и Тръмп са общували сексуално през 2006 и 2007 години. В разгара на президентската кампания Коен бил платил на порноактрисата 130 000 долара, за да си мълчи по въпроса. В Белия дом нарекоха тези данни лъжа.", "date": "2018.03.17", "title": "Тръмп съди порноактриса за милиони"}
{"url": "http://www.mediapool.bg/protest-sreshtu-mrasniya-vazduh-v-burgas-news276843.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tГраждани и представители на зелени организации се събраха в събота на протест срещу мръсния въздух пред сградата на община Бургас. Това е втори протест от началото на годината, а хората настояват отговорните институции да вземат мерки срещу замърсителите на въздуха в морския град. Повечето протестиращи са убедени, че основните източници на неприятни миризми са двата завода \"Кроношпан\" и \"Лукойл\".\r\n\tПротестиращите издигнаха плакати \"Здравето е избор. Имаме право на него\", \"Бургас има право да диша\" и рисунки с пушещи комини на заводи. Сред протестиращите бяха и майки, които се оплакаха, че мръсният въздух е причина за алергиите на децата им.\r\n\tЗа хората е необяснимо как след постъпили десетки сигнали в Регионалната екоинспекция, оттам не могат да установят откъде идват задушливите миризми. \r\n\t\"Всички признават, че има проблем, но никой не може да го отстрани\", казват хората.\r\n\tПротестиращите настояват и за оставката на директора на Регионалната екоинспекция в Бургас инж. Тонка Атанасова, защото институцията не работи пълноценно, съобщи БНР.\n\n\r\n\tПоредният случай на замърсяване бе отпреди седмица, когато десетки бургазлии сигнализираха за неприятни миризми на открития телефон в Регионалната екоинспекция и в общината.\r\n\tЗаместник-кметът на община Бургас по екологията Руска Бояджиева проведе среща преди два дни с протестиращите, с РИОСВ и с представители на основните замърсители - дървопреработващото предприятие \"Кроношпан\" и рафинерията \"Лукойл\".\r\n\tОт \"Кроношпан\" поеха ангажимент да закупят и монтират измервателна станция за въздуха на територията на комплекс \"Славейков\", която да позволява мониторинг в реално време. Общината се ангажира с подкрепа за изграждането на тази станция и предоставянето на подходящ терен, където тя да бъде монтирана.", "date": "2018.03.17", "title": "Протест срещу мръсния въздух в Бургас"}
{"url": "http://www.mediapool.bg/volyaborbata-s-kartela-v-gorivata-preminava-na-nov-etap-news276838.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБорбата с картела в горивата преминава на нов етап, се казва в позиция на партия \"Воля\", разпространена до медиите.\r\n\t \r\n\tВ нея се посочва, че политическата сила следи с интерес новините за напускане на Българската петролна и газова асоциация от нейни членове\r\n\t \r\n\tСпоред \"Воля\" това е реакция на внесения в Народното събрание по инициатива на асоциацията проектозакон, който се представя пред обществото като мярка за въвеждане на регулация в пазара на горивата.\n\n\r\n\t \r\n\t\"За нас не е изненада, че членове на сдружението не желаят повече да бъдат параван за картела и излизат от организацията с аргумента, че отказват да бъдат \"замесвани в идеи, които компрометират свободната конкуренция и налагат монополни практики\", което противоречи на обявените цели на асоциацията\", се казва в позицията.", "date": "2018.03.17", "title": "\"Воля\":Борбата с картела в горивата преминава на нов етап"}
{"url": "http://www.mediapool.bg/zadarzhani-sa-dvama-pedofili-ot-dupnitsa-news276845.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tДвама педофили от Дупница са задържани през тази седмица, съобщи комисар Явор Колев от ГДБОП.\r\n\tЕдиният от тях с фалшив фейсбук профил примамил 13 момичета на възраст между 11 и 13 години. С няколко от тях е злоупотребявано сексуално. Профилът му е закрит, но при задържането в телефона му е открит нов профил с контакти на деца от всички краища на страната, съобщи Колев, който участва в обучение на родители за онлайн безопасност.\r\n\tПред тях той призна, че празноти в законодателството пречат педофилите да се проследяват, след като изтърпят наказанията си, съобщи БНР. \r\n\tКомисарят даде пример със заловен и осъден през 2004 г. педофил. Той изтърпял наказанието си, а скоро случайно се разбрало, че държи детски парти-клуб.\r\n\t\"Няма да казвам кой е този детски парти-център. Може да го намерите много лесно в интернет. Рекламно лице на този детски парти-център е известен български певец“, каза Колев.\n\n\r\n\tВ България няма регистър на осъдените за педофилия. \"В други държави, когато един такъв човек се премести, той информира съответните полицейски органи и се знае къде е и с какво се занимава. Няма достъп до деца, няма право да доближава деца, няма право да се занимава с деца“, обясни комисарят.\r\n\tПо думите му педофилът обикновено е мъж на възраст между 20 и 50 години с добро образование и начин на живот. Обикновено се стреми да работи с деца или близо до тях.\r\n\tЖертвите обикновено са на възраст от 8 до 16 години. Те биват набелязвани чрез социалните мрежи и платформи, ютюб, когато дават подробна информация за себе си.\r\n\tСтига се до примамване във видеокомуникатори, където са склонявани да осъществяват сексуални действия. После биват изнудвани, че ако не продължат да снимат, видеата ще се публикуват.\r\n\tКолев предупреди, че педофилите обикновено са в детските платформи: \"Това, че детето ви е в jivotno.com или в някаква друга игра, не значи, че там няма педофили. Напротив. Те са там. Педофилите няма да ги намерите в порносайтовете“.\r\n\tСъветът на Явор Колев е родителите да се интересуват какво правят децата им: \"Какво днес се е случило с тях в интернет, какви места посещават, какви профили са си открили, кой се е свързал с тях, за какво са си говорили“.", "date": "2018.03.17", "title": "Задържани са двама педофили от Дупница"}
{"url": "http://www.mediapool.bg/merkel-zashtiti-targovskiya-izlishak-na-germaniya-news276846.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tГермания се опитва да поощри вътрешното потребление, за да компенсира силния си износ, но същевременно иска голямото търсене на стоките й да се запази, заяви канцлерът Ангела Меркел във видеообръщение, цитирано от Ройтерс.\r\n\t \r\n\tМеркел каза, че търговският излишък на Германия, който президентът на САЩ Доналд Тръмп подложи на атаки, намалява поради увеличаващото се вътрешно потребление, както и че правителството в Берлин ще продължи с усилията си да подпомогне тази тенденция.\r\n\t \r\n\tОпределени фактори, засягащи търговските баланси, като например цените на петрола и колебанията на валутните пазари, са извън контрола на Германия, отбеляза в същото време тя.\n\n\r\n\t \r\n\t\"Разбира се, търговските излишъци показват, че нашите стоки се търсят. И ние, естествено, искаме това да остане така и занапред\", добави Меркел.\r\n\t \r\n\tУтре германският министър на икономиката Петер Алтмайер ще посети Вашингтон, за да настоява за изключение от митата на САЩ върху вноса на стомана и алуминий, като това ще стане в контекста на по-широки усилия на ЕС за отмяна на американските търговски рестриктивни мерки.\r\n\t \r\n\tВчера Меркел заяви, че предвидените мита на Вашингтон нарушават принципите на Световната търговска организация, както и че спорът трябва, ако е възможно, да се реши чрез преговори.", "date": "2018.03.17", "title": "Меркел защити търговския излишък на Германия"}
{"url": "http://www.mediapool.bg/silniyat-vyatar-otnese-pokriv-na-magazin-v-sofiya-news276848.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tОколо 40 сигнала за паднали от силния вятър предмети са подадени на телефон 112 до момента. В София покрив на магазин се срути върху паркирана кола в квартал \"Младост 4\". При инцидента няма пострадали.\r\n\tПовечето от половината сигнали, подадени на спешния телефон 112, вече са обработени от екипите на пожарната, обясниха от МВР, цитирани от БНР.\r\n\tНай-сериозните от тях са в София. Те са за паднал билборд и за покрив от супермаркет, откъснал се от силния вятър и паднал върху лека кола. До момента в МВР няма информация за пострадали хора. Десетки са и сигналите за паднали дървета в цялата страна, обобщават още от вътрешното министерство.\r\n\tСилният вятър в столицата събори дърво в парка \"Заимов”, което е паднало върху автомобил, отново без пострадали, съобщи бТВ. \r\n\tОттам призовават хората да бъдат внимателни, когато минават покрай високи сгради, както и да приберат от терасите си всички предмети, които могат да паднат и да предизвикат инцидент. Същото се отнася и за собствениците на магазини и складове.\n\n\r\n\tЗа утре, за цялата страна, е обявен оранжев код за обилни валежи, съчетани със силен вятър. В Русе, Разград, Силистра и Добрич се очакват и снеговалежи, съчетани с поледици.", "date": "2018.03.17", "title": "Силният вятър отнесе покрив на магазин в София"}
{"url": "http://www.mediapool.bg/den-za-razmisal-v-rusiya-predi-prezidentskite-izbori-news276836.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСъбота е ден за размисъл в Русия преди президентските избори утре, които според всички прогнози ще бъдат спечелени от Владимир Путин. \r\n\t \r\n\tОколо 109 милиона руснаци ще се изправят пред урните, за да упражнят правото си на глас. \r\n\t \r\n\tКандидатите са осем, но сред тях няма сериозен съперник на Путин.\n\n\r\n\t \r\n\tЗаради липсата на реална конкуренция наблюдателите наричат предстоящия вот ”избори без интрига”. \r\n\t \r\n\tПоследните социологически данни сочат, че той ще може да разчита на около 69% от гласовете. А останалите 7 кандидати сумарно биха получили по-малко от 20 на сто. \r\n\tСпоред прогнозите Павел Грудинин от Комунистическата партия ще получи около 7% от гласовете, показват социологически проучвания, кандидатът на Либералдемократическата партия Владимир Жириновски – около 5%, за журналистката Ксения Собчак – около процент-два. \r\n\t \r\n\tОстаналите 4-ма кандидати общо събират около 1%. На основния опонент на Путин – Алексей Навални – беше забранено да се яви на изборите заради осъдителна присъда по дело за измами. \r\n\t \r\n\tОсновният въпрос е каква ще бъде избирателната активност. \r\n\t \r\n\tЗаради голямата територия на Русия и многото часови пояси, гласуването в Далечния Изток ще започне още в събота. \r\n\t \r\n\tВъв всички близо 98 хиляди избирателни секции има видеонаблюдение. \r\n\t \r\n\tВ страната в неделя ще има и международни наблюдатели, включително от България. \r\n\t \r\n\tВ петък Владимир Путин призова сънародниците си да отидат до урните и да гласуват, същото направиха и от ЦИК. \r\n\t \r\n\tАко Путин победи, това ще бъде четвъртият му мандат като президент на Русия. По този начин той ще остане в Кремъл до 2024 година.\r\n\t \r\n\tНа 65 години, 18 от които начело на Русия, президентът е най-дълго управлявалият руски или съветски лидер след Йосиф Сталин.\r\n\t \r\n\tИзборите в Русия ще се проведат в момент на силно обтегнати отношения между Москва и Запада след похищението срещу бившия шпионин Сергей Скрипал и неговата дъщеря. \r\n\tКремъл отрича да е свързан с атаката, но НАТО и Европейския съюз подкрепиха заключението на Лондон, че вероятно тя е свързана с Москва.", "date": "2018.03.17", "title": "Ден за размисъл в Русия преди президентските избори"}
{"url": "http://www.mediapool.bg/edi-rama-bez-albantsi-nyama-makedoniya-news276844.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБез албанци, няма Македония, уважаеми президент Иванов“, това написа в профила си във \"Фейсбук“ албанският премиер Еди Рама, коментирайки становището на македонския президент Георги Иванов, който отказва да подпише указ за обнародване и прилагане на Закона за употреба на езиците.\r\n\t\"Албанският език не е език на неприятел, а е език на конституционно определящ народ в Албания. Без албанците няма Македония!“, пише Еди Рама.", "date": "2018.03.17", "title": "Еди Рама: Без албанци няма Македония"}
{"url": "http://www.mediapool.bg/noviyat-reglament-za-zashtita-na-lichnite-danni-za-tsenata-i-vazmozhnostite-news276801.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tОбщият Регламент за защита на личните данни (GDPR), който влиза в сила от 25 май тази година, изисква всеки бизнес и орган на публичната администрация да организира така процесите си, че да предоставя по-голяма видимост и достъп на гражданите до това кой и как използва личните данни.\r\n\tВсе повече компании обаче си дават сметка, че не са направили достатъчно, за да са изрядни. Проучвания [1] показват, че малките бизнеси изпитват най-голяма увереност, че сегашното им устройство е оптимално и не са им необходими следващи стъпки за подобряване. Важно е да се отбележи, че директивата изисква внимание с обработката на личните данни не само на служители и дългосрочни клиенти, но на всеки, който предоставя данните си дори за кратко- така дори бизнесът ви да е малък, ако обработвате голям набор от данни, е твърде вероятно да е необходима добра система за отчет и съхранение. За подготовка за новия регламент (особено на малките и средни предприятия)  и българският еврокомисар по цифрово общество Мария Габриел по време на конференция за защита на личните данни в края на януари тази година.\r\n\tКомисията за защита на личните данни (КЗЛД) и председателят ѝ Венцислав Караджов  нивото на експертиза на българските администратори на лични данни като незадоволително. На новия регламент не трабва да се гледа като на административна тежест, защото той предоставя стратегическа възможност на компаниите да управляват процесите по съответствие с регламента така, че да постигнат други важни цели като намаляване на риска, оптимизация на процесите,прозрачност и достъпност на данните и дори някои бизнес възможности.\r\n\tКомисията за защита на личните данни планира да създаде Национален обучителен център в сграда, отпусната за целта от Министерството на отбраната. За финансирането на проекта Комисията зависи от Министерството на финансите. Цените на обучителните курсовеще се определят от същото министерство. Комисията поема отговорността да започне мащабна кампания за разясняване на изискванията по новия Регламент и да започне обучителен курс,който ще подготвя специално назначени специалисти и служебните лица, които ще съвместяват тези функции, но нямат необходимата експертиза. Цените  Караджов, ще се определят от същото министерство.\r\n\tПо думите на Венцислав Караджов тази задача (обученията – бел. авт.) не е приоритет на Комисията, но в България има над 450 000 администратори на лични данни, голяма част от които в публичната администрация, които работят с чувствителни данни. Предвид това, според него би било оптимално Комисията, като единствен оторизиран орган, да се погрижи за подготовката на кадрите, които ще отговарят за личните данни.\n\n\r\n\tПоследните месеци все по-често се срещат платени обучения, организирани от различни центрове. Комисията обаче не е оторизирала нито една компания за това и участието на администраторите в такива не е задължително.\r\n\tКараджов пояснява още, че при нарушения, в зависимост от характера им и изминалия срок, Комисията е в състояние да съветва и консултира администраторите преди или вместо да налага глоби. В крайна сметка, след налагането на глобите няма гаранция,че администраторите ще променят практиката си.\r\n\tГолемите компании, тези, които извършват мащабен мониторинг върху индивиди и тези, които боравят с чувствителна информация, най-вероятно ще се наложи да инвестират в нов софтуер и наемане и обучение на длъжностни лица по личните данни. Броят на новите аадминистратори и софтуерни пакети ще зависи от естеството на бизнеса, броят служители и клиенти или количеството на лични данни, които трябва да се обработват. Наемането на такива лица за организацииите, за които това се отнася, ще бъде допълнителна тежест само при положение, че подобна функциявече не съществува вътрешно или под формата на външна консултантска фирма. Оценките на личнитеданни също ще костват допълнителен ресурс на компаниите в зависимост от честотата на провеждане и нивото на сигурност, което се изисква.\r\n\tОт една страна допълнителната тежест е пропорционална на обема операции на дадения бизнес. При положение че най-малката компания от Глобалните 500 (500-те най-големи компании в светове мащаб по оборот)- Royal Bank of Scotland - има годишен оборот от 21.6 милиарда долара.Можем веднага да си представим мащабът на задълженията по изпълнениена изискванията за тези организации. Примери за компании у нас, управляващи големи масиви данни, са ВиК дружествата, мобилните оператори, топлофикационните и електроразпределителните предприятия. От друга страна операционализацията на процесите допринася не само до високо ниво на изрядност на компаниите и избягване на скъпо струващи нарушения,разглеждане на жалби, административно разследване или съдебни спорове. Все пак, за администраторите на данни, които работят в интернационални компании, тези допълнителни разходи за привеждане в съответствие биха били компенсирани от намаляването на фрагментациятапри спазване на различните изисквания за различните страни досега. Това е един от най-големите плюсове от Регламента, освен равните права на гражданите на ЕС за обработката на личните им данни.\r\n\tНо това не са единствените възможности, които новият регламент предоставя. За компаниите, които могат да се ангажират с новите изисквания и да използват GDPR, това означава и шанс да разширят действително базата данни на своите клиенти.  Крис МакМилан от Oliver Wyman: \"Освен че отговарят на основните изисквания и изграждат защитен „канал” около данните си, разумните компании ще използват GDPR в свое предимство чрез \"открадване\" на данни от конкуренти. С разрешение на потребителите няма нищо, което да спре дадена компания за финансови услуги, да иска данни от технологична компания или обратно. Компаниите, които не използват GDPR, за да подобрят стойността на услугите си за клиентите, ще бъдат изоставени и вероятно собствените им данни ще бъдат ограбени от техните конкуренти.\"\r\n\tЕвропейската Комисия определя GDPR както твърдо в подкрепа на правата на потребителите, така и добър за бизнеса поради две причини. Според нея, като се премахнат разходите и административната тежест от необходимостта да се информират националните органи за защита на данните относно данните, които съответните компании обработват при достъпа до нови пазари, предприятията биха могли да спестят около 130 млн. евро годишно.Комисията също така изчислява, че премахването на пречките пред трансграничната търговия чрез опростяване на изискванията за международен трансфер на данни при процъфтяващата онлайн търговия може да донесе ползи за бизнеса в ЕС от порядъка на 2,3 милиарда евро годишно.\r\n\tОсвен хакерските атаки (голяма част от които се целят точно към незащитени бази данни за отправна точка на други престъпления), които зачестяват и костват милиони на големите компании, така и развиващият се онлайн бизнес изискват по-голяма хармонизация и регулация на процесите по защита на личните данни. Това в крайна сметка е право на гражданите.\r\n\tДруг е въпросът дали в някои страни (България?) новият регламент няма да се използва като от частни бизнеси, така и от самата Комисия за защита на личните данни, за организиране на скъпоструващи обучения и генериране на (неикономически) приходи и печалба. Както се вижда от изказването на Караджов, Комисията вече прави своите сметки за провеждане на обучения срещу заплащане, като дали [2] това заплащане ще постъпва по сметките на комисията или на министерство на финансите, няма значение. Предвид това, че Комисията е държавен орган, който се издържа от данъкоплатците, тя на първо място би следвало да направи всичко възможно, за да информира (безплатно) бизнеса и гражданите за изискванията на новия регламент, вместо да мисли за варианти какви точно курсове ще организира и какъв паричен ресурс ще събере от това. Това информиране може лесно да се направи с качването на ясна информация онлайн, възможност за телефонни консултации, приемна и т.н. Ако дори и след такива усилия някой е останал неинформиран, тогава не е работа на Комисията да се превръща в платен консултант, който един път да се издържа от данъци и втори път да взима още пари на същите тези данъкоплатци, за да ги консултира. Има достатъчно консултанти и адвокати, които и сега правят това.\r\n\t\r\n\t[1] Виж, например, Senzing ER за Великобритания\r\n\t[2] Виж .", "date": "2018.03.17", "title": "Новият регламент за защита на личните данни – за цената и възможностите"}
{"url": "http://www.mediapool.bg/tramp-potvardi-namerenieto-si-da-se-sreshtne-s-lidera-na-kndr-news276827.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПрезидентът на САЩ Доналд Тръмп потвърди днес намерението си да се срещне с лидера на Северна Корея Ким Чен-ун до края на май, обяви Белият дом, цитиран от Ройтерс. \r\n\t \r\n\tТръмп е направил това по време на телефонен разговор с южнокорейския си колега Мун Дже-ин. \r\n\t \r\n\tПрезидентите на САЩ и Южна Корея са обсъдили подготовката за техните предстоящи контакти с Пхенян и са се съгласили, че наличието на \"конкретни действия\" е в основата за превръщането на Корейския полуостров в зона, свободна от ядрени оръжия.\n\n\r\n\t \r\n\tТе за изразили \"сдържан оптимизъм\" от последните развития по темата и са констатирали, че Северна Корея ще има \"по-светло бъдеще\", ако направи правилния избор, се казва в съобщението.", "date": "2018.03.17", "title": "Тръмп потвърди намерението си да се срещне с лидера на КНДР"}
{"url": "http://www.mediapool.bg/evrostat-samo-edin-ot-deset-balgari-sportuva-news276828.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЕдва около 10 процента от населението у нас, или почти 1 от всеки 10 българи, спортуват активно поне два часа в седмицата, показват актуални данни на Евростат за нагласата на европейците към спортни занимания през миналата година. Средният показател за ЕС-28 е около 40 процента, или почти 4 от всеки 10 европейци, които са спортували активно, отчита още европейската статистика.\r\n\t \r\n\t\r\n\t\tПо този показател зад нас са единствено румънците, където едва около 7 процента се занимават активно със спорт, при показател за Дания например - 80 процента или почти 8 от всеки 10 датчани, които са спортували активно, отбелязва БТА.\r\n\t\r\n\t\t \r\n\t\r\n\t\tДруги страни с активност в спорта над 50 процента са още: Финландия, Норвегия, Исландия, Швеция и Германия, където населението, което спортува активно е между 60 и 80 процента.\n\n\r\n\t\r\n\t\t \r\n\t\r\n\t\t\r\n\t\t\tВ съседна Гърция спортуващите надхвърлят границата от 20 процента, но в Турция например, са почти толкова мързеливи колкото и в Румъния - едва 7 на сто от южните ни съседи са били активни в спорта.", "date": "2018.03.17", "title": "Евростат: Само един от десет българи спортува"}
{"url": "http://www.mediapool.bg/zam-shefat-na-fbr-e-uvolnen-dva-dni-predi-da-se-pensionira-news276829.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tМинистърът на правосъдието на САЩ Джеф Сешънс уволни заместник-директора на ФБР в оставка Андрю Маккейб, честа мишена за гнева на президента Тръмп през последната година, само два дни преди пенсионирането му, съобщиха световните агенции.\r\n\t \r\n\tСешънс заяви, че е взел решението, влизащо в сила незабавно, по препоръка на дисциплинарния орган на Бюрото (отдела за професионална отговорност) и въз основа на доклад на главния инспектор, според който Маккейб е разрешил изтичането на информация на медиите и не е бил откровен, дори под клетва, пред контролния орган относно разследването за имейлите на Хилари Клинтън.\r\n\t \r\n\tФБР очаква всеки служител да отговаря на най-високи стандарти за честност и почтеност, заяви Сешънс. \n\n\r\n\t \r\n\tУволнението всъщност е формално - Маккейб, който е служил над 20 години във ФБР, бе в отпуск от януари, когато доброволно подаде оставка след месеци натиск от президента Тръмп и други републиканци. Но то става само два дни преди 50-ия му рожден ден, когато щеше да добие право да излезе в пенсия с пълен размер. Сега това е под въпрос.\r\n\t \r\n\tУволнението вероятно ще повдигне въпроси дали Маккейб е наказан прекалено сурово поради политически натиск от президента Тръмп, който яростно го критикуваше в Туитър и призоваваше за оставката му, отбелязва Ройтерс.\r\n\t \r\n\tАз съм нарочен и третиран по този начин заради ролята, която играех, действията които предприех, и събитията, на които станах свидетел след уволнението на Джеймс Коми (бившия директор на ФБР), заяви Маккейб веднага след съобщението на министъра за уволнението му.\r\n\t \r\n\tТова посегателство срещу моя авторитет е част от по-голямото усилие да се опетни ФБР и изобщо професионалистите от правоприлагащите органи. Това е част от продължаващата до ден днешен война на администрацията срещу ФБР и срещу разследването на специалния прокурор, добави той, имайки предвид разследването на Робърт Мълър за потенциална координация между Русия и предизборната кампания на Тръмп.\r\n\t \r\n\tПрезидентът многократно го критикуваше през последната година като емблематичен за ръководството на ФБР, което според Тръмп е партийно предубедено спрямо администрацията му. Маккейб бе и.д. директор на ФБР след уволнението на Коми през май. В края на януари той доброволно подаде оставка, при условие че остане служител на ФБР до средата на март. Той трябваше да се пенсионира утре. \r\n\t \r\n\tПрепоръката за уволнението му бе поставила министерството на правосъдието в неловка позиция - Сешънс, чиято собствена позиция месеци наред изглеждаше разклатена, подложен на яростни критики от Тръмп заради неохотата да уволни Маккейб, рискуваше да разгневи Белия дом, ако не го направи. От друга страна, решението да го уволни само два дни преди излизането му в пенсия крие риск да разгневи редовите му поддръжници сред служителите на ФБР. \r\n\t \r\n\tСпоред Маккейб разследването на главния инспектор било ускорено, след като заявил пред разследващите в Конгреса, че може да потвърди версията на директор Коми, уволнен миналия май, за разговорите му с Тръмп. \r\n\t \r\n\tМаккейб се оказа замесен в междупартийните вражди през 2016 г., когато се разкри, че съпругата му по време на неуспешно кандидатиране за Сената на Вирджиния е получила дарения от екипа на тогавашния губернатор на щата Тери Макалиф, близък съюзник на Клинтън.", "date": "2018.03.17", "title": "Зам.-шефът на ФБР е уволнен два дни преди да се пенсионира"}
{"url": "http://www.mediapool.bg/tets-bobov-dol-sprya-rabota-napalno-news276847.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tТЕЦ \"Бобов дол\" напълно е спрял работа в петък вечерта. Това съобщи за БНР изпълнителният директор на дружеството инж. Емил Христов. Причините са профилактика и ниската цена на тока през последните дни.\r\n\tНа борсата електроенергията в последните дни се купува от 30 до 35 лева за мегават час, което не е в интерес на дружеството да продължи да работи. Дежурните екипи и работещите на непрекъснат режим са на местата си.\r\n\tЦентралата ще бъде пусната отново в понеделник с един или с двата 230-магаватови блока според ситуацията и търсенето на електроенергия на пазара и цените на борсата. В централата работят малко над 900 души специалисти.\r\n\tПълно спиране на мощностите на ТЕЦ \"Бобов дол\" се прави много рядко, казаха експерти.", "date": "2018.03.17", "title": "ТЕЦ \"Бобов дол\" спря работа напълно"}
{"url": "http://www.mediapool.bg/si-tszinpin-be-preizbran-za-prezident-na-kitai-s-neogranichen-mandat-news276831.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСи Цзинпин беше преизбран от парламента за президент на Китай без ограничение за броя на мандатите, съобщиха световните агенции.\r\n\t \r\n\t\r\n\t\tОбщокитайското събрание на народните представители гласува единодушно за преизбирането на Си Цзинпин на поста председател на Китайската народна република.\r\n\t\r\n\t\t \r\n\t\r\n\t\t\r\n\t\t\tВан Цишън, бившият ръководител на комисията на Китайската комунистическа партия за проверка на дисциплината, беше избран за вицепрезидент (заместник-председател на КНР). Си Цзинпин беше преизбран и на длъжността председател на Централния военен съвет. Ли Чжаншу беше избран за председател на парламента (Общокитайското събрание на народните депутати).", "date": "2018.03.17", "title": "Си Цзинпин бе преизбран за президент на Китай с неограничен мандат"}
{"url": "http://www.mediapool.bg/moskva-goni-23-britanski-diplomati-i-zakriva-britanskoto-konsulstvo-v-sankt-peterburg-news276837.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tРусия обяви за персона нон грата 23 британски дипломати, които в срок от една седмица трябва да напуснат страната. Освен това в отговор на британските санкции закрива генералното консулство на Великобритания в Санкт Петербург и прекратява дейността на Британския съвет в Русия, съобщи ТАСС.  \r\n\t \r\n\tТова се посочва в изявление на министерството на външните работи на Русия, разпространено след привикването на посланика на Великобритания в Русия Лори Бристоу в руското външно министерство. \r\n\t \r\n\tРусия си запазва правото да вземе и други ответни мерки срещу Лондон, се казва още в съобщението на министерството.  \n\n\r\n\t \r\n\tИзгонването на британските дипломати е в отговор на решението на британския премиер Тереза Мей да експулсира от Обединеното кралство 23 руски дипломати във връзка със отравянето в Англия на бивш руски шпионин и дъщеря му.  Лондон обвини Москва, че стои зад покушението срещу Сергей Скрипал и Юлия Скрипал, извършено с бойно отровно вещество, създадено в бившия Съветски съюз. Москва категорично отрече да има нещо общо.\r\n\t \r\n\t\r\n\t \r\n\t\r\n\t\tПо-късно в събота британският премиер Тереза Мей заяви, че страната ѝ  спрямо Русия, предаде Асошиейтед прес. \r\n\t\r\n\t\t \r\n\t\r\n\t\tМей окачестви нападението срещу бившия руски разузнавач Сергей Скрипал на британска земя като \"крещящо нарушение на международното право и конвенцията за химическите оръжия\".\r\n\t\r\n\t\t\r\n\t\t\t \r\n\t\t\r\n\t\t\tМей говори на конференция на Консервативната партия в Лондон, като в речта си тя заяви, че Великобритания е очаквала предприетия от Русия ход за експулсиране на британски дипломати. \r\n\t\r\n\r\n\t \r\n\t\r\n\t\t каза oт своя страна, че отравянето на Скрипал и дъщеря му Юлия във Великобритания е атака срещу международните ценности.\r\n\t\r\n\t\t \r\n\t\r\n\t\t, заяви Бристоу пред репортери, след като беше извикан в руското външно министерство, за да бъде информиран за изгонването на дипломатите.\r\n\t\r\n\t\t \r\n\t\r\n\t\t, каза той.\r\n\t\r\n\t\t \r\n\t\r\n\t\tСпоред него Великобритания е дала възможност на Русия да обяви използваното в Солсбъри вещество пред ОЗХО, \"но това не е било направено\", предаде ТАСС.\r\n\t\r\n\t\t \r\n\t\r\n\t\t\"Както заяви министър-председателят на Великобритания, ние не (предприемаме мерки) срещу руския народ. Голяма част от работата на нашето посолство е насочена към развитие на отношенията между народите\", заяви Бристоу.\r\n\t\r\n\t\t \r\n\t\r\n\t\t\r\n\r\n\t \r\n\tСкрипал и дъщеря му все още са в критично състояние, след като бяха открити в безсъзнание преди близо две седмици в Солсбъри.\r\n\t \r\n\tВеликобритания заяви, че те са били отровени с разработеното в Русия нервопаралитично вещество \"Новичок\" и обвини Москва за похищението. Лондон изгони 23 руски дипломати и подготвя още санкции, а всичките му съюзници в НАТО и ЕС го подкрепиха.\r\n\t \r\n\tМосква твърди, че веществото \"Новичок\" може да бъде произведено и в други страни, въпреки че няма доказателства за това.\r\n\t \r\n\t\r\n\t\tСлед телефонен разговор между британския премиер Тереза Мей и председателя на Европейския съвет Доналд Туск снощи стана ясно, че ЕС ще отправи ясно послание за аферата \"Скрипал\" по време на срещата си на върха идната седмица. \r\n\t\r\n\t\t \r\n\t\r\n\t\tОрганизацията за забрана на химическите оръжия съобщи по-рано, че вече проучва информацията за веществото от групата \"Новичок\"", "date": "2018.03.17", "title": "Москва гони 23 британски дипломати и закрива британското консулство в Санкт Петербург"}
{"url": "http://www.mediapool.bg/preduprezhdeniya-za-silen-vyatar-na-mnogo-mesta-v-stranata-news276830.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПредупреждение за силен вятър е в сила за почти цялата страна в събота, съобщи БНР.\r\n\t \r\n\tОранжев код е обявен за 11 области в централната и южната част на страната.\r\n\t \r\n\tЖълт код е в сила за 16 области, предимно в Западна и Северна България.\n\n\r\n\t \r\n\tЕдинствено за Видин няма предупреждение за опасни явления.", "date": "2018.03.17", "title": "Предупреждения за силен вятър на много места в страната"}
