{"url": "http://www.mediapool.bg/parvo-ofitsialno-blamirane-ninova-uspya-da-nalozhi-ideyata-si-za-kongres-na-bsp-s-edva-4-glasa-news270482.html", "text": "Едва с четири гласа Корнелия Нинова и ръководството на БСП взеха превес над вътрешната опозиция в партията. В събота на заседанието на Националния съвет на левицата лидерката бе на ръба на бламирането, след като само четирима души не достигнаха на противниците й да не позволяват да реализира идеята си - свикване на заседание на партийния конгрес в края на този месец.\r\n\tДо свикване на Конгрес на партията можеше да не се стигне, след като в началото на днешното заседание делегатите в залата оспориха смисъла, срока на свикване и проекта за дневен ред на Конгреса, поискан от лидера на БСП.\r\n\tСлед продължителен дебат дали изобщо има смисъл от заседание на най-висшия партиен орган, бившият депутат и член на партийното ръководство Димитър Дъбов предложи идеята на Нинова да отпадне от дневния ред в събота. Предложението му не се прие само с 4 гласа - 50 души гласуваха \"за\" идеята му, а 54 – против. Така на практика от присъствалите в залата едва четирима души повече защитиха исканията на лидерката си.\r\n\tВ крайна сметка след близо три часа дебати от пресцентъра на партията съобщиха, че заседание на конгреса все пак ще има. То е насрочено за 28 октимври и ще е с дневния ред, обявен от Нинова: БСП - алтернатива за България, Председателството на Съвета на ЕС - възможност за страната ни; и Бюджет 2018 - икономика, доходи, справедливост.\r\n\tПо информация от БСП и това решение е минало трудно - с едва 6 гласа превес на партийното ръководство над вътрешната опозиция.\r\n\tСамото гласуване на дневния ред в началото на Националния съвет днес продължи повече от 40 минути. Обстановката бе изнервена от самото начало, което пък подхрани съмнения, че преброителите при гласуването не си вършат добре работата. Първоначално председателстващ заседанието бе Апостол Димитров, но щом се видя, че той не успява да овладее залата, Нинова лично се зае с воденето на дискусията.\r\n\tАтаката на опозицията започна Георги Божинов, който попита каква е целта на свикването на конгрес в спешен порядък - само след 2 седмици, при това с дневен ред за изработване на \"алтернативен бюджет\" и занимания с антикорупционното законодателство, но не и с анализ на състоянието на партията. Той обяви, че от 66 частични местни избори, проведени в последните месеци, БСП има 3-4 спечелени и 1 балотаж. На всички останали места резултатите на левицата по думите му са \"катастрофа\". Той настоя днес или най-късно на нов, специален пленум или на конгрес да се направи анализ на изборните загуби.\r\n\tБожинов заяви, че в рамките на 2 седмици не вижда как ще бъде изработен \"алтернативен бюджет\" на този, който властта ще внесе за 2018 г. И настоя по-късно пред журналисти, че ако ръководството на БСП не се справи с тази задача, лидерката Нинова \"трябва да си ходи\".\r\n\tНинова отговори на въпросите му след изказването му в залата с това, че решение за специален пленум за организационни вътрешнопартийни въпроси и анализ на частичните избори вече е приет в плана за работа на Националния съвет на предишно заседание. А решение за писане на алтернативен бюджет било взето и вече било проведено заседание на ръководството с председателите на съветите и комисиите в БСП по секторни политики.  Имало и регионални срещи и изработването на документа тече от месец в партията.\r\n\tДъбов обаче и след изказването й поиска да разбере какво налага \"този форсмажор\" за свикване на конгреса, припомняйки че няма спомен до момента някога да е правено подобно нещо. Според устава на БСП въпроси от това естество са в компетенциите на пленума, а заседание на конгреса не е необходимо.\r\n\tДъбов обясни, че е възможно да има някой извънреден “кадрови въпрос – например избор на председател”.\r\n\tПо неофициална информация от изминалата седмица лидера на БСП Корнелия Нинова обмисля да поиска от конгреса вот на доверие, с което на практика да потвърди шефския си пост в партията. “Тя не иска да се занимава с кадрови въпроси до изборите догодина и това е начина, който е измислила”, каза пред Mediapool близки до нея. Въпреки това обаче се вижда, че влиянието на Нинова в партията е все по-разколебано след като тя отвори няколко фронта срещу себе си. От една стран хората близки до старото ръководство, а от друга Пловдивската и Варненската организации на партия.\r\n\tПо време на заседанието в събота Дъбов нарече проекта за дневен ред на въпросния конгрес \"безумни неща\". Работата по въпросния \"алтернативен бюджет\" би била \"да вдигаме шум, който ще се забрави и ще замине\". Според него, ако е необходимо да се свика конгрес, той трябва да се занимава с това, че \"бяхме размазани\" на частичните избори и с кондицията на БСП.\r\n\tВ крайна сметка макар и едва с четирима души превес Нинова успя да се наложи и конгрес все пак ще има.\r\n\tОсвен това решение БСП гласува да издигне кандидатурата на Сергей Станишев за нов мандат начело на Партията на европейските социалисти. По-късно той благодари на съпартийците си във фейсбук.   \r\n\tНа пленума на левицата не бе гласувано партийно решение за създаване на телевизия на партията. За нея се заговори от лятото, а Корнелия Нинова бе поела ангажимент да е готова до месец октомври. В началото на месеца стана ясно, че целта на социалистите е медията да заработи до идната година. Въпреки че разширеното ръководство е обсъждало \"медийната тема\", както казаха пред Mediapool депутати до конкретен извод не се е стигнало. Националният съвет е препотвърдил близо 1 300 000 лева за издръжка на социалистическите медии, от които 800 000 само за вестник \"Дума\". Обмисля се вариант за създаването на сайтове, които също да функционират като партийни, но концепцията им още не е окончателно изчистена. Единственият извод направен в посока създаване на телевизия на партията е, че подобен продукт би бил твърде скъп с неясен ефект.", "date": "2017.10.14", "title": "Първо официално бламиране: Нинова успя да наложи идеята си за конгрес на БСП с едва 4 гласа"}
{"url": "http://www.mediapool.bg/nad-200-svobodni-mesta-za-lekari-v-speshna-pomosht-u-nas-news270488.html", "text": "Над 200 са свободните места за лекари в спешните центрове на пет града в страната. Това е показала справка на здравното министерство, подготвена за БНТ.\r\n\tНай-много незаети щатни бройки има в центъра за спешна помощ в София. Там недостигат и медицинските сестри, фелдшерите, акушерките и шофьорите.\r\n\tОт началото на годината са назначени 31 лекари. 29 са напуснали. Свободни места за лекари и други специалисти има и в спешните центрове в Кърджали, Пловдив, Пазарджик и Бургас. От здравното министерство, съобщиха, че са предвидени мерки за решаване на проблема.\r\n\tВ София дежурят средно по 15 екипа на денонощие. Според експерти за обслужването на града с над два милиона жители са нужни 60, добавя Националната телевизия.", "date": "2017.10.14", "title": "Над 200 свободни места за лекари в спешна помощ у нас"}
{"url": "http://www.mediapool.bg/dsb-i-da-bulgaria-pregovaryat-za-obshto-yavyavane-na-izbori-news270491.html", "text": "ДСБ и Да, България преговарят за общо явяване на избори. Това стана ясно от думите на лидерите на двете формации Атанас Атанасов и Христо Иванов, в тяхно първо съвместно телевизионно интервю. Пред Би Ай Ти в събота, двамата обясниха, че на следващите избори в “общ форнт, който продемократичен и антикорупционен” ще “отправят предизвикателство на управляващия модел”.\r\n\tКъм момента двете партии преговарят по политики и общи действия, като подреждането на общи предизборни листи ще бъде последният инструмент за постигането им.\r\n\t“Не искаме да вадим кухнята на балкона, както е традиционно\", обяви Иванов. А Атанасов допълни, че когато има готов документ между формациите, той ще бъде обявен.\r\n\t“На следващите избори, които са за Европарламент, ние заедно трябва да намерим формулата в един широк фронт - продемократичен и антикорупционен, да отправим такова предизвикателство на управляващия модел. Да поискаме доверие от българските граждани и този модел на управление да бъде сменен“, каза председателят на Да, България и бивш правосъден министър Христо Иванов.\r\n\t“Сега отливаме фундамента на алтернативата на сегашното политическо статукво. Искаме да се върнем във властта и то така, че да можем да променяме процесите в държавата, а не да бъдем патерица на Борисов“, допълни Атанасов.\r\n\tРазчитаме на огромното мълчаливо множество\", заяви Иванов. Той каза, че важно е да бъде привлечен \"нов вот\" - нещо, което \"Да, България\" все пак е направила на последните избори.\r\n\t\"За мен никога не е имало никакво съмнение, че ние трябва да сме заедно\", каза още той.\r\n\t“Към януари тази година, преди предсрочните избори, ние нямахме добри опции, направихме труден избор за привличане на нов електорат, който не успяхме да защитим добре и той не ни позволи да влезем в парламента. За мен обаче няма никаква новина в това, че с г-н Атанасов сме заедно в студио и работим по някакви общи проекти”, допълни Иванов.\r\n\t\r\n\tСпоред него \"не е въпросът да разпределяме тези 4,5 %\" - толкова, колкото им дават социологическите агенции, ако се е явят заедно на избори. \r\n\t\r\n\tУважаеми наши привърженици, забравете това, което ви говорим тука, защото сме ви разочаровали. Дано да имаме сили да се обединим\", обърна се Атанасов към избирателите на двете формации.\r\n\t“По-важното в общата ни история е, че през 2015 г. ние заедно излязохме в опозиция. Имахме силата да напуснем доброволно властта, защото г-н Иванов днес можеше да е министър, а аз да съм шеф на онази важна комисия на парламента (по вътрешен ред и сигурност, б.р.)“, смята Атанас Атанасов.\r\n\tСпоред Атанасов ги отличава от всички останали това, че са напуснали властта. Той каза, че \"на Борисов и неговата компания\" им е било важно те да са извън НС, когато ще се избира новият Висш съдебен съвет, който пък ще избира новия главен прокурор.\r\n\tТой нарече лицемерна опозиция ДПС - които имат поне един техен министър в кабинета, “и то вкаран ужким чрез \"патриотите\" и БСП, които вдигали врява, но се сключли сделка за членовете на новия ВСС.\r\n\t\r\n\tПо думите му главната цел била да остане Борисов да управлява еднолично държавата и да разпределя еднолично общите ни пари.\r\n\t\"Десет години крадат! Крадат колкото се може повече\", каза Атанасов по въпроса, че сме на предпоследно място по заплати в на Балканите.\r\n\t\"Корнелия Нинова говори за паралелна държава. Държавата не е паралелна - перпендикулярна е! Перпендикулярна е, защото тя спира развитието на икономиката. Ние наблюдавахме последните месеци как тя - държавата, се меси в един икономически сектор. Преразпеделя собственост, преразпределя активи, преразпределя договори! Това е абсолютно недопустимо и трябва да спре\", допълни го Иванов.\r\n\t\"Виждал съм за тези години как и под байряка на левите, и под байряка на десните се краде - отговори Атанасов на въпрос леви ли са или десни. - И да върна топката и да питам: по кои признаци се говори, че ГЕРБ е дясна партия?\"\r\n\tИванов пък каза, че т. нар. Реформаторски блок не е бил реформаторски, а е бил Околоборисов блок. \r\n\t\r\n\tНа въпрос дали виждат обединение с други партии, Иванов подчерта, че в общите позиции, които пускат формациите им напоследък те са пет – Да, България, ДСБ, Зелените, Деос и БЗНС.\r\n\tОт думите на Иванов и Атанасов стана ясно, че не биха преговаряли с представители на Реформаторския блок, като направиха уговорка, че трябва да се види в каква посока ще тръгне “Движение България на гражданите”, която е с ново ръководство.\r\n\t\"Ако искахме да правим трик, още щяхе да ползваме предишния - нямахме никакъв проблем да продължаваме да си преживяме около Борисов на ливадата\", каза Христо Иванов и на въпрос дали ще търсят за разговори Божидар Лукарски и СДС отговори с “не”.\r\n\tАтанасов пък заяви, че обясненията на РБ за “общи ценности” приличат по-скоро на опорна точка.", "date": "2017.10.14", "title": "ДСБ и Да, България преговарят за общо явяване на избори"}
{"url": "http://www.mediapool.bg/pozharnikarite-protestiraha-sreshtu-lipsa-na-pari-i-zakrivaneto-na-sluzhbi-news270494.html", "text": "Липсата на пари за службата и закриването на пожарникарски служби на ключови места в страната стана причина пожарникари да протестират в центъра на София.\r\n\tТе настояват за увеличение на заплатите с поне 15%. Несъгласни са със заложените 55 млн. лв. в бюджета за МВР за догодина за заплати в сектора, което ще доведе до ръст на доходите им с недостатъчните 5 – 6 на сто. Искат и достойни условия на труд.\r\n\tИменно остарелите и скъсани униформи и ниски заплати са основните причини за отлива от професията, казват огнеборците, цитирани от Нова телевизия. Следствие от това са и незаетите над 500 щата в сектора.\r\n\tЧленовете на синдикат \"Огнеборец\" в главна дирекция \"Пожарна безопасност и защита на населението\" се събраха в събота в градинката на храма \"Свети Седмочисленици\" до Министерството на вътрешните работи.\r\n\tПредседателят на синдиката Венцислав Станков обясняви пред БНР, че за пожарникарите е крайно неудовлетворителен този проект на бюджет. “Нека да направим едно сравнение между това какъв финансов ресурс се отделя за следващата година за сектора \"Сигурност и отбрана\" – близо 100 милиона лева за възнаграждения, съставът в отбраната е към 24 000 военнослужещи, докато служителите в МВР са два пъти и половина повече. Настояваме пред министъра на финансите, внесли сме предложения още преди две седмици при изготвянето на бюджета, така че и днес също ще му внесем пак нашите искания. В крайна сметка държим бюджетът да бъде увеличен”, казва той, цитиран от БНР.\r\n\tОт синдикат \"Огнеборец\" предупреждават , че две от пожарните служби, които ще бъдат закрити, са в курортите Боровец и Пампорово.\r\n\tВътрешният министър Валентин Радев слезе при протестиращите, за да обсъдят заедно исканията им. До дни ще бъде свикан извънреден Съвет за социално партньорство в министерството, на който една от точките ще бъде именно исканията на пожарникарите.", "date": "2017.10.14", "title": "Пожарникарите протестираха срещу липса на пари и закриването на служби"}
{"url": "http://www.mediapool.bg/pavlova-evropredsedatelstvoto-shte-zabavi-eventualnoto-poseshtenie-na-putin-news270492.html", "text": "Евентуалното посещение на руския президент Владимир Путин в България, което може да се състои след поканата на колегата му Румен Радев, едва ли ще бъде по време на председателството. Това каза пред Нова телевизия министърът на Българското председателство на Съвета на Европейския съюз Лиляна Павлова пред Нова телевизия. Според нея това ще се случи в средата на годината.\r\n\tТя каза още, че все повече организации и компании са решили да станат спонсори на българското председателство на Съвета на ЕС. Сред тях са Конфедерация на работодателите и индустриалците в България (КРИБ), редица други работодателски организации, производители на безалкохолни напитки и вино, ИТ компании и др.\r\n\tПавлова определи като фалшива новина разпространената информация, че има проблеми със сайта за събитието. Тя уточни, че той вече е готов, но ще може да се полазва от 15 декември. Визията му ще бъде като на този на настоящия председател на ЕС Естония.\r\n\tТя съобшщи и кои ще са местата в София, където ще има постоянна охрана и специфично придвижване на превозни средства по време на събитието. То ще започне в началото на 2018 г. и ще продължи 6 месеца.\r\n\tПо думите ѝ най-вероятно ще има повече задръствания в районите около резиденция \"Бояна\", НДК, двата терминала на Летище \"София\" и хотел \"Маринела\", където ще отседнат по-голяма част от европейските политици.", "date": "2017.10.14", "title": "Павлова: Европредседателството ще забави евентуалното посещение на Путин"}
{"url": "http://www.mediapool.bg/propadane-na-uchastak-ot-am-trakiya-nalaga-speshen-remont-mezhdu-plovdiv-i-stara-zagora-news270493.html", "text": "Магистрала \"Тракия\" ще претърпи пореден ремонт. След като през цялото лято отделни участъци от аутобана бяха преасфалтирани, в началото на ноември това ще стане и с отсечка от 17 километра между Пловдив и Стара Загора в посока Бургас.\r\n\tРегионалният министър Николай Нанков заяви при проверката си на ремонта, който тече в момента на един от най-натоварените пътища у нас – отсечката между Пловдив и Асеновград, че преасфалтирането се налага заради пропадане на пътя, съобщиха от ведомството.\r\n\tРемонтът ще засегне само основната лента на магистралата. Движението ще се извършва в изпреварващата и аварийната лента. Очаква се строителните дейности да продължат около три седмици, а цената на ремонта е 4.5 млн. лв.\r\n\tНанков обяви, че реконструкцията на пътя Асеновград – Пловдив върви много добре. Към момента спорен бил броят на кръговите движения, които трябва да се изградят.\r\n\t\"Три ще има със сигурност - при Асеновград, на летището и при околовръстното шосе на Пловдив, което в последствие ще прерасне в пътен възел. Останалите ще ги коментираме с областния управител и кметовете на база анализ на трафика, за да запазим характеристиките на пътя като скоростен и да облекчим жителите на по-малките населени места\", коментира още министърът.", "date": "2017.10.14", "title": "Пропадане на участък от АМ \"Тракия\" налага спешен ремонт между Пловдив и Стара Загора"}
{"url": "http://www.mediapool.bg/nad-600-turski-darzhavni-chinovnitsi-sa-poiskali-ubezhishte-v-germaniya-news270497.html", "text": "Повече от 600 турски държавни служители са поискали политическо убежище в Германия от началото на тази година, предаде ерманската медийна група \"Функе\". Мотивът, който посочват в молбите си, е , че са обект на преследване от властите в родината си след неуспешния опит за преврат от юли миналата година. \r\n\tПо официални данни на германското МВР от януари до средата на септември 2017 г. молби за получаване на статут на бежанци са подали 250 турци с дипломатически паспорти и 380 високопоставени държавни чиновници.", "date": "2017.10.14", "title": "Над 600 турски държавни чиновници са поискали убежище в Германия"}
{"url": "http://www.mediapool.bg/spetsaktsiya-v-zalozhni-kashti-i-zavedeniya-sobstvenost-na-brat-deputat-ot-bsp-news270489.html", "text": "Специализирана акция на ГДБОП и жандармерията затвори заложни къщи и заведедения на брата на депутат от БСП в Русе, съобщи бТВ. Става дума за собственост на местния бизнесмен Илия Стоилов, който е брат на народния представител от левицата – Георги Стоилов.\r\n\tИлия Стоилов е известен като човека, който държи нощните клубове с танцьорки в града.\r\n\tПретърсвания и изземвания са извършени в заведение на централната улица “Борисова“, в намиращата се в пресечката ѝ заложна къща “Монарх“, както и в едноименния нощен клуб на ул. “Райко Даскалов“, съобщава телевизията.\r\n\tВ момента те се охраняват от въоръжени полицаи с качулки.\r\n\tПо думите на говорителя на главния прокурор Румяна Арнаудова все още е рано да се дава официална информация, но се касае за разследване на организирана престъпна група за рекет.\r\n\tПо непотвърдена информация има задържани десетима души.\r\n\tИлия Стоилов се появи за малко пред едно от заведенията си, но отказа коментар, съобщава бТВ.\r\n\tГеорги Стоилов не пожела да застане пред камера, но по телефона заяви, че не знае подробности по случая и няма никаква представа за какво става въпрос, както и че не е чувал и виждал брат си от над месец.\r\n\tОчаква се прокуратурата да даде повече подробности в неделя.", "date": "2017.10.14", "title": "Спецакция в заложни къщи и заведения, собственост на брат депутат от БСП"}
{"url": "http://www.mediapool.bg/kataluniya-bila-gotova-na-dialog-s-ispaniya-no-samo-za-svoyata-nezavisimost-news270499.html", "text": "Каталунският вицепремиер Ориол Жункерас предупреди, че отправеното към Мадрид предложение за диалог може да се отнася само за независимостта на автономната област. С изявлението си той затвари още малко вратата за постигане на разбирателство между двата лагера, съобщава БТА.\r\n\tЛидерът на Каталуня Карлес Пучдемон трябва до понеделник да отговори на испанското правителство, което в сряда му даде пет дни, за да изясни позицията си по своя проект за отделяне на областта от територията на страната. Неговият заместник не разкри намеренията му, но ясно показа, че за Пучдемон независимостта остава единственият възможен вариант.\r\n\t\"Предложението за диалог, отправено към испанското правителство, трябва да се отнася до създаването на нова република\" подчерта Жункерас в реч, произнесена в централата на ръководената от него партия.\r\n\t\"Трябва да е ясно, че най-добрият начин да се стигне до независимост е да разговаряме с всички, или поне с международната общност. Но в същото време имаме безусловен и абсолютен ангажимент да изпълним мандата, даден ни на 1 октомври\", добави бившият евродепутат.\r\n\tКаталунските сепаратисти се опират на резултатите от произведения на 1 октомври референдум за самоопределение, който беше забранен от испанското правосъдие. Те твърдят, че са спечели референдума с 90 процента от гласовете при 43% избирателна активност.\r\n\tМного поддръжници на твърдата линия бяха разочаровани от решението на Пучдемон да отложи с няколко седмици обявяването на независимост, с надеждата да започне преговори с Мадрид.", "date": "2017.10.14", "title": "Каталуния била готова на диалог с Испания, но само за своята независимост"}
{"url": "http://www.mediapool.bg/kandidatkata-na-frantsiya-odre-azule-shte-oglavi-yunesko-news270480.html", "text": "Кандидатът на Франция Одре Азуле беше избрана в петък вечерта за следващия генерален директор на ЮНЕСКО на мястото на Ирина Бокова, съобщиха световните агенции.\r\n\tИзпълнителният съвет на организацията предпочете с 30 срещу 28 гласа Азуле, която е бивш министър на културата, пред съперника ѝ от Катар Хамад бин Абдулазиз ал Кауари.\r\n\tСлед четири кръга на гласуване в централата на организацията в Париж тя стигна до финална в петък с кандидата на Катар - Хамид бин Абдулазиз ал Кауари. Съгласно правилата за избор на този етап се допускат само първите двама по резултати и ако гласовете за тях са изравнени, се тегли жребий кой да ръководи в следващите 4 години. Жребият бе избегнат, след като Азуле събра 30 гласа, а опонентът ѝ - 28.\r\n\tКатар е щедър спонсор на ЮНЕСКО, но конфликтът на държавите от Персийския залив със страната постави под сериозен въпрос шансовете на Ал Кауари. Още преди четвъртото гласуване Китай оттегли своя кандидат и подкрепи този на Египет - Мушира Хатаб, а Кайро е сред столиците, оказващи натиск над Катар.\r\n\tРешението за Азуле трябва да бъде подкрепено от 195-те страни членки на ЮНЕСКО на 10 ноември.\r\n\tЗа цялата история на ЮНЕСКО представител на Франция е избран за втори път на длъжността генерален директор. Първият французин, оглавил организацията преди повече от 50 години, е професорът по философия Рене Майо.\r\n\tВ годините постът е бил заеман от представители на Великобритания, Италия, САЩ, Япония и други страни.\r\n\tПървоначално кандидатите за поста бяха от девет страни, като още преди първия тур на гласуването Гватемала и Ирак се отказаха от участие. В хода на следващите турове отпаднаха представителите на Азербайджан, Виетнам, Китай и Ливан. Преди днешния, финален кръг отпадна кандидатът на Египет.\r\n\tОдре Азуле е родена на 4 август 1972 г. в Ла Сел-Сен-Клу, недалеч от Париж, в еврейско мароканско семейство. Нейният баща Андре Азуле е бил съветник на краля на Мароко Хасан Втори, а сега е съветник на неговия син Мохамед Шести.\r\n\tПрез 2014 г. Одре Азуле стана съветничка на тогавашния президент Франсоа Оланд по въпросите на културата и комуникациите, а през 2016 - 2017 г. беше министър на културата в социалистическите правителства на Манюел Валс и Бернар Казньов.\r\n\tДен преди последния вот САЩ обявиха, че напускат ЮНЕСКО (реално процедурата отнема година и ще приключи в края на 2018г), а премиерът на Израел Бенямин Нетаняху съобщи, че е инструктирал външният министър на страната да подготви същата мярка заради антиизраелски пристрастия на световната организация.\r\n\tНовият генерален директор наследява Ирина Бокова след броени седмици, както и една организация, в която има толкова много политика и недостиг на средства, че е доведена до състояние да се бори за съществуването си, коментира \"Ройтерс\".", "date": "2017.10.14", "title": "Кандидатката на Франция Одре Азуле ще оглави ЮНЕСКО"}
{"url": "http://www.mediapool.bg/v-tuitar-sa-iztriti-danni-ot-reshavashta-vazhnost-za-ruskoto-razsledvane-v-sasht-news270479.html", "text": "Социалната мрежа Туитър (Twitter) е изтрила тиутове и други данни на потребители с потенциално незаменима стойност за разследването на подозренията за руски манипулации на социалната мрежа по време на предизборната кампания в САЩ през 2016 г. Това твърдят настоящи и бивши американски служители от сферата са киберсигуростта, цитирани от \"Политико\".\r\n\tФедералните разследващи сега смятат, че Туитър е била един от най-мощните инструменти на Русия в усилията й за промотиране на Доналд Тръмп срещу Хилари Клинтън, твърдят източници на изданието.\r\n\tРазгръщайки армии от автоматизирани ботове и фалшиви потребители, създавайки привличащи вниманието хаштагове и фиктивни рекламни кампании, неиндефицирани засега лица периодично са стартирали в Туитър вълни от сюжети в подкрепа на Тръмп и против Клинтън, които са били или лъжливи, или силно преувеличени.\r\n\tСпоред официални представители значителна част от информацията в Туитър, която би могла да разкрие кой стои зад тези операции, как те са взаимодействали помежду си и евентуалните им връзки с Кремъл, е погребана под планини от данни, акумулирани в последните години от социалната мрежа.\r\n\tАнализирайки данните назад във времето, разследващите биха могли да установят кога започват руските операции за оказване на влияние и как \"те се опитват да побутнат сюжетите в определена посока\", по думите на правителствен консултант по киберсигурност.\n\n\r\n\tЕто защо, ако имате достъп до всичко това, виждате кога мрежите от ботове се повяват и изчезват и как оформят сюжети около определени събития, казва анализатор, пожелал анонимност.\r\n\tЗначителна част от ценната информация, притежавана от Туитър, обаче е изгубена за добро, според киберанализатори и други настоящи и бивши официални американски служители.\r\n\tЕдна от причините е агресивната политика на конфиденциалност от страна на Тиутър, зачитаща интереса на потребителите. Тя предвижда, ако даден потребител преправи или изтрие своя публикация, платена промоция или целия си акаунт, самата компания да направи същото. Политиката на Туитър изисква подобни действия да се предприемат и от частни компании, които плащат за достъп до потока от данни в реално време, както и хранилищата за данни, които се ползват за маркетингови или други комерсиални анализи.\r\n\tДругата причина е, че правилата на руското \"киберизкуство\" предписват агентите незабавно за изтриват всички свои дигитални следи, според бившия заместник изпълнителен директор на ФБР Робърт Андерсън и други хора, които са наясно с руските операции за оказване на влияние.\r\n\tТомас Рид, професор по стратегически изследвания в университета \"Джон Хопкинс\", обвини Туитър, че прекалено много улеснява руснаците и други злонамерени играчи да похитят платформата на социалната мрежа, която не пресича подозрителната им активност и позволява да прикриват следите си просто чрез натискане на бутона \"delete\".\r\n\t\"Трябва ли операторите на ботове и хора, разпространяващи омраза и насилие, да имат право да премахват съдържане от публичния домейн? Туитър казва \"да\", а аз мисля, че това е скандал\", казва Рид. Той е сред експертите, които свидетелстват пред сенатската комисия по разузнаване, разследваща руските дезинформационни кампании.\r\n\tТуитър премахва съдебни доказателства от публичния домейн и прави работата на разследващите по-трудна, а може би и невъзможна, коментира Рид.\r\n\tАко Туитър беше подизпълнител на ФСБ - руската национална разузнавателна агенция, въвлечена в кампанията за намеса в американските избори през 2016х г., казва Рид, \"те не биха могли да изградят по-ефективна платформа за дезинформация\".\r\n\tТуитър отказва да коментира колко от релевантните данни са били изтрити, дали някаква част може да бъде възстановена, както и други въпроси, отправени от \"Политико\". Вместо това от компанията са посъветвали да бъде прочетен дребният шрифт, указващ политиката на Туитър за съхраняване и конфиденциалност на данните. Там се казва, че веднъж след като даден акаунт бъде деактивиран, има много малък период, в който компанията може да получи достъп до информацията в него, включително и туитовете. Съдържанието, изтрито от потребителите му (включително туитовете), е недостъпно.\r\n\tКиберанализатори обаче твърдят, че Туитър агресивно прилага политика на \"постоянно изтриване\".\r\n\tБивш висш служител на Сената, запознат с действията на Туитър, коментира, че по този начин злонамерени участници в мрежата могат лесно да извадят \"късмет\", а Туитър може да има останали записи за тях, но според правилата на заявената им политика, ако акаунтът или публикациите са били изтрити, те вече са заминали.\r\n\tТази позиция споделя и Клинт Уотс, бивш агент на ФБР, който внимателно следи руските манипулации в социалните медии. По думите му Туитър е особено уязвима, тъй като \"истината е, че те не знаят кой е на тяхната платформа или как лоши хора правят лоши неща\".\r\n\tКогато руснаците пуснат някаква голяма история или гръмка лъжа, те унищожават своите акаунти, те са много добри в правдоподобното отричане или прикриване на следите си, допълва Уотс.\r\n\tОт Туитър заявиха, че правят широк преглед върху съмнителното използване на платформата от страна на Русия, включително какъв брой хора може да са били засегнати от дезинформацията, както и дали има някакви потенциални връзки между руски акаунти и щаба на Тръмп, също така колко високопоставени \"инфлуенсъри\" се свързват с тях.\r\n\tШефовете на компанията обаче са далеч по-малко отзивчиви, за разлика от колегите им във Фейсбук, при разкриването на детайли за това какво е разкрило вътрешното им разследване на предполагаемата руска активност на техните платформи.\r\n\tИзслушването на представители на Туитър в сенатската комисия по разузнаване на 28 септември вбеси високопоставения сенатор -демократ Марк Уорнър, който каза, че компанията не е успяла да схване колко сериозно е разследването. Той обвини Туитър, че предоставя \"неадекватни\" детайли относно дезинформацията, разпространявана чрез платформата й от руски източници по време на президентската кампания в САЩ.\r\n\tСпоред сенатора компанията е провела минимално разследване, търсейки само информация за акаунти с руска връзка, които вече са били разкрити от Фейсбук при собственото им разследване.\r\n\tТуитър заяви, че на базата на тази информация компанията е закрила 201 акаунта, свързани с \"Агенцията за изследване на интернет\", известна като \"фабрика за тролове\", свързана с Кремъл. От Туитър поясниха, че множество хора от тази агенция са заплитали и разпространявали лъжливи истории в социалните мрежи. Освен това руският новинарски сайт RT, който е свързан с Кремъл, е изхарчил близо 275 000 долара на платформата на Туитър.\r\n\tНаскоро Гугъл откри доказателства за руска манипулация на платформата му чрез използване на данни, които са изтеглени от Туитър. Компанията използва тази информация да свърже руски акаунти в Туитър с други акаунти, които са ползвали услуги та Гугъл за купуване на реклама, съобщи наскоро \"Вашингтон пост\". Изданието отбелязва, че Гугъл са извършили проучването си без да получат съдействие от Туитър, откъдето отказаха да коментират разкритията на Гугъл, включително предположенията, че част от нужната за разследването информация все още е налична.\r\n\tАндерсън, който 15 години е преследвал и арестувал руски шпиони за ФБР, предупреждава: ако руските акаунти не са били изтрити от самите руснаци, вероятно Путин, бивш шпионин, ги е оставил нарочно, за да заблуди американското разследване.\r\n\tКГБ беше една от най-безпощадните контраразузнавателни организации, с която САЩ са се сблъсквали, а Путин дълго време е бил офицер в КГБ, коментира Андерсън. А сега като руски президент, го сложете начело на цялото високоскорстно разузнаване, киберспособности и кибероперации - и имате много мощен противник, заключава той.", "date": "2017.10.14", "title": "В Туитър са изтрити данни от решаваща важност за руското разследване в САЩ"}
{"url": "http://www.mediapool.bg/irak-dade-dva-dni-na-kyurdite-za-da-napusnat-kirkuk-news270496.html", "text": "Иракската правителствена армия и тюркменските милиции са дали на автономното кюрдско управление в северната част на страната 48 часа, за да напуснат град Киркук и богатия на петрол регион около него, предаде ДХА.\r\n\tУлтиматумът, връчен от премиера на Ирак Хайдер Абади, включва изтегляне на бойците пешмерга от летището на града, голям военен щаб, всички петролни кладенци, залежи и свързани с тях инсталации, а също и предаване на пленените джихадисти на правителствените сили.\r\n\tИменно от „Ислямска държава” кюрдите с много жертви успяха да отвоюват Киркук, по-рано загубен лесно от централната власт.\r\n\tСитуацията в региона е сложна, защото в Киркук живеят представители на различни етноси и има обвинения към кюрдите, че възнамеряват да прогонят арабите.\r\n\tКъм момента избухването на конфликт изглежда твърде вероятно, като и двете страни са в пълна бойна готовност.", "date": "2017.10.14", "title": "Ирак даде два дни на кюрдите, за да напуснат Киркук"}
{"url": "http://www.mediapool.bg/zadarzhaniyat-za-koruptsiya-politseiski-shef-ostava-v-zatvora-news270495.html", "text": "Съдът остави в ареста задържания полицейски шеф от Пловдив Стоян Павлов. В събота стана ясно, че той е провеждал многократни срещи с телефонните измамници. Една от тях е била на автомивка в града, другите две пред сградата на Трето районно управление, където той е работел.\r\n\tСрещите са заснети от видеокамери. На записите се вижда как по време на втората среща те му дават подкуп от 300 лв. Парите били пъхнати в цигарена кутия.\r\n\tСтоян Павлов е заплашен от 3 до 10 г. затвор.\r\n\tПрокуратурата настояваше той да бъде задържан за постоянно под стража.\r\n\tЗаместник-началникът на Трето районно управление Стоян Павлов бе обвинен във взимане на подкуп от 300 лева.\r\n\tПарите са му били дадени от телефонни измамници, които ги взели от възрастна жена. Те успели да я накарат да хвърли през терасата 1300 лева. Прокуратурата стигнала до полицейския шеф случайно, след като подслушвала телефоните на групата измамници с техните шефове в Румъния.\r\n\tПрокуратурата разполага с данни, че полицаят е покровителствал измамната група, която от началото на септември е успяла да вземе от наивни хора близо 180 000 лева.", "date": "2017.10.14", "title": "Задържаният за корупция полицейски шеф остава в затвора"}
{"url": "http://www.mediapool.bg/upravlyavashti-i-chast-ot-opozitsiyata-v-antireformistko-sadebno-edinomislie-news270476.html", "text": "ГЕРБ, Обединени патриоти и ДПС за втори път през 2017 г. инициират  (ЗСВ). От мотивите към законопроекта е видно, че искат да представят това за реформистка градивна политика в сферата правосъдие. Предложените текстове, обаче, влизат в противоречие с принципа за независимост на съдебната власт. Промените в Конституцията през 2015 г. и последвалите „довършителни работи” по съдебната реформа от пролетта и лятото на 2016 г. застъпиха идеята за засилено съдийско самоуправление с цел утвърждаване независимостта на съда и гарантиране статута на редовия магистрат. А независимите магистрати биват неподатливи на корупционните практики, а поради това и политически неудобни.\r\n\tДокато ГЕРБ ту твърдят, че съдебната реформа е приключила, ту се заявяват като прореформаторски настроени, то в мандата на 44-то Народното събрание (НС) действат умело в посока съсипване и на малкото смислени достижения. През лятото на тази година бяха приети регресивни текстове (). Есента се очертава също тревожен сезон за българското правосъдие. Ето защо:\r\n\t\r\n\tС промените в Закона за съдебната власт (ЗСВ) от 2016 г. бе премахната възможността безразборно, без установени професионални критерии и без времеви рамки, да бъдат командировани съдии от един съд в друг. Ограничението се отнася и за прокурорите и следователите. Целта му беше да изкорени дългогодишната злоупотреба, при която от командироване нагоре по веригата да се ползват удобни магистрати. Сега управляващите и ДПС предлагат да бъде възстановено командироването на всички нива в системата. Така един районен съдия без проблем би могъл да работи години наред на по-високо ниво, съответно да получава и по-високо възнаграждение. По пътя на командироването за дългогодишен период се заобикаля конкурсното начало за назначаване и кариерно развитие на магистратите. Избраните биват командировани, докато неудобните магистрати работят при свръхнатовареност, преминават през тежко атестриране и са подложени на сериозна конкуренция при конкурс, за да получат повишение. Според изводите в  широко разпространената практика за командироване на магистрати се превръща в паралелен кариерен процес. В предложенията на управляващи и опозиция това заключение очевидно не е отчетено.\r\n\tОсвен това, в ущърб на съдебната независимост и съдийското самоуправление се засилва ролята на председателя на съда. От замисъла да бъде пръв сред равни управляващите му отделят статут на съдебен началник, защото от него ще зависи кои съдии да бъдат предложени за командироване и кои не. Практиката досега е показала, че това обикновено са ”послушните”.\n\n\r\n\tНай-лошата последица от предложението е, че чрез командироване ще бъдат овладявани неудобните на властта и главния прокурор съдилища. Неудобни звена на прокуратурата няма, защото всички са подчинени на главния прокурор. В условията на манипулирана система за случайно разпределение на делата, винаги ще се намерят командировани съдии, които да решат знаково дело по удобен за властта начин Иначе ще ги върнат по местата им.\r\n\tВ мотивите към законопроекта не е отчетено и абсолютното противоречие на предложените текстове отново с , Специфична цел 3: Систематична политика за превенция на корупцията в съдебната власт и по-конкретно с мярка 1.3.6 - Ограничаване на командироването на магистрати. Това потвърждава, че държавата не се управлява от стратегически документи, а от други съображения\r\n\t\r\n\tКато част от пакета законови изменения в ЗСВ управляващите, с подкрепата на ДПС, предлагат работещите магистрати в Специализирания наказателен съд, Апелативния специализиран наказателен съд и съответните им звена на прокуратурата да получават до 6 заплати на година допълнително. Да припомним, че по предложение на ГЕРБ, спечелило одобрението и на главния прокурор, с промените в Наказателно-процесуалния кодекс от лятото на 2017 г. делата за корупция по високите етажи на властта ще се гледат именно от специализираните съдилища. Така потенциално разследваните и подсъдими превантивно възнаграждават тези, които ще се произнасят по виновността или невинността им. Длъжни сме да отбележим, че от действалия до есента на тази година състав на ВСС част от верните на статуквото представители намериха продължение на кариерата си в този вид съдилища.\r\n\tЗа сравнение в Словакия тамошният Конституционен съд е обявил като противоконституционно поради дискриминация повишаването на заплатите само в специализираните съд и прокуратура. А бившият председател на Върховния съд на Словакия  установяването на специализирани съдилища като неуспешно действие, сравнимо с „маркетингово-популистки балон”. За жалост ние не взимаме поука от този опит.\r\n\tЗа ГЕРБ, ДПС и депутати от настоящите Обединени патриоти раздаването на пари на данъкоплатеца за неясни заслуги в съдебната власт не е новост. През 2016 г. без правни и икономически мотиви парламентът увеличи заплатите на членовете на ВСС като месец преди това им бе искал колективна оставка. Неотдавна пък мнозинството в предишния ВСС месеци преди изтичане на мандата си гласува неправомерно допълнителни бонуси. Заплати се вдигат не където е нужно, а за когото трябва. Доказателство за това е отказът за съобразено с натовареността възнаграждение в най-натоварения съд в страната – Софийски районен съд.\r\n\t\r\n\tЗа да не страда от прекомерна самозатвореност съдебната власт, съществува законовата възможност една част от свободните длъжности да се заемат от външни за системата юристи. В предложения законопроект се детайлизира как прецизно да става това, но този дребен детайл не оправдава големите законодателни пакости.\r\n\tНяма съмнение, че текстовете не само ще се приемат, но и ще бъдат строго прилагани. Още тази година ще бъдат отчетени като успехи за пред партньорите на страната в ЕС, а след няколко години ЕК ще напише в доклада си какви стари проблеми имаме да решаваме. После отново някой пропагандно ще търси и представя псевдорешения.", "date": "2017.10.14", "title": "Управляващи и част от опозицията в антиреформистко съдебно единомислие"}
{"url": "http://www.mediapool.bg/tramp-se-obyavi-za-reviziya-na-yadrenata-sdelka-s-iran-news270481.html", "text": "Президентът на САЩ Доналд Тръмп нанесе днес удар по ядреното споразумение с Иран от 2015 г., като заяви, че неговата администрация не може да удостовери, че Техеран го спазва, предадоха световните агенции.\r\n\tВ обръщение от Белия дом президентът подчерта, че неговата цел е Иран никога да не се сдобие с ядрено оръжие. “Ние няма да продължим по път, чийто предвидим край е повече насилие, повече терор и много реална заплаха от ирански ядрен пробив”, каза Тръмп.\r\n\tТой не каза, че САЩ се оттеглят от споразумението, целящо да попречи на Иран да разработи ядрен арсенал, но даде на Конгреса 60 дни да реши дали да възстанови санкциите срещу Иран, отменени съгласно споразумението.\r\n\tВ речта на Тръмп, бележеща голяма промяна в политиката на Вашингтон, се заема по-конфронтационен подход към Техеран относно неговите ядрени и ракетни програми и подкрепата му за екстремистки групи в Близкия изток.\r\n\tСпоред световните агенции това ще повиши напрежението с Иран и ще противопостави Вашингтон на останалите подписали сделката – Великобритания, Германия, Китай, Русия и Европейския съюз.\r\n\tПо думите на американския президент иранският режим сее “смърт и хаос” по света и е “водеща страна спонсор на тероризма”.\r\n\tМеждувременно президентът на Иран заяви, че речта на Тръмп е била пълна с неоснователни обвинения срещу иранския народ, който никога няма да се огъне под натиска на чуждо правителство.\r\n\tХасан Рухани обясни, че страната му остава ангажирана с всички международни споразумения и че ядрената сделка не може да бъде отменена от една страна, нито към нея да се добавят нови клаузи. Той отхвърли обвиненията на Тръмп, че страната му се държала като бунтовник и припомни, че през 80-те години САЩ подкрепяха съседен Ирак в кървава война с Техеран.\r\n\tЛидерите на Германия, Великобритания и Франция предупредиха, че решения като тези на американския президент заплашват иранската сделка, по която са страна. \"Призоваваме американската администрация и Конгреса да обмислят последиците за сигурността на САЩ и съюзниците си, преди да предприемат каквито и да е стъпки, водещи до подкопаване на споразумението, включително връщане на санкциите, отменени според тази сделка\", казват в съвместно изявление Ангела Меркел, Тереза Мей и Еманюел Макрон.\r\n\tЗаставайки зад споразумението, те споделят загрижеността на САЩ от иранската ракетна програма и действията на страна в района и са готови да работят с американците за уреждането на тези проблеми.\r\n\tРусия - друга страна по споразумението от 2015 г., заяви, че в международната дипломация няма място за агресивна реторика и че подобни методи са обречени на провал. \"Това е махмурлук от миналото, който не кореспондира с модерните норми за цивилизовани отношения между страните. (...) Очакваме тази стъпка да няма директен ефект върху напредъка по прилагането на споразумението, макар тя очевидно да не отговаря на духа и нормите\" на ядрената сделка.\r\n\tИран стриктно спазва изискванията и споразумението вече допринася за това светът да стане едно по-сигурно място, се казва още в позицията на външното министерство в Москва.\r\n\tОсвен речта на Тръмп финансовото министерство във Вашингтон определи елитния военен Корпус на стражите на ислямската революция за организация, подпомагаща тероризма, заради което се налагат още санкции. Наложени са санкции и на няколко ирански и китайски компании за разпространяване на оръжие за масово унищожение. Корпусът не е обявен за терористична организация - това се прави от Държавния департамент.\r\n\tВ добавка Пентагонът обяви, че започва цялостно преразглеждане на сътрудничеството в сигурността, разположението на силите и плановете си, за да помогне за реализиране на новата стратегия на Тръмп спрямо Иран. Министерството на отбраната посочи в петък конкретни 8 сфери, в които смята Техеран за отговорен за дестабилизиращи действия. Сред тях са разработване и разпространяване на ракетни технологии, заплахи за свободата на корабоплаването (особено в Персийския залив), кибер атаки срещу САЩ, Израел и американски съюзници и партньори в Залива, както и непрекъсната враждебност спрямо Израел.", "date": "2017.10.14", "title": "Тръмп се обяви за ревизия на ядрената сделка с Иран"}
{"url": "http://www.mediapool.bg/albaniya-prizna-balgarskoto-natsionalno-maltsinstvo-news270490.html", "text": "Албанският парламент прие закона за защита на националните малцинства, в който се признава съществуването и на българско такова, съобщава в събота БТА. Решението бе одобрено със 102 гласа, 10 депутати се обявиха против, а един се въздържа.\r\n\tМинистърът на външните работи Дитмир Бушати заяви, че този закон е ангажимент на Албания, който произтича от принадлежността на страната към международни институции и по-конкретно от членството в Съвета на Европа (СЕ) и Рамковата конвенция на СЕ за малцинствата. Албания освен това се е запознала през последните години с най-доброто от световния опит в тази област, отбеляза Бушати.\r\n\tАлбанският външен министър наблегна и на значението на закона от гледна точка на перспективата на страната за европейска интеграция.\r\n\tВ първоначалния проект на закона за защита на националните малцинства в Албания като такива се признаваха гръцкото, македонското, влашкото, ромското, египетското, черногорското, босненското и сръбското, но не и българското.\r\n\tВъпросът за включването на българите в новия албански закон за защита на малцинствата бе поставен на 28 септември от министър-председателя Бойко Борисов в телефонен разговор с неговия албански колега Еди Рама. Албанският премиер пое ангажимент, че страната му няма да наруши интересите на българското малцинство.\r\n\tОфициалната позиция на Албания допреди няколко седмици бе, че българите, живеещи в страната от векове, нямат специален статут.\r\n\tСлед изказвания в тази насока обаче българската общност в Албания реагира, настоявайки от властите да я признаят като отделна малцинствена група. Европейският парламент също призова да бъде призната етническата принадлежност на българите, живеещи в Преспа, Голо бърдо и Гора.\r\n\tБългарското малцинство в Албания наброява около 50 хил. Души.\r\n\tМалко след гласуването в петък, в личната си страница във Фейсбук премиерът Бойко Борисов нарече случилото си “исторически пробив за България”.\r\n\t“Положихме изключителни дипломатически усилия, за да стигнем до този успех и да защитим правата на българите, които са били част от формирането на нашия народ, но остават извън съвременните ни граници. Благодаря на моя приятел - премиера на Албания  Еди Рама, пред когото бях поставил въпроса, а той спази обещанието си Албания да не нарушава интересите на българската общност. Благодаря и на всички, които в последните години работиха това да стане факт. България ще подпомага европейската интеграция на Албания, в която виждаме наш истински партньор и близък приятел”, каза още Борисов.", "date": "2017.10.14", "title": "Албания призна българското национално малцинство"}
{"url": "http://www.mediapool.bg/sotsialistite-shte-sezirat-ks-zaradi-othvarlenata-deputatska-ostavka-na-delyan-dobrev-news270498.html", "text": "Депутатите от БСП ще сезират Конституциония съд за решението на Народното събрание да отхвърли оставката на депутата от ГЕРБ Делян Добрев. Това обяви лидерката на левицата Корнелия Нинова в доклад пред Националния съвет на партията, който заседава в събота. Решението социалистите да се обърнат към КС идва 10 дни след неприетата оставка. За целта са нужни поне 48 депутатски подписа, а БСП има 80 души.\r\n\tДобрев подаде оставка заради скандала с назначаване на негови близки и роднини в община Хасково, станал известен като Кумгейт.\r\n\tВеднага след като парламента отхвърли оставката редица уважавани юристи обясниха, че парламентът е нарушил конституцията, тъй като депутатската оставка е личен акт и НС няма право да я отхвърли. Според тях действията на ГЕРБ по гласуването с “против” създават прецедент.\r\n\tЗа конституционна жалба заговориха първо от извънпарламентарната формация ДБГ, но те нямат друг механизъм, освен да се обърнат с молба към някоя от институциите, която има право да сезират съда - главния прокурор, председателите на ВАС и ВКС, президента. Омбудсманът има такива правомощия само при казуси, засягащи правата на гражданите.\r\n\t\"Те погазват законите, конституцията, за за запазят шайката\", констатира Нинова, припомняйки реплика от ГЕРБ, че не пускат Делян Добрев да се оттегли, защото \"ако дадем един, кой ще бъде следващият\". Нинова попита и какви ще са последиците за парламентаризма и доверието в институциите, щом Добрев продължава да гласува закони, ако КС се произнесе, че неприемането на оставката нарушава основния закон.\r\n\tОчаква се жалбата до Конституционния съд за оставката на Добрев да бъде внесена идната седмица. По закон решенията на КС нямат обратна сила - тоест дори и оставането на депутата от ГЕРБ в Народното събрание да се окаже противоконституционно, това не прави незаконни гласуванията и действия му в периода след неприемане на оставката му.", "date": "2017.10.14", "title": "Социалистите ще сезират КС заради отхвърлената депутатска оставка на Делян Добрев"}
{"url": "http://www.mediapool.bg/vazrasten-mazh-e-dal-100-000-lv-na-telefonni-izmamnitsi-news270483.html", "text": "73-годишен мъж е дал 100 000 лева на телефонни измамници, съобщи БНР. Пенсионерът, който живее на столичния булевард \"Цар Борис III\", е получил обаждане от непознати снощи, които се представили за полицаи и поискали да им съдейства за залавяне на група, занимаваща се с измами.\r\n\tВъзрастният мъж няколко пъти е носил и оставял пари на различни места в София. Едва след като предал на измамниците общо около 100 хил. лв., той подал сигнал и в полицията.\r\n\tПолицията издирва измамниците и предупреждава гражданите да не дават пари на никакви лица, представящи се от нейно име по телефона, защото тя не действа така.", "date": "2017.10.14", "title": "Възрастен мъж е дал 100 000 лв на телефонни измамници"}
{"url": "http://www.mediapool.bg/sdelkite-za-koli-s-danni-za-kilometrazha-ot-2018-g-news270469.html", "text": "Продажбата на автомобили вече ще става със задължително записване на показанията на километража в договора за покупка. Ако продавачът е манипулирал навъртените километри или е променил показанията на километража, той ще бъде наказан с глоба от 2000 до 7000 лв. от май 2018 г. Това предвиждат промени в Закона за движение по пътищата, внесени от група депутати, които .\r\n\tПредлага се още затягане на контрола върху техническите прегледи на автомобилите. Предвижда се моторите, мотопедите, тракторите, развиващи скорост над 40 км/ч, и превозните средства с атракционна цел да минават всяка година на технически преглед, а не както е сега през по-дълъг период от време.\r\n\tОсвен това върху фирмите, извършващи прегледа, ще бъде упражняван надзор от страна на държавата. Ще се създаде и регистър на техническите прегледи на автомобилите, който ще се поддържа от Изпълнителната агенция \"Административна администрация\" (ИААА). Тя ще обменя тези данни автоматично с МВР.\r\n\tПромените ще засегнат над 3.6 милиона собственици на автомобили, 1527 превозвачи на пътници и над 15 506 на товари. Те се отнасят и за над 1000 пункта, извършващи технически преглед на автомобилите, както и за 925-те школи за шофьори.\r\n\tЦелта на промените в Закона за движение по пътищата е намаляването на пътно транспортните произшествия, повишаване на пътната безопасност и намаляване на замърсяването на околната среда, е посочено в мотивите към законопроекта. Измененията се правят въз основа на европейски директиви.\n\n\r\n\t\r\n\tЧаст от предложените промени имат за цел по пътищата да пътуват технически изправни автомобили. По тази причина се разширява обхватът на превозните средства, които подлежат на годишен технически преглед.\r\n\tДава се възможност за служебно прекратяване на регистрацията на превозното средство, ако автомобилът е неизправен. Тя ще бъде връщана отново служебно, след отстраняване на повредата.\r\n\tПри всеки технически преглед задължително ще се вписват данните от километража на автомобилите, предвиждат още промените. Тези данни трябва да се съхраняват в сервиза, извършил прегледа. Това се прави с цел при последваща препродажба на колата да се установи, ако има манипулиране на данните. За нарушителите са предвидени глоби от 2000 до 7000 лв. Санкция има и за председателя на комисията, направила годишния преглед, ако въведе неверни данни в регистъра.\r\n\tДанните от техническия преглед на превозното средство ще влизат в регистър, който ще се поддържа от Изпълнителна агенция \"Автомобилна администрация\". Тя ще има право служебно да прекратява регистрацията на превозното средство, ако установи, че прегледът е направен от неправоспособен сервиз или лице.\r\n\tДава се право на контролните органи да правят допълнителен технически преглед на пътя на автомобили за търговски цели. В случай на констатирани сериозни неизправности – например по ходовата част, спирачките, окачването, кормилното управление, те имат право да го спрат временно от движение.\r\n\tРаботата на контролно-техническите пунктове, извършващи годишните прегледи, ще подлежи на контрол от страна на държавата. Ще се проверяват уредите, с които се правят прегледите, както и правоспособността на извършващите ги.\r\n\tЗаконопроектът предвижда, освен частни фирми, и държавни структури да могат да извършват технически прегледи на автомобилите.\r\n\tВ случай на пререгистрация удостоверенията за техническа изправност на автомобилите издадени в друга страна членка на ЕС ще бъдат признавани у нас, както и обратното, е заложено в законопроекта.\r\n\t\r\n\tЧаст от промените намаляват административната тежест върху бизнеса.\r\n\tПредвижда се да отпадне изискването за повторно подаване на документите при удължаване на срока за извършване на годишни технически прегледи от пунктовете. Ще се подават само тези документи, по които са настъпили промени.\r\n\tНамалява се и регулаторната тежест върху бизнеса. Сега министърът на транспорта издава разрешенията за теоретично и практично обучение на бъдещите шофьори, а вътрешният министър - тези за допълнително обучение на водачите на МПС. Тъй като това са едни и същи фирми, които подават едни и същи документи на две различни места, се предвижда обединяването на двата режима в един.\r\n\t\r\n\tС цел намаляване на произшествията, които възникват в следствие на неукрепени товари, се правят промени, с които се въвеждат по-чести задължителни технически прегледи на ремаркетата.\r\n\tИзискванията за обезопасяването и укрепването на товарите ще бъдат заложени в наредба, която трябва да се разработи заедно от министрите на транспорта и на вътрешните работи.\r\n\tДават се правомощия на контролните органи да спират превозни средства с неукрепени товари и теглените от тях ремаркета.\r\n\tВъвеждат се санкции за неизпълнение на изискванията за укрепване на товарите и при управление на технически неизправно превозно средство.", "date": "2017.10.14", "title": "Сделките за коли – с данни за километража от 2018 г."}
{"url": "http://www.mediapool.bg/mozakat-na-ubietsa-ot-las-vegas-shte-bade-podlozhen-na-mirkoskopski-izsledvaniya-news270485.html", "text": "Американската полиция и Федералното бюро за разследване (ФБР) така и не постигат напредък в разследването какви са били мотивите на най-масовото убийство в съвременната история на САЩ – близо две седмици след като богатият 64-годишен пенсионер Стивън Падок застреля 58 човека в Лас Вегас на 1 октомври.\r\n\tЗатова мозъкът на Падок, който се самоуби, ще бъде подложен на микроскопични изследвания, предадоха световните агенции, като се позоваха на правоохранителните органи.\r\n\tДжоузеф Ломбардо – шерифът на окръг Кларк, щата Невада, където се намира Световната столица на хазарта – съобщи на пресконференция, че аутопсията не е показала видими отклонения. Мозъкът на Падок ще бъде изпратен за допълнителни тестове.\r\n\tУбиецът, който откри огън по публиката на концерт от хотелската си стая, пренасочил стрелбата по пристигналите на място полицаи. Остава обаче неясно дали това е било лично отмъщение срещу полицията или Падок просто е целял да не позволи на служителите на реда да го неутрализират.", "date": "2017.10.14", "title": "Мозъкът на убиеца от Лас Вегас ще бъде подложен на миркоскопски изследвания"}
{"url": "http://www.mediapool.bg/evropa-mozhe-da-sadi-bulgaria-zaradi-lipsata-na-dostap-na-gluhite-do-tel-112-news270484.html", "text": "България сериозно нарушава европейското законодателство заради липсата на достъп на хора с увреден слух до телефон 112. Това предупреди Беноа Вивие от европейската неправителствена асоциация на спешния телефон в интервю за БНР в събота.\r\n\tНа въпрос за мерките, които биха могли да се предприемат на европейско равнище в такива случаи, както и при спиране работата на телефона, Вивие уточни, че има законодателство на европейско ниво, в което се казва, че всеки европейски гражданин трябва да може да се свърже с телефон 112.\r\n\t\"Ако системата спре, както се случи в България, това означава, че страната ви не спазва европейското законодателство в този момент. Тогава трябва да се намеси Европейската комисия, за да накара България да зачита европейските закони и ако няма резултат, може да започне процедура срещу България в съда на ЕС. Още повече, че България не спазва конкретна европейска директива, според която хора с увреден слух също трябва да могат да се свържат със спешните служби\", подчерта Беноа Вивие.", "date": "2017.10.14", "title": "Европа може да съди България заради липсата на достъп на глухите до тел. 112"}
{"url": "http://www.mediapool.bg/tsvetanov-ne-tryabva-da-izklyuchvame-vazmozhnostta-v-bulgaria-da-ima-chlenove-na-idil-news270486.html", "text": "Не трябва да изключваме възможността в България да има и чужденци, които са се присъединили към “Ислямска държава”. Това каза пред бТВ в събота председателят на ГЕРБ в парламента и шеф на вътрешната комисия в Народното събрание Цветан Цветанов. Коментарът си той направи във връзка с ареста у нас на терорист, който, според прокуратурата, е заемал високо ниво в йерархията на ИДИЛ.\r\n\tЗадържаният мъж получава българско гражданство през 2008 г., през 2013 г. отива да се бие в редиците на “Ислямска държава”, след което се връща и започва да се занимава с търговия с тютюн за наргилета.\r\n\tПо думите на Цветанов структурите на сигурността сега трябва да бъдат много по-мобилизирани.\r\n\tБившият вътрешен министър цитира данни на Европол, според които 5 000 граждани на Европейския съюз са се присъединил към ИДИЛ и са се били за нея. Няма обаче извадка колко от тях са от България, обясни още Цветанов и уточни, че от Западните Балкани това са около 800 човека. \"Не трябва да изключваме възможността в България да има и чужденци, които са се присъединили към \"Ислямска държава\", както е станало и с този български гражданин със сирийски произход,\" заяви той и подчерта, че като цяло става дума за европейски граждани предимно от Германия, Холандия, Белгия.\r\n\tЦветанов потвърди възможността страната ни да се окаже трамплин за ИДИЛ.\r\n\t\"В такива ситуации (случаят със задържания сириец с българско гражданство, бел.ред.) не бива да се говори много. Има достатъчно доказателства, за да се направи необходимото предположение. А какви са контактите, какви са мотивите, сега е доста рано да се говори категорично,\" коментира конкретния случай с арестувания сириец с българско гражданство.\r\n\tНа въпроса дали \"войната\" между президента Румен Радев и управляващото мнозинство от ГЕРБ ще продължи, Цветанов изрази мнение, че някой провокира да има такава, а ГЕРБ не иска тази война.\r\n\tКак ГЕРБ ще отговори на ултиматума на ДПС \"или Валери Симеонов си тръгва, или пада кабинета\" Цветанов не отговори директно, но даде да се разбере индиректно, че партията му няма намерение да отстрани Симеонов и Патриотите от управлението. Цветанов посочи, че на 26 март българските избиратели са се произнесли вече кой да управлява и кое да е мнозинството, а икономическите показатели в момента са обнадеждаващи.\r\n\tЗапитан \"нужни ли са Патриотите, за да управлявате щастливо\", Цветанов отговори, че \"всеки ще иска да влиза във властта, но това става с демократично проведени избори, а те бяха съвсем скоро.\" Според него някой цели политически хаос, сблъсък, механизъм за провокации. \"Ние ще продължим напред с управлението,\" завърши Цветанов.\r\n\tПо повод другия заплашвал журналисти, Антон Тодоров, Цветанов потвърди, че той наистина ще е анализатор, който ще консултира партията им със своята експертиза. \"Съвсем нормално и закономерно,\" смята Цветанов, но не успя да посочи конкретната експертиза на Тодоров.\r\n\tТой обяви, че не е чел книгата на Тодоров \"Шайката: Бойко, Росен, Цецо и другите\", в която Антон Тодоров обяснява как ГЕРБ влачи България към дъното. \"Днес той е полезен с експертизата си. Тази книга не съм я прочел, заглавието дава един поглед, вътре съдържанието е друго, но всеки може да изрази своето мнение и да пише каквото си иска. Важна е свободата на словото,\" каза председателят на ГЕРБ.\r\n\tИначе Цветанов се съгласи, че политическата хигиена е важна и той самият я спазва.\r\n\tЦветанов коментира и случаят с разкритите измами на “Александър Николов” във Фейсбук, през изминалата седмица.\r\n\t“Една от причините Цецка Цачева да не стане президент, е огромната вълна от фалшиви новини, които заливат интернет пространството и формират погрешно мнение на избирателите,\" каза той.\r\n\tСоциалните мрежи са сериозно средство за манипулиране на обществото, е позицията на Цветанов.\r\n\t\"Всички сме жертва на фалшивите новини, вече се изкриви обективността,\" каза Цветанов, според който държавата трябва да полага усилия, да създаде и правилното законодателство, за да има по-малки предпоставки за такива случаи.\r\n\tЦветанов обясни, че поддържа своят фейсбук профил с негов сътрудник, но има и няколко фалшиви негови профили, за което е докладвал.", "date": "2017.10.14", "title": "Цветанов: Не трябва да изключваме възможността в България да има членове на ИДИЛ"}
{"url": "http://www.mediapool.bg/blagotvoritelni-proekti-na-vatikana-shte-se-reklamirat-s-ulichno-izkustvo-news270487.html", "text": "Уличният графити арт, изобразяващ папа Франциск като комиксов супергерой, ще бъде използван в подкрепа на благотворителните проекти на Ватикана, съобщи авторът на илюстрацията МауПал, предава БГНЕС\r\n\tЗа целта летящият \"Суперпапа\" ще бъде разпечатван на тениски, а приходите от продажбите ще отиват за филантропската дейност на понтифика. Когато за първи път ликът на застиналия в стил “Супермен” папа се появи в Рим през 2014 г, той веднага завладя въображението както на местните, така и на туристите. Така, две години по-късно, МауПал реши да нарисува Франциск и в друга роля – тази на порасналия мъж с все още див и непокорен младежки дух, който играе морски шах по стената под надзора на пазач швейцарец .\r\n\t“Когато икономическата и социалната криза разтърси Италия и света, аз видях Франциск като символ на надеждата за всички ни. Затова и графично се опитах да обобщя широко разпространеното мнение, че папата е човек, който притежава власт, но междувременно е и човечен и скромен”, коментира арститът изкуството си.\r\n\tИ макар и да има хора, които възприемат уличните рисунки на МауПал като подигравка към Франциск и католическата религия, то папата явно няма нищо против. “Предложих му рисунка, която бях направил на обикновено парче дърво – основа, която смятах, че ще пасне идеално на философията му. А той ме погледна, усмихна ми се и ми нащипа бузите любящо”, спомня си МауПал.", "date": "2017.10.14", "title": "Благотворителни проекти на Ватикана ще се рекламират с улично изкуство"}
