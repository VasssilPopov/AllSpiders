{"url": "http://www.mediapool.bg/shotlandiya-iska-london-da-zashtiti-iznosa-na-uiski-sled-brekzit-news267295.html", "text": "Шотландското правителство настоя пред Лондон да гарантира на законодателно равнище защитата на износа на шотландско уиски след излизането на Великобритания от Европейския съюз, предаде агенция Прес Асошиейшън, цитирана от БТА.\r\n\t\"Уискито е продукт, чийто износ носи на Шотландия по 4 милиарда лири (5.25 млрд. долара) годишно. Много важно е да запазим надеждната правна защита в тази област, затова и поисках от британското правителство разяснения дали въпросът ще присъства в преговорите при визитата на министъра на международната търговия Лиам Фокс в САЩ\", каза шотландският министър на икономиката Кит Браун. Производството на уиски осигурява работа на около 20 000 души, подчерта министърът.\r\n\tБраун отбеляза, че е недопустимо британският кабинет да разглежда търговски сделки, които застрашават ценността и репутацията на шотландските продукти. Настоявам също сегашните европейски нормативни изисквания да бъдат гарантирани и след Брекзита, каза той.\r\n\tТрябва да сме сигурни, че всякакви бъдещи споразумения ще бъдат полезни за Шотландия и няма да застрашават източниците за съществуване на нашите фермери и производители, допълни министърът.", "date": "2017.07.30", "title": "Шотландия иска Лондон да защити износа на уиски след Брекзит"}
{"url": "http://www.mediapool.bg/tramp-se-yadosa-na-kitai-zaradi-severna-koreya-news267293.html", "text": "Американският президент Доналд Тръмп изрази в Туитър дълбокото си разочарование от Китай и бездействието му спрямо Северна Корея, предадоха световните агенции.\r\n\t\"Предишните американски лидери дадоха възможност на Китай да печели стотици милиарди долари годишно от търговия, но той не прави нищо със Северна Корея за нас, само говори. Няма да допуснем това да продължава повече. Китай може лесно да реши този проблем\", пише президентът, цитиран от БТА.\r\n\tВ петък през нощта Северна Корея извърши второ изпитание на междуконтинентална балистична ракета, което доказва способността на Северна Корея да нанесе удар на територията на САЩ.\r\n\tВ допълнение към изказването на Тръмп в нощта срещу неделя два американски свръхзвукови бомбардировача Б-1Б прелетяха над Корейския полуостров. Те са именно в отговор на извършените в последно време севернокорейски ракетни изпитания, съобщиха в комюнике военновъздушните сили на САЩ, цитирани от Ройтерс.\r\n\t\"Прелитането на бомбардировачите вчера е пряк отговор на ракетното изпитание от петък и предишното пробно изстрелване на ракета \"Хвасон-14\" на 3 юли\", се казва в комюникето.", "date": "2017.07.30", "title": "Тръмп се ядоса на Китай заради Северна Корея"}
{"url": "http://www.mediapool.bg/golyam-pozhar-bushuva-snoshti-v-ruse-news267294.html", "text": "Голям пожар бушува снощи на брега на Дунава в Русе.\r\n\tОгънят е тръгнал от пристройка, използвана за лятна градина на неработещия от години ресторант \"Фиеста\", откъдето се е прехвърлил към двуетажната сграда на бившата гребна база, предадеБГНЕС.\r\n\tОгънят е пламнал малко преди 18.30 часа. Буквално за десетина минути е обхванал всичко, като според неофициална информация е било подпалено канапе. Хората в района разказват, че сградата се е ползвала от клошари и от деца, които отивали там да пият алкохол, да си правят купони и селфита. Полицията бе отцепила веднага района и достъпа до брега на реката.\r\n\tМного от посетителите на речния ресторант \"Понтона\", който е в реката, останаха откъснати от брега за повече от час. Задимяването от пожара бе усетено в целия център на Русе.\r\n\tНа мястото на инцидента бяха изпратени три екипа на пожарната, които близо два часа се бориха с огъня. Оказва се, че това не е първият подобен инцидент – преди няколко дни отново е горяла същата сграда, но огънят е бил потушен много бързо.\r\n\tЗа щастие, при инцидента няма пострадали хора. Изгорялата постройка е общинска собственост, но не се охранява, тъй като не се използва от години.\r\n\tПричините за пожара тепърва ще се изясняват.", "date": "2017.07.30", "title": "Голям пожар бушува снощи в Русе"}
