{"url": "http://www.mediapool.bg/dsb-aferata-ginka-ima-resurs-da-sabori-vlastta-news276045.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tАферата със закупуването на енергийните активи на чешката ЧЕЗ у нас от фирмата \"Инерком\" на Гинка Върбакова \"има абсолютен ресурс да събори властта\"- Това заяви лидерът на \"Демократи за силна България\" Атанас Атанасов пред бТВ в понеделник, припомняйки как през февруари 2013 г. протестите заради цените на тока доведоха до оставката на първото правителство на Бойко Борисов..\r\n\t\"Енергоразпределителната система на държавата е част от националната сигурност и от година сделката се точи. Ако българските служби не са проявили интерес, значи някой им е казал да не се занимават с това\", добави Атанасов с уточнението, че този някой е премиерът, тъй като той ръководи тези служби.\r\n\tПо думите му има достатъчно данни за това, че има заплаха от пране на пари в тази сделка. Може да има скрити играчи, които ще участват с финансиране и не знаем кои са, посочи лидерът на ДСБ, който беше ръководител в периода 1997-2001 г. на Национална служба \"Сигурност\", трансформирана в сегашната Държавна агенция \"Национална сигурност\" (ДАНС).\r\n\tАтанасов заяви, че съпругът на Гинка Върбакова – Славчо, е бил познат на службите в страната, заради афера от 1999 г. с фалшиви телефонни импулси, които източвали БТК.\r\n\tТой обяви категоричното си мнение, че Гинка и Славчо Върбакови са подставени лица в сделката, нямат управленски опит и нямат достатъчен финансов ресурс за участие в сделката. По-рано през деня обаче от ЧЕЗ защитиха предпочетения от тях кандидат и изразиха мнение, че сделката не може да бъде спряна от българското правителство.\r\n\tУчудвам се на арогантния непукизъм на премиера, ето вече излиза с идея за балканско Белене, коментира още Атанасов.\r\n\tСпоред него е подозрително мълчанието по отношение на банката, която ще участва. Той заяви, че знае, че финансирането ще стане по три канала и само един ще е от банка. \"За обществото е важно поведението на правителството, което е длъжно да се грижи на националната сигурност, а тук има неглижиране”, смята Атанасов.\r\n\tС позиции по сделката за бизнеса на ЧЕЗ в понеделник излязоха още две десни партии – \"Да, България\" и Единната народна партия.\r\n\tСпоред партията на Христо Иванов сделката носи неприемливо висок риск от увреждане на националните интереси в енергетиката, икономиката и сигурността. Тя призова президента да свика Консултативният съвет за национална сигурност за налагане на координиран политически и институционален курс към убеждаване на правителството на Чехия да спре сделката и процедурата да се рестартира при ясно условия, отчитащи българските икономически интереси и сигурност,\r\n\t\"Да, България\" допълва, че \"в рамките на разигралите се в последните дни фарсови опити за кризисен пиар около сделката с ЧЕЗ, стана пределно ясно, че тя представлява пореден пример за маскиране на скандален или дори откровено незаконен краен приобретател зад сламен човек\".\r\n\t\"По всичките си параметри сделката с г-жа Гинка Върбакова се нарежда в  дълга поредица подобни придобивания и схеми за заобикаляне на императивни норми на законодателството и приличието\", допълва се в позицията на партията и се припомня продажбата на Общинска банка на регистрирана в Лихтенщайн компания, собствеността на \"Юлен\" и др.\r\n\tКоментира се още оставката на енергийния министър Теменужка Петкова, която се определя като \"измиване на ръцете\" с цел да се избегне замесването на премиера пряко в скандала.\r\n\t\"Пълното разкриване на това кои реално са крайните икономически и политически бенефициенти на тази схема, как се финансира тя и пр., би било важно за изчистването на българския обществен и стопански живот от мафиотизацията, но не е необходимо, за да видим очевидното: тази сделка има всички външни белези на поредния гешефт, насочен към прикриване на поредния атентат спрямо публичните ни интереси. Това, само по себе си, е достатъчно основание за българската държава да си постави за цел да предотврати тази сделка\", посочва се още в изявлението.\r\n\tВ него се отбелязва, че последиците от сделката са лична отговорност на Бойко Борисов, а наредените от него проверки на \"Инерком\" от ДАНС, НАП, КЕВР и КФН са очевиден опит да се спаси сделката чрез отклоняване на фокуса на надигащия се публичен скандал и едновременно да се замаже обстоятелството, че тези ведомства вече месеци са стояли пасивни в този казус.\r\n\tПартията отчита, че предотвратяването на финализирането на сделката е сложен дипломатически и регулаторен казус, но трябва да се положат всички усилия в тази посока.\r\n\tМножество стават прецедентите, в които самата държава влиза в ролята на \"Гинка”, заявяват от \"Да, България\" и дава за пример \"рейдърство в оръжейния сектор\", приемането на извънредно законодателство като т.нар. Закон за вторично разграбване на КТБ на Пеевски, Цонев и Хамид. \"Все в тази поредица се вписват и казуси като избора на генерален директор на БНТ, който веднага след това инсталира реалния пълномощник на статуквото в национален ефир. Въоръжени с извънредни репресивни пълномощия, високопоставени Гинки се разправят пред очите ни с издателите на буквално всички значими опозиционни медии, с цел да няма кой да пита, например, какво стана с множеството разследвания в енергетиката, шумно започнати и тихо заметени под килима от същите Гинки в прокуратурата\", пише в позицията.\r\n\tДруги предложения в нея са да се публикуват протоколите от срещата на Борисов с чешкия премиер Бабиш и създаване на нарочна парламентарна комисия по казуса със сделката за ЧЕЗ. Отбелязва се и колко е важно кой ще наследи Петкова на поста в момент, в който се изработва новата енергийна стратегия на страната.\r\n\t\"Този казус е пореден пример за това, че в България има цялостен и дългогодишно налаган модел на мафиотизация на управлението, който достигна своята кулминация в дейността на двете вероятно най-успешни Гинки на завладяната ни държава – дуото Борисов-Пеевски. Този модел води до конкретни щети за икономиката на страната, благосъстоянието на всеки български гражданин и подрива самите основи на държавността, гражданските свободи и националния суверенитет\", смятат още в \"Да, България\"\r\n\t\"В крайна сметка, докато обществото ни не успее да смени това управление (и номиналната му опозиция) с реална демократична управленска алтернатива, моделът на завладяване на държавата от Гинките няма да може да бъде елиминиран. В този смисъл, това е поредният казус, който ни дава повод да потвърдим позицията си за нужда от формиране на силен съюз от про-демократичните и анти-корупцционни политически сили за предизвикване на предсрочни избори и рестарт на държавността в България\", посочва политическата сила.\r\n\tЕдинната  народна партия (ЕНП) излезе с позиция, в която се казва, че \"не можем да приемем, че премиерът Бойко Борисов тепърва научава за сделката с ЧЕЗ и няма подробности за казус, засягащ националната сигурност на България\".\r\n\t\"В противен случай са необходими спешни оставки в тези служби и търсене на отговорност за престъпно бездействие. Със същата скорост министър-председателят трябваше да е информиран за евентуални обвързаности на всеки свой министър и ако има такива, да го освободи веднага, а не при сключване на сделката. Ако няма такива, да обясни защо го освобождава. ГЕРБ са доказали, че бранят някои от хората си дори при подадена оставка\", посочват от ЕНП.\r\n\tСпоред партията, оставката на Теменужка Петкова е била необяснима до днес, когато на премиера \"ненадейно му хрумна идеята“ за рестартиране на проекта АЕЦ \"Белене“ на стойност 20 млрд. лева\".\r\n\t\"С този ход третото правителство на Борисов се изправя срещу решение на първото правителство на Борисов и изхвърля от редиците си човекът, ръководил проверката на Агенцията за държавен финансов контрол, която установи милиони злоупотреби в проекта АЕЦ \"Белене“. Единна народна партия не е адвокат на нито един министър на ГЕРБ, но защитава истината, а не задкулисието и парите на българските граждани\", заявяват от ЕНП и призовават Борисов да даде публичен отговор на повдигнатите от тях въпроси.", "date": "2018.02.26", "title": "ДСБ: Аферата \"Гинка\" има ресурс да събори властта"}
{"url": "http://www.mediapool.bg/bulgaria-otnovo-e-v-snezhen-kapan-vsichko-e-prohodimo-pri-zimni-usloviya-news276007.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБългария отново е в снежен капан. Обилният снеговалеж доведе до временно затваряне на магистрали и пътища, предизвика тежки катастрофи, километрични опашки от автомобили, блокира гранични пунктове и затвори училища.\r\n\tВ областите Кърджали и Смолян за понеделник е обявен червен код за опасно време, а в останалите 26 – оранжев код.\r\n\tОт МВР съветват да не се предприемат пътувания в предстоящите дни, ако не се налага.\r\n\tЗа почистването на пътищата и магистралите се затварят участъци от републиканската пътна мрежа, предупредиха от Агенция \"Пътна инфраструктура\" (АПИ).\n\n\r\n\tЖелезопътната мрежа е проходима и влаковете се движат при зимни условия, съобщиха от БДЖ.\r\n\tНад 8 хиляди клиенти на ЧЕЗ от Западна България са без ток. Най-много те са в района на Враца, Видин и Благоевград. Около хиляда са потребителите без електрозахранване в София и областта. Без ток са и около 30 села в Югоизточна България, обслужвана от EVN. Те са в района на Пазарджик, Велинград, Ямбол и Стара Загора.\r\n\tЗасега най-значителни са валежите от сняг в Западна България. Прогнозата е да започнат да спират във вторник. Най-значителни са валежите в Рило-Родопската област, където снежната покривка ще надхвърли 30 см. Температурите в почти цялата страна са под минус 5 градуса и в следващите дни ще продължат да се понижават. Заради вятъра в източните райони се очаква обстановката да се усложни и да се образуват преспи.\r\n\t\r\n\tОбилният снеговалеж затвори гранични пунктове с Гърция и Македония, съобщи МВР.\r\n\tНа граничния пункт  до към 16 часа не се пропускаха товарни автомобили на изход. Причината е силен снеговалеж в Гърция, посочват от МВР.\r\n\tНа ГКПП  гръцките гранични власти пропускат леки и товарни автомобили само с вериги.\r\n\tНа останалите гранични пунктове с Гърция пропускателния режим е нормален.\r\n\tМакедонските гранични власти преустановиха временно пропускането в двете посоки на товарни автомобили през ГКПП . Създадена е организация товарният трафик да се отбива преди зоната на българския пункт, посочват от МВР.\r\n\tИнтензивно е движението на товарни автомобили на българо-турската граница. На ГКПП  има около 5-километрова опашка от чакащи камиони на изход, на  са около 3 километра, обявиха от МВР. Според турските медии за влизане в България през Капитан Андреево се е образувала опашка от камиони от 15 км.\r\n\tСериозен трафик има през  и през  . Не се съобщава за колона от чакащите автомобили.\r\n\tНе работят фериботите при и .\r\n\tЕдинствено на граничните пунктове със Сърбия трафикът е нормален, става ясно от съобщението на МВР.\r\n\t\r\n\tЗа да бъдат почистени, временно бяха затворени магистрали и пътища. Около 1800 машини на пътно - поддържащите фирми разчистват преспите, съобщиха от Агенция \"Пътна инфраструктура\" (АПИ).\r\n\tДва тира се удариха на  на 71-ви км в посока София преди обед и това предизвика задръствания. Много от камионите, преминаващи по магистралите са без вериги.\r\n\t\r\n\tОт пътната полиция в  съобщиха, че обхождат целия пазарджишки участък и санкционират водачите, които не са подготвени за снега. Тъй като трасето не е почистено добре, е съставен акт на Областното пътно управление в Пазарджик, съобщиха от МВР.\r\n\tВременно беше затворена и  преди обед. Движението на превозни средства над 12 тона е ограничено по пътя Кюстендил - ГКПП \"Гюешево\" за снегопочистване.\r\n\tРано сутринта се е наложило да бъде оказана помощ на два закъсали пътнически автобуса по направлението , в района на Русе, което, заедно с пътя Николово - Червена вода, се затварят за движение при зимни условия. В единия автобус е имало деца, които са били евакуирани с помощта на пожарната.\r\n\tЗа камиони беше затворен пътят .\r\n\t\r\n\tВ принудителна ваканция са 41 училища в цялата страна. Отменени са учебните занятия за понеделник и вторник във варненските общини Бяла, Девня и Суворово. Във Вълчи дол ваканцията ще продължи до края на седмицата. Ученици в Силистренско излязоха във ваканция до сряда. Кметовете на общините Тутракан и Главиница обявиха принудителна ваканция за понеделник и вторник в по 4 училища във всяка от двете общини.\r\n\tВъв вторник и сряда няма да се учи в общините Дулово, Силистра, Свищов и Смолян. Принудителна ваканция е обявена в разградската община Лозница. Неучебни са 27 и 28 февруари в редица общини в Шуменска, Плевенска и Видинска област. Няма да се учи на 27 февруари в общините Варна и Сливен.\r\n\tЗатворени за вторник и сряда са училищата в общините Добрич, Добричка, Шабла, Крушари и Тервел. Ваканцията за учениците е възможно да продължи и в четвъртък, ако обстановката не се подобри.\r\n\tУчилищата в цялата област Търговище са затворени от понеделник. В община Опака ваканцията ще продължи до 1 март включително. В общините Търговище, Антоново, Попово и Омуртаг няма да се учи до 28 февруари.\r\n\t\r\n\tЗаради обилния снеговалеж синя и зелена зона за паркиране в центъра на София няма да работи, съобщи столичният кмет Йорданка Фандъкова. Обилният снеговалеж прави невъзможно качественото почистване на всички места за спиране в зоните за паркиране.\r\n\tСистемата за SMS паркиране няма да приема съобщенията за плащане, а талоните няма да се проверяват от контрольорите, казаха от Центъра за градска мобилност. Пътят до планината Витоша е затворен, поради опасност от лавини, ниските температури и изключително тежката зимна обстановка, обяви Фандъкова.\r\n\tВ столицата с приоритет се почистват булевардите с масов градски транспорт, паркингите пред училища, детски градини и обществени сгради.\r\n\tСтоличният кмет призова хората да не използват личните си автомобили. \"Моля, всички шофьори, които нямат крайна необходимост, да не излизат с колите си днес. Пътната обстановката е изключително затруднена – температурата е минус 7 градуса, а снежната покривка е над 15 см. В момента всички усилия са насочени към осигуряване на трасетата за движение на градския транспорт. 182 машини са на терен и не са спирали работа от през нощта\", каза Фандъкова.\r\n\tПочистването на кварталните улици ще започне след спирането на снеговалежа и осигуряване на трасетата на градския транспорт и основните улици. По данни на Столична община към момента се чистят квартали улици в районите \"Триадица\", \"Оборище\", \"Лозенец\", Нови Искър, Панчарево и \"Слатина\".\r\n\tВсички линии на градския транспорт се движат по обичайните си маршрути, но със закъснение. Сутринта трамваите с номера 4 и 5 се движеха на интервали от около 20 – 30 минути. Причината – тежък инцидент на Горнобански път. Временно е бил затруднено движението на трамваи с номера 3, 6 и 11, казаха от Столична община. Поради авария беше нарушен графикът на трамваите по линиите 20 и 22. Затруднено беше и движението на автобусите 29 и 30 до село Балша. Временно беше скъсен маршрутът на линия 65, която принцип стига до кв. \"Манастирски ливади\", но до обяд в понеделник автобусите се движеха до кв. \"Гоце Делчев\".\r\n\tОт общината съобщиха, че 1022 служители на фирмите по чистота разчистват основно подходите към пешеходните подлези, спирките на градския транспорт и част от тротоарите.\r\n\tВ кризисните центрове на Столична община са приети 186 души без дом. Те получават подслон и храна. Центровете работят денонощно.", "date": "2018.02.26", "title": "България отново е в снежен капан, всичко е проходимо при зимни условия"}
{"url": "http://www.mediapool.bg/dalgovete-na-nzok-za-lechenie-v-chuzhbina-shte-se-pokrivat-s-nalichniya-byudzhet-news276024.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЗадълженията, които Националната здравноосигурителна каса (НЗОК) има за лечението на български граждани в ЕС, ще бъдат разплащани в рамките на заложените в бюджета й 73 млн. лева, без актуализация и без да се правят промени по договорените параметри в Националния рамков договор. Това обяви зам.-здравният министър и председател на Надзорния съвет на касата Жени Начева в понеделник.\r\n\tНазначената в края на миналата седмица проверка на задълженията е потвърдила изнесените от управителя на касата проф.Камен Плочев данни за размера на дълговете, чиято обща стойност е 271 млн., от които 133 млн.лева са просрочени.\r\n\tВ петък тези данни бяха отречени от Начева, която в понеделник обясни, че ”разминаването в данни, обстоятелства и факти се дължи на системни нарушения на вътрешно-нормативни документи от поредица от оперативни ръководства на касата”.\r\n\tНачева съобщи, че надзорът е възложил на управителя до 10 март да предложи погасителни схеми към държавите, подали искове. Ще изпълним сключените споразумения с германските и австрийските фондове, към които дълговете ни са най-големи и ще предприемем нови срещи за уточняване на плановете плащане за следващата година, обясни Начева.\r\n\tПредстои и извършване на анализ по видове диагнози, по които български граждани се лекуват в чужбина, за да се прецени по какъв повод се налага лечението им в чужбина.\n\n\r\n\tНачева отново коментира, че обстоятелствата няма да попречат на подписването на Националния рамков договор между НЗОК и Лекарския съюз. На събора си в събота съсловната лекарска организация даде мандат на своето ръководство да подпише договора, който предвижда увеличение на цените на 136 клинични пътеки или около половината от пътеките, по които касата плаща на болниците за извършваната лечебна дейност.\r\n\tЗа целта в бюджета на касата са предвидени около 150 млн. лева, като преди дни финансовият министър Владислав Горанов призова рамковият договор да не бъде подписван до изясняването на точния размер на дълговете към чуждите здравни каси. Това навлече гнева на Лекарския съюз, който заплаши с протести, ако настъпи промяна в договорените параметри на договора.\r\n\tВ крайна сметка Начева увери за пореден път в понеделник, че няма пречка пред подписването на Националния рамков договор, което трябва да се случи до сряда – 28 февруари, когато е последният законов срок за това.\r\n\t\r\n\tСъщевременно в понеделник здравната каса се сдоби с нов подуправител - д-р Йорданка Пенкова. Постът на подуправителя стоеше вакантен от средата на декември миналата година след освобождаването на Димитър Петров.\r\n\tВ последните дни липсата на подуправител стана особено осезаема, тъй като управителят Камен Плочев е в болничен и фондът на практика бе без оперативно ръководство, което да подписва всички важни документи.\r\n\tПенкова е дългогодишен директор на районната каса в Шумен, но не е ясно по чие предложение е назначена.", "date": "2018.02.26", "title": "Дълговете на НЗОК за лечение в чужбина ще се покриват с наличния бюджет"}
{"url": "http://www.mediapool.bg/yunker-posochi-2025-g-kato-vazmozhna-data-za-prisaedinyavane-na-zapadnite-balkani-kam-es-news276022.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПредседателят на Европейската комисия Жан-Клод Юнкер заяви в Тирана, че 2025 година е възможната дата за присъединяване към ЕС на всички страни кандидати от Западните Балкани, ако те изпълнят критериите за членство, предаде Ройтерс.\r\n\t \r\n\t\"Противно на това, което четем навсякъде, Комисията и аз не сме казвали, че Сърбия и Черна Гора непременно ще станат членове на ЕС през 2025 г.\", заяви Юнкер пред репортери в албанската столица, където пристигна от Македония. \"2025 г. е датата, отворена за всички страни кандидати\", добави той.\r\n\t \r\n\t\"И в зависимост от това доколко една страна кандидат дотогава или по-късно, или по-рано е изпълнила всички критерии за членство, ние ще процедираме така, че нейните усилия да бъдат признати от ЕС\", посочи Юнкер на съвместна пресконференция с албанския премиер Еди Рама.\r\n\t \r\n\tПредседателят на ЕК изтъкна, че Албания е постигнала \"впечатляващ напредък\" в реформата на съдебната система и администрацията, и борбата с престъпността, предаде Асошиейтед прес. Но ръководството на страната трябва да реши всички големи гранични спорове със съседите, за предпочитане преди ЕК да приключи оценката на напредъка на страните от Западните Балкани към членство в ЕС, отбеляза Юнкер. Очаква се оценката да бъде оповестена през април.", "date": "2018.02.26", "title": "Юнкер посочи 2025 г. като възможна дата за присъединяване на Западните Балкани към ЕС"}
{"url": "http://www.mediapool.bg/varbakova-predupredi-darzhavata-da-ne-y-prechi-da-kupi-chez-news276028.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tАко с проверките, които възложи, държавата попречи на сделката на пазарджишката фирма \"Инерком\" да придобие българските активи на чешката ЧЕЗ, това ще е нарушаване на инвестиционен интерес. Предупреждението бе отправено в понеделник от собственичката на \"Инерком\" Гинка Върбакова в първото й телевизионно интервю, дадено пред Нова телевизия.\r\n\tРешението й да се покаже по телевизията очевидно целеше да разсее съмненията, че \"Инерком\" е фасада на скрит играч, който стои зад сделката, както и да даде уверения за прозрачното й финансиране. В крайна сметка появата на Върбакова предизвика нови въпроси  около продажбата на стратегическите активи на ЧЕЗ у нас, включващи електроразпределителната мрежа и доставката на ток в Западна България и още пет компании, сред които два ВЕИ-парка.\r\n\tВърбакова не бе попитана какво би предприела, ако възложените от премиера Бойко Борисов проверки на ДАНС и данъчните попречат да се финализира сделката, пред която се оказа, че няма никакви други бариери – поне що се отнася от страна на антимонополната комисия, енергийния регулатор и финансовия надзор.\r\n\tИнтервюто не разкри допълнителна информация около подписаната в петък сделка между \"Инерком\" и ЧЕЗ. Върбакова отново увери, че тя е крайният купувач и зад нея не стои никой. Тя каза, че няма да препродава компанията. Относно информациите, че нейни фирми са имали данъчни задължения, Върбакова попита на кой бизнес не му се е случвало да има задължения.\r\n\t\"В момента моите фирми нямат задължения към НАП, нито аз като частно лице\", съобщи тя и добави: \"Нали нито една банка не би ни кредитирала, ако имаме задължения\".\r\n\tВърбакова заяви, че не може да се каже нито цената на договора с ЧЕЗ, нито финансиращата банка, нито условията на кредитирането и гаранциите. Тя декларира, че никой в държавата не е имал информация за хода на преговорите, както твърди и правителството по повод намеците на БСП, че сделката вероятно е нагласена между българския премиер Бойко Борисов и чешкия му колега Андрей Бабиш.\r\n\tВърбакова напомни, че докато вървеше процедурата по продажбата, имената на кандидатите са се въртели в медийното пространство, но \"никой не дойде да ни потърси\".\r\n\t\"Никой не ме потърси и не ни попита кои сме и защо участваме. Ако държавата имаше притеснения, можеше да дойде (при нас)\", каза тя и допълни, че е обидена от политическото говорене по неин адрес на малкото й име Гинка, което стана нарицателно.\r\n\t\"Не съм Гинка от Требич\", възмути се Върбакова и обясни, че макар да е от Пазарджик, от години живее в София и няма проблем да каже, че в семейството й са милионери.\r\n\t\"От 20 години съм в бизнеса, от 10 години – в енергетиката\", каза Върбакова.\r\n\tПо повод подозренията, че нова и неопитна фирма като \"Инерком\" е предпочетена за мащабния бизнес на ЧЕЗ, Върбакова отбеляза, че честа практика при придобиването на чужд бизнес е създаването на специална компания, каквато е регистрираната през септември 2017 г. \"Инерком България\". \"Беше обяснено в общественото пространство, че компанията е с капитал 50 хил. лв., докато по българското законодателство можеше и да е с два лева капитал\", допълни бъдещата собственичка на активите на ЧЕЗ.\r\n\t\"Не мога да кажа защо избраха нас, но беше дълга процедура с финансови и юридически документи, в която да докажем кои сме ние и какъв е опитът ни. Явно са повярвали в нас и в това, което сме представили\", отговори Върбакова на въпроса защо чехите са предпочели точно нея за купувач. Тя посочи отново, че активите на групата от фирми, чийто собственик е, се оценяват на 100 млн. лв.\r\n\t\"В цялата процедура много стриктно се следеше собствеността на купувача и сме предоставили на различни нива няколко вида гаранции кой е крайният купувач. Това е важно за чешката държава, която е собственик мажоритарен. Продавачът е публична компания и за тях е много голям репутационен риск, ако направят сделка с лице, зад което стои неясна собственост\", допълни Милена Стоева, председател на съвета на директорите на \"Инерком България\", която в началото на февруари напуска дългогодишната си работа в ЧЕЗ, за да се  присъедини към новия й собственик.\r\n\tВърбакова отказа да коментира цената на сделката: \"Няма как да коментираме размера на финансирането, тъй като има договори с много строги клаузи за конфиденциалност, както с банката, така и с продавача\".\r\n\tКредитът е от международна банкова институция, съобщи тя, но не каза дали тази банка има клонове у нас. Според някои неофициални информации \"Уникредит\" ще подкрепи плащането по сделката.\r\n\t\"При инвестиционното финансиране обичайна практика е да се използва залог на акциите на дружеството, което ще придобие активите\", допълни Върбакова и даде пример как при купуване на жилище то се ипотекира.\r\n\t \r\n\tТя увери, че когато сделката бъде финализирана (към момента не е), ще стане ясно откъде идва финансирането и как е структурирано то.\r\n\tВърбакова посочи, че цялата сделка и разговорите по нея са водени в Прага и декларира, че българското правителство, български министри и български политически лица не са имали никаква информация за преговорите. \"Не виждам какво Петкова би могла да допринесе за сделката. Не познавам други политици, както стана ясно, не бях известна в политическите среди\", допълни тя.\r\n\t\"Познавам Теменужка Петкова от 20 години, случайна среща и случайно запознанство, прераснало в приятелство\", обясни Върбакова връзката си с енергийния министър,  бе поискана от премиера Бойко Борисов в петък, \"за да не дам никаква възможност да се влияе на репутацията на правителството, на мен или на Теменужка Петкова, която е честен човек\".\r\n\tВърбакова похвали Петкова, че \"благодарение на нея, през последните години енергетиката беше оздравена и критичните моменти в сектора вече са минало\".\r\n\t\"Работя в сферата на бизнеса и смятам така да остане, не искам да съм публична личност и да бъда използвана за политически цели\", декларира Върбакова.\r\n\tПовтори, че не е подставено лице и няма намерение да препродава енергийния бизнес на друг. По думите й \"Инерком\" купува готов бизнес. \"Да, може да има някакви смени във висшия мениджмънт, но ние купуваме готова компания с нейния екип и ще разчитаме на всички 3600 души, които в момента работят в нея\", заяви бъдещата собственичка.\r\n\t\"Инерком България\" щяла само да задава рамката и стратегията и да следи за сигурността и ефективността на компанията.\r\n\tВърбакова увери още, че смяната на собствеността на доставчика на ток няма да промени качеството на услугата, както и че е рано да се говори за промяна на цените на тока.\r\n\tСобственичката на \"Инерком\" сподели как в петък, след подписването на договора с ЧЕЗ в Прага, двете представителки на фирмата са изпуснали полета си до София и личният им багаж заминал без тях. Парафираният контракт с ЧЕЗ, който тежал 15 кг, обаче го превозили в ръчния си багаж, като се редували да го носят.", "date": "2018.02.26", "title": "Върбакова предупреди държавата да не й пречи да купи ЧЕЗ"}
{"url": "http://www.mediapool.bg/dete-zagina-pri-predpolagaema-himicheska-ataka-v-iztochna-guta-news276026.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tДете загина при предполагаема химическа атака в Източна Гута, съобщиха сирийски опозиционни активисти, цитирани от ДПА.\r\n\t \r\n\tАгенцията отбелязва, че съобщеното нападение с хлор в последния бастион на сирийските бунтовници близо до столицата Дамаск е било извършено вчера - ден след като Съветът за сигурност на ООН прие единодушно резолюция за незабавно 30-дневно прекратяване на огъня в Сирия по хуманитарни причини.\r\n\t \r\n\tЧетиринадесет човека са получили проблеми с дишането, след като самолет на сирийските правителствени сили поразил село Аш Шофание в Източна Гута, съобщи Сирийският център за наблюдение на правата на човека - неправителствена мониторингова организация, която работи във Великобритания и разполага с широка мрежа от информатори в Сирия.\r\n\t \r\n\tОпозиционни активисти в района потвърдиха, че няколко души имат дихателни проблеми, а едно дете е починало.\r\n\t \r\n\tСирийското правителство неведнъж е отричало да използва химически оръжия. Опозиционни активисти обаче съобщиха за атаки с хлор в Източна Гута на 13 и 22 януари, посочва ДПА.\r\n\t \n\n\r\n\tНай-малко 10 цивилни бяха убити днес при въздушни удари и артилерийски обстрел на бунтовническия анклав, предаде Франс прес, като се позова на мониторинговата организация.\r\n\t \r\n\tСред жертвите в Дума, най-големия град в района източно от Дамаск, са девет души от едно и също семейство, включително три деца.\r\n\t \r\n\tМиналата неделя сирийските правителствени сили започнаха кампания на масирани въздушни удари по Източна Гута като подготовка за сухопътна операция за превземане на бунтовническия анклав с площ от стотина квадратни километра. Над 500 цивилни бяха убити за осем дни бомбардировки, отбелязва Франс прес.\r\n\t \r\n\tИзточна Гута, с население от около 400 000 човека, е обсадена от 2013 г.\r\n\t \r\n\tГенералният секретар на ООН Антониу Гутериш поиска резолюцията на Съвета за сигурност за прекратяване на огъня в Сирия да бъде приложена веднага, предаде Франс прес, като се позова на комюнике на неговата пресслужба.\r\n\t \r\n\tГутериш се аргументира с необходимостта от незабавно предоставяне на хуманитарна помощ, за да бъдат облекчени страданията на сирийския народ.\r\n\t \r\n\tНовата офанзива на режима на Башар Асад срещу анклава Източна Гута е предизвикателство към Съвета за сигурност на ООН, който гласува единодушно за прекратяване на огъня след дни на интензивни дебати, пише британският в. \"Гардиън\". Боевете засилиха и натиска над руския президент Владимир Путин, най-влиятелния поддръжник на Асад, да накара сирийския си съюзник да спазва правилата.\r\n\t \r\n\tРуският президент стана обект на нови критики заради действията на Москва, възприети като циничен опит да се забави приемането на резолюцията за прекратяване на огъня, с цел Асад да има време да довърши превземането на Източна Гута. Правозащитни организации подчертават, че е от жизненоважно значение натискът да продължи. Резолюцията на Съвета за сигурност обаче има ограничен обхват не включва конкретен график за прекратяването на огъня, подчертава в. \"Гардиън\".\r\n\t \r\n\tСпоред сирийското правителство примирието трябва да се приложи и към турските сили в Северозападна Сирия, както и американските и израелски сили на територията на страната. Анкара обаче вече отхвърли идеята, че резолюцията обвързва и нейните сили, а САЩ не са заемали позиция, отбелязва британското издание.\r\n\t \r\n\tЗа да се гарантира подкрепата на Русия, резолюцията беше включено изключение за неуточнени \"терористи\" - вратичка, която изглежда дава възможност за продължаване на боевете на много фронтове. Правителството в Дамаск редовно нарича всички свои противници \"терористи\", макар че международната общност смята за екстремистки само малка част от въоръжените групи в Сирия.\r\n\t \r\n\tГенерал-майор Мохамед Хосеин Бакери, началник-щаб на иранските въоръжени сили, вече заяви, че Дамаск и неговият съюзник Техеран ще спазят резолюцията, но че предградията на сирийската столица не са включени в нея, защото са под контрола на терористи. Но именно страданията на мирните граждани в Източна Гута подтикна ООН да гласува за прекратяване на боевете.", "date": "2018.02.26", "title": "Дете загина при предполагаема химическа атака в Източна Гута"}
{"url": "http://www.mediapool.bg/borisov-predlaga-balkanska-aets-belene-s-evropari-news276030.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПредложение АЕЦ \"Белене\" да бъде построена като общ балкански проект с европейско финансиране, лансира премиерът Бойко Борисов в понеделник по време на свое участие в  в Инвестиционен форум за Западните Балкани, провеждащ се в Лондон и организиран от Европейската банка за възстановяване и развитие (ЕБВР).\r\n\tПо време на пресконференция с колегите си Ана Бърнабич, Душко Маркович, Еди Рама, Зоран Заев, Рамуш Харадинай и председателстващият председателството на Босна и Херцеговина Денис Звиздич, Борисов анонсира, че балканските лидери могат да участват заедно в изграждането на ядрената мощност у нас. Според него всички държави от Балканите могат да се включат и да се търси финансиране от Европейския съюз, предаде БГНЕС.\r\n\t\"Дали не бихме могли да помислим за общо финансиране, един балкански проект за електропреносната ни система. Днес ми дойде идея, че това би било чудесно решение за АЕЦ \"Белене“\", посочи българският премиер.\r\n\t\"АЕЦ \"Белене\" с европейско финансиране, с акционери всички нас, можем да го преговорим”, заяви Борисов. \"Електропреносните ни системи биха могли да се свържат“, обясни той и допълни, че така би могло да се постигне истинска диверсификация на Балканите.\r\n\t\"Имаме 2 платени нови ядрени реактори за 2200 мегавата, платили сме ги и стоят в кашони“, аргументира се министър-председателят. \"На 1 март сте добре дошли в София. Надявам се да си напишем домашните, да си наложим така схемите, за да привлечем инвеститори“, изтъкна премиерът.\r\n\t\"Хората на Балканите ще ни повярват, когато ни видят с булдозерите, че почваме да строим. Ние сме си дали сметка, че с войни и с доказване кой е по-силен, нищо не е постигнато и сме най-бедните. Затова истински съм щастлив, че сме заедно тук\", заяви още Борисов.\r\n\tЗапитан дали Македания проявява интерес към идеята на Борисов, премиерът на страната Зоран Заев каза, че страната му е положила много усилия да увеличи енергиийния се капацитет. \"Има увеличение от 35% вече, едно от решенията беше да си партнираме с България, правим още стъпки и се надявам да имаме бъдещи възможности, чрез които да осигурим все повече капацитет\", каза уклончиво той, цитиран от агенцията.\r\n\tПроектът на строежа на АЕЦ \"Белене\" бе спрян през март 2012 г. с правителствено и парламентарно решение, но откакто България трябваше да плати 1.2 млрд. лв. за поръчаното и произведено оборудване за бъдещата централа, възобновяването на строежа отново е на дневен ред. Причината е, че държавната \"Национална електрическа компания\" вложи вече над 3 млрд. лв. в проекта, повечето от които са от заеми, предоставени от собственика й \"българския енергиен холдинг\" и директно от държавния бюджет, като безлихвеният бюджетен кредит за оборудването трябва да се плати накуп през 2023 г.\r\n\tВ последните месеци въпросът за възобновяването на ядрения проект отново е на дневен ред, след като БАН излезе с поръчан от БЕХ доклад за рентабилността на АЕЦ \"Белене\", според който при определени условия ядрената централа може да намери инвеститор и финансиране и да се изгради, тъй като в региона на Балканите ще има евентуален недостиг на 2000 МВ енергийни мощности. Макар много други анализи да сочат, че проектът не е икономически изгоден и всъщност да няма нужда от нови производствени мощности, БСП е сред най-активните радетели на рестарта на строежа.\r\n\tВсъщност идеята АЕЦ \"Белене\" да привлече инвеститор от региона на Балканите съвсем не е нова и неведнъж е лансирана от бившия президент Георги Първанов от 2011 г. В следващи моменти, в които трескаво се проучваше инвеститорски интерес, Сърбия и Македония се спрягаха за потенциални кандидати, но това така и не бе потвърдено официално от техни представители.\r\n\tТака в момент, в който скандалът с продажбата на активите на ЧЕЗ в България на малката фирма \"Инерком\" с неясно към момента финансиране, отново общественото внимание се насочва към проект, за който от 30 години само се говори и се харчат пари за консултанти и оборудване, което стои на склад.", "date": "2018.02.26", "title": "Борисов предлага балканска АЕЦ \"Белене\" с европари"}
{"url": "http://www.mediapool.bg/etsb-obyavi-che-korumpiranata-latviyska-banka-shte-falira-news276031.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЗа разлика от Българската народна банка, която през 2014 г. около 5 месеца умуваше дали да остави източената КТБ да фалира, Европейската централна банка взе подобно решение по отношение на латвийската банка ABLV Bank за точно 10 дни.\r\n\tНа 13 февруари Мрежата за борба с финансовите престъпления на министерството на финансите на САЩ (FinCEN) обяви, че банката ABLV Bank е участвала в пране на пари и подкрепа на тероризма. Според Вашингтон институцията е участвала в сделки с организации от черния списък на ООН за закупуване или износ на балистични ракети за Северна Корея. ABLV бе обвинена и в обслужване на сметките на корумпирани лица, като според американските власти повечето от клиентите на банката са фиктивни компании извън Латвия.\r\n\tСлед обявлението на Вашингтон финансовата институция бе подложена на рязък отлив на депозити и в резултат от американските санкции се стигна до невъзможност да обслужва задълженията си в американски долари.\r\n\tТочно 10 дни след обявлението на САЩ, на 23 февруари, , че финансовата институция \"фалира или вероятно ще фалира\" и трябва да бъде ликвидирана от латвийските власти вместо да бъде спасявана според правилата на ЕС.\r\n\tЛатвийската ABLV Bank е третата по големина в страната и има офиси в много от страните от бившия Съветски съюз (ОНД). Тя е една от трите латвийски банки, които са директно надзиравани от създаденото в края на 2014 г. звено \"Банков надзор\" към ЕЦБ.\r\n\t\"Поради значително влошаване на ликвидността банката по всяка вероятност няма да бъде в състояние на изпълнява задълженията си. Банката не разполага с достатъчно средства, които се ползват незабавно в случай на отлив на депозити преди активиране на процедурата пред латвийския фонд за гарантиране на влоговете\", обяви през уикенда ЕЦБ.\r\n\tПо силата на новото европейско законодателство за спасяване на банки ЕЦБ определи, че ABLV Bank \"фалира или е вероятно да фалира\". В случая обаче е взето решение, че не е в обществен интерес въпросната банка и нейното подразделение в Люксембург да бъдат спасявани, поради което по-нататъшните действия по отношение на трезора ще се извършват по латвийското законодателство.\r\n\tЕвропейският единен съвет за банково преструктуриране (Single Resolution Board) потвърди решението на ЕЦБ, като се произнесе, че латвийската банка и подразделението й в Люксембург не представляват системен финансов риск за съответните държави или за региона на еврозоната и трябва да бъдат ликвидирани, а не да бъдат спасявани според правилата на ЕС.\r\n\tОт ЕЦБ, която е базирана във Франкфурт, припомниха, че гарантирани за вложителите в ABLV Bank са депозитите до 100 000 евро, които ще бъдат възстановени от латвийския фонд за гарантиране на влоговете.\r\n\tПо данни към края на третото тримесечие на 2017 г. депозитите в третата по големина латвийска банка са били на стойност 2.67 млрд. евро, а активите й – 3.6 млрд. евро.", "date": "2018.02.26", "title": "ЕЦБ обяви, че корумпираната латвийска банка ще фалира"}
{"url": "http://www.mediapool.bg/lavrov-rusiya-e-gotova-da-vazobnovi-satrudnichestvoto-s-evropa-news276032.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tРусия е готова да възобнови работата на всички канали за сътрудничество с европейските държави без каквито и да било предварителни условия, обяви днес министърът на външните работи Сергей Лавров, цитиран от ТАСС.\r\n\t \r\n\tНа обща пресконференция след среща в Москва с португалския му колега Аугущу Сантуш Силва, руският външен министър отбеляза, че страната му \"демонстрира достатъчно добра воля\" а подновяване на сътрудничеството, замразено със санкциите, въведени след украинската криза от пролетта на 2014 г.\r\n\t \r\n\tРусия няма да води преговори по условията за вдигане на наложените й санкции, подчерта в същото време Лавров. Той обърна внимание на \"обективната заинтересованост на нашите делови кръгове\" от отменяне на наказателните мерки.\n\n\r\n\t \r\n\tНарастващата военна активност на НАТО близо до руските граници подкопава стратегическата стабилност и доверието в Алианса, предупреди Лавров.\r\n\t \r\n\tРуският външен министър отбеляза, че е запознал подробно португалския си колега с усилията, \"предприети от (страната му) за пълното и последователно изпълнение на Минските споразумения\", и за \"контрапродуктивните действия на Киев\".", "date": "2018.02.26", "title": "Лавров: Русия е готова да възобнови сътрудничеството с Европа"}
{"url": "http://www.mediapool.bg/emigrantite-i-funktsioniraneto-na-samata-darzhava-sazdavat-losh-imidzh-na-bulgaria-v-germaniya-news276027.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tИмиджът на България в Германия не е особено добър. Една от основните причини за това е фактът, че след присъединяването на страната към ЕС и най-вече след отварянето на германския трудов пазар за гражданите на България в Германия пристигнаха много хора, които определено не допринасят за добрия образ на България.\r\n\tТова казва в интервю за българската секция на Дойче Веле Вернер Йостмайер, бивш депутат от ХДС и почетен консул на България в най-многолюдната германска провинция - Северен-Рейн Вестфалия.\r\n\tПо думите му ″има данни, че цели 80% от българските граждани, които пристигат в Германия с цел да работят, са турскоговорящи представители на ромското малцинство″.\r\n\t″Много от тях не могат нито да четат, нито да пишат, говорят лошо български, нямат никакви познания по немски език, но успяват някак да дойдат в Германия, където в крайна сметка често попадат в ръцете на безскрупулни работодатели, които ги експлоатират срещу мизерно заплащане″, допълва Йостмайер.\r\n\tСпоред него те са водени от надеждата, че все ще успеят да намерят някаква работа, независимо срещу какво заплащане. Много от тези хора попадат в т.нар. проблемни квартали, живеят в порутени сгради при ужасни условия - и именно те определят в голяма степен лошия имидж на България в Германия. Това е много жалко, защото те не са типичният образ на българската нация, обяснява почетният консул на страната ни.\r\n\tТой обаче твърди, че лошият имидж на България се дължи и на още един фактор - ″начинът, по който функционира българската държава″.\r\n\t″Лично аз съм ставал свидетел как и най-елементарните неща се случват едва след като подадеш кутия бонбони, например. Това, етествено, е типично и за други страни, но България ми е на сърцето - една прекрасна страна, която всъщност е толкова важна за нас″, казва Йостмайер.\r\n\tИ обяснява, че държавата е важна за Германия, защото, от една страна, се явява стабилизиращ фактор по югоизточния фланг на ЕС.\r\n\t\"Освен това България е страна, която е много приятелски настроена към Германия - така е открай време, но и добрите отношения между г-жа Меркел и г-н Борисов спомагат за това разбирателство. А и по отношение на бежанската политика България допринася с позицията си за повече солидарност в ЕС″, казва германският политик.\r\n\tЙостмайер твърди, че българските мигранти биха могли да бъдат по-лесно интегрирани в германското общество, отколкото ″по-голямата част от бежанците″. Според него в градове като Дортмунд и Дуисбург ″определено имат проблеми с мигрантите от България″, но като цяло те не се разглеждат като сериозно предизвикателство.\r\n\t″В същото време е много жалко, че покрай проблемите с т.нар. мигранти по бедност почти никой не вижда всички онези българи в Германия, които са истински интегрирани, които следват или работят тук, които живеят като пълноценни членове на германското общество. Затова използвам всяка възможност да подчертая, че трябва да правим разлика между едните и другите българи″, смята още Йостмайер.", "date": "2018.02.26", "title": "Емигрантите и функционирането на самата държава създават лош имидж на България в Германия"}
{"url": "http://www.mediapool.bg/slovashki-zhurnalist-i-priyatelkata-mu-byaha-ubiti-v-doma-im-news276025.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСловашки разследващ журналист и неговата приятелка бяха намерени убити в дома им в неделя вечерта. Полицията подозира връзка с разследванията на 27-годишния Ян Кучяк, които са били концентрирани върху укриването на данъци от местни бизнесмени, съобщава \"Вашингтон поуст\".\r\n\t \r\n\tТелата на двамата са били открити в къща във Велка Маца, намираща се на 55 км източно от столицата Братислава. Полицията е посетила дома на журналиста след сигнал от разтревожен член на семейството, че няма връзка с двамата младежи.\r\n\t \r\n\tУбийствата вероятно имат връзка с разследванията на Кучяк, казва шефът на полицията Тибор Гашпар.\r\n\t \r\n\tТой съобщи, че репортерът е бил застрелян в гърдите, а неговата приятелка – в главата. Все още не е ясно кога точно са извършени убийствата. По думите му Словакия никога преди не се е сблъсквала с подобна атака срещу журналист.\r\n\t \r\n\tСловашкият премиер Роберт Фицо коментира, че ако тази информация е вярна, това ще е \"безпрецендентна атака срещу свободата на пресата и демокрацията в Словакия\".\r\n\t \r\n\tТой обяви, че правителството ще даде един милион евро за информация, която да помогне за залавяне на убиеца или убийците. Вътрешното министерство откри специална линия за връзка с хора, които биха могли да споделя полезни данни, дори и анонимно.\r\n\t\r\n\t\r\n\t\r\n\t\r\n\r\n\t \r\n\tПрез миналата година Кучяк се е оплакал в полицията заради заплахи, отправени му от бизнесмена Мариан Коцнер. От полицията казват, че ще се разследват всички, чиито интереси са били засегнати от текстовете на журналиста.\r\n\t \r\n\tТибор Гашпар гарантира, че всички журналисти от Aktualne.sk могат да получат полицейска закрила.\r\n\t \r\n\tВ последната си статия Кучяк разказва за бизнесмен, заподозрян, че продава на своите собствени компании апартаменти в жилищен комплекс. В статията журналистът подозира, че бизнесменът прави това, за да може държавата да му върне 2 млн. евро ДДС, без да има право на това. \r\n\t \r\n\tГодина по-рано друг бизнесмен е заплашвал Кучяк заради негов репортаж. Тогава Кучяк се оплакал в полицията, но реакция от разследващите не е имало.\r\n\t \r\n\tСега полицията ще разследва всички, които са имали контакти с журналиста и ще предостави защита на неуточнен брой репортери от електронното издание, за което убитият е работел.\r\n\t \r\n\tработи в () от 2015 година. Сайтът е дъщерно дружество на германско-швейцарската издателска къща .", "date": "2018.02.26", "title": "Словашки журналист и приятелката му бяха убити в дома им"}
{"url": "http://www.mediapool.bg/leibaristite-iskat-nov-mitnicheski-sayuz-s-es-news276029.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЛидерът на британските лейбъристи Джереми Корбин призова за договаряне на нов митнически съюз с ЕС, за да бъде гарантирана свободната търговия с блока след Брекзит, съобщиха световните агенции.\r\n\t \r\n\t\"Лейбъристите ще се стремят да договорят нов всеобхватен митнически съюз Великобритания-ЕС, за да гарантират, че няма да има мита с Европа и да помогнат за избягване на каквато и да било необходимост от твърда граница в Северна Ирландия\", каза Корбин в реч в централния английски град Ковънтри, в която представи позицията на своята партия за Брекзита.\r\n\t \r\n\tБританският премиер Тереза Мей изключва всякаква възможност за митнически съюз с ЕС след Брекзита, тъй като той би попречил на страната й да сключи нови търговски сделки с бързо растящи икономики, като Китай и Индия, припомня Ройтерс.\n\n\r\n\t \r\n\tВ момент, когато Мей се опитва да договори споразумение за раздялата с Европейския съюз до края на октомври, тя е изправена пред бунт от малка група в Консервативната партия. Корбин се надява да се възползва от това, за да подкопае управлението на Мей, отбелязва Ройтерс.\r\n\t \r\n\tЛидерът на основната опозиционна сила подчерта, че Великобритания не трябва да се озовава в по-лоша позиция след излизането от Европейския съюз. Лейбъристите ще се опитат да постигнат най-добрата възможна сделка за британската икономика и работни места, обеща той, цитиран от Ройтерс.\r\n\t \r\n\tКорбин увери, че ще възприеме по-гъвкав подход от Мей по въпроса за имиграцията след Брекзита.\r\n\t \r\n\t\"Ние няма да правим онова, което това правителство прави, като ще започнем от твърди червени линии за имиграцията и след това ще преценим какво ще означава това за икономиката впоследствие\", заяви лейбъристкият лидер.\r\n\t \r\n\tОфициалните преговори между Лондон и Брюксел по условията, при които Великобритяния ще излезе от ЕС, започнаха на 19 юни 2017 г. в белгийската столица. Година преди това на референдум във Великобритания британците с малка преднина (51.9% от гласувалите) решиха да напуснат ЕС.  \r\n\t \r\n\tПреговорите по Брекзит ще продължат до ноември 2018 г., след което постигнатата сделка трябва да бъде одобрена от Европарламента и от британския парламент. \r\n\t \r\n\tБрекзит влиза в сила на 29 март 2019 г., след което настъпва преходен период, който – засега – ще продължи до 31 декември 2020 г.", "date": "2018.02.26", "title": "Лейбъристите искат нов митнически съюз с ЕС"}
{"url": "http://www.mediapool.bg/sbadna-se-nai-zavetnata-mechta-na-rusiya-news276033.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЗлатният медал на руските хокеисти на Зимните олимпийски игри в Пьонгчан кара Русия да забрави всички санкции, дисквалификации и допинг скандали. Първото от 1992 г. олимпийско злато за националния отбор по хокей окрилява руснаците, констатира австрийският в. \"Ди Прессе\".\r\n\tВ хода на драматичното нажежаване на страстите около финала, отборът на играещите под неутрален флаг руски хокеисти постигна в допълнителното време победа над Германия с резултат 4:3. \"Златната шайба\" във вратата на противника беше забита от Кирил Капризов.\r\n\tИ вече не е важно, че при връчването на наградите руските хокеисти запяха националния си химн - санкциите, въведени заради допинг скандала на Олимпиадата в Сочи през 2014 г. по правилата на МОК им забраняват това. Русия не се страхува от по-нататъшни глоби. Това беше протест, който в крайна сметка всички очакваха.\r\n\tОлег Знарок, главният треньор на руските хокеисти, приемаше поздравления веднага след мача – отначало от президента Путин, после от министър - председателя Медведев и шефа на Руския олимпийски комитет Жуков. Още преди началото на мача всички негови състезатели знаеха, че на заключителната церемония въпреки всичко няма да им разрешат да носят руското знаме. \"Ние се отнесохме спокойно към това. Русия вярва в нас, на тези игри ние бяхме единен отбор. Един за всички - и всички за Русия\", цитира \"Ди Прессе\" думите на руския треньор.\r\n\t\r\n\t\"Кой знае – може би датата, на която Русия празнува Денят за защитника на Отечеството (23 февруари -бел. ред.) може да бъде преместена на 25 февруари (когато се игра хокейният мач)\", коментира швейцарският в. \"\r\n\t\n\n\r\n\tЗа последен път руските хокеисти станаха олимпийски шампиони през 1992 г. на игрите в Албервил, Франция. Тогава те се явиха като обединен отбор спортисти от бившия Съветски съюз. Този отбор, по ирония на съдбата, също се състезава под олимпийския флаг, а не под националния, отбелязва БиБиСи.\r\n\t\r\n\tОлимпиадата в Пьонгчан се отливаше от редица предходни с това, че в нея не участваха водещи професионалисти в хокея, които играят в клубовете на Националната хокейна лига.\r\n\tЕдно от неочакваните последствия на обновяването на отборите се оказа появата на Германия на олимпийския финал. По повод тревогите от по-слаб интерес на аудиторията (преди всичко в САЩ и Канада) към финала с участието на руснаците и германците, президентът на Международната федерация по хокей Рене Фазул каза: \"В Германия никой не се вълнува, че тук няма играчи от Националната хокейна лига. Участието на Германия на финал – това е чудо!\"\r\n\tПрез април 2017 г. северноамериканската Национална хокейна лига промени правилата, отказвайки да пусне играчите от своите клубове на Олимпийски игри.\r\n\tПрофесионалистите от лигата участваха в пет олимпиади – от 1998 до 2014 г. До тогава МОК разрешаваше това само на непрофесионалисти. Съветските спортисти също се смятаха за любители, а не за професионалисти, тъй като формално не получаваха пари за участието си в състезания.\r\n\tВсеки път участието на звезди от Националната хокейна лига в Олимпийски игри е било резултат на специално споразумение, но за 2018 г. такова не бе постигнато.\r\n\tТова рязко понижи нивото на националните хокейни отбори, явили в Пьонгчан – вместо звезди от водещите клубове на САЩ и Канада, на Олимпиадата пристигнаха хокейсти, състезаващи се в студентски шампионати.\r\n\tРуският отбор незабавно се оказа фаворит на букмейкърите. На Олимпиадата можеха да участват играчи от Континенталната хокейна лига, обединяваща професионални клубове от Русия, Беларус, Словакия, Финландия, Латвия, Казахстан и Китай. Тяхното равнище е достатъчно високо, като се има предвид, че в тази лига се включват много хокеисти, които вече са приключили кариерата си в Националната хокейна лига.", "date": "2018.02.26", "title": "Сбъдна се най-заветната мечта на Русия"}
{"url": "http://www.mediapool.bg/samolet-ot-sofiya-za-italiya-katsna-v-budapeshta-zaradi-avariya-news276034.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСамолет, излетял от София към италианското летище Бергамо, поискал да се върне обратно на столичния аеоропорт заради техническа неизправност. Пилотите на два пъти опитали да кацнат, но не успели заради снега, съобщи \"България он еър\".\r\n\tСамолетът бил пренасочен към Белград, но пилотът отказал да кацне там заради лошото време. В крайна сметка машината се е приземил в Будапеща без проблеми.\r\n\tЗаради извънредната ситуация на летище София били изпратени екипи на пожарната, съобщи БНР.\r\n\tНа летище София има анулирани няколко полета от и за Рим и Париж, и от Варна.\r\n\tОстаналите полети се изпълняват с известно закъснение заради лошите метеорологични условия.\r\n\tОт летището призовават гражданите да се съобразят със зимната обстановка и да предвидят достатъчно време за придвижване. Заминаващите пътници да се явяват минимум два часа преди полета си.", "date": "2018.02.26", "title": "Самолет от София за Италия кацна в Будапеща заради авария"}
{"url": "http://www.mediapool.bg/prezidentat-zagrizhen-za-neprozrachnoto-pridobivane-na-aktivite-na-chez-news276036.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСлед като в петък лидерът на БСП Корнелия Нинова призова президентът Румен Радев да излезе с позиция за купуването на активите на ЧЕЗ у нас от фирмата \"Инерком\", тъй като това засяга националната сигурност, в понеделник държавният глава призова българските институции да гарантират интересите на обществото и на държавата в енергетиката.\r\n\tНа среща с председателя на енергийния регулатор Иван Иванов Радев изразил загрижеността си от липсата на достатъчно информация, както и на прозрачност в процеса на придобиване на активите на една от най-големите компании в стратегически сектор като енергетиката, съобщиха от \"Дондуков“ 2. Двамата обсъдили законовите отговорности на Комисията за енергийно и водно регулиране, но не се дават повече подробности за дискусията им.\r\n\tОще в петък Иванов заяви пред Mediapool, че неговата комисия няма правомощия да проверява сделката, ако тя засяга само акциите на чешката ЧЕЗ в електроразпределителното и електроснабдителното дружества. Комисията за финансов надзор обяви, че нейните правомощия са свързани с отправянето от \"Инерком\" на търгово предложение към останалите малки акционери в публичните дружества \"ЧЕЗ Разпределение\" и \"ЧЕЗ Електро\", а антимонополната комисия обясни, че проверява само дали сделката няма да доведе до пазарен дял, позволяващ злоупотреби.\r\n\tПрез уикенда обаче премиерът Бойко Борисов нареди проверка на сделката от ДАНС и данъчните. На този фонд президентът е бил категоричен, че българските институции трябва с действията си да гарантират защитата на обществения интерес и на държавата в този случай, според съобщението на прессекретариата на президентството.\r\n\tПо-рано през деня от БСП съобщиха, че лидерът на  социалистите Корнелия Нинова е поискала среща с посланика на Чехия у нас Душан Щраух. Очаква се такава да се състои до края на седмицата, за да връчи Нинова писмо до чешкото правителство с въпроси относно продажбата на ЧЕЗ, която предизвика политическо и обществено напрежение заради неясното финансиране на сделката и непознатата до скоро нова собственичка на бизнеса на ЧЕЗ у нас Гинка Върбакова, заподозряна, че е подставено лица, макар тя да отрича това..\r\n\tОт Инициативния комитет за защита на потребителите пък призоваха държавата да развали сделката, тъй като не буди доверие в обществото. Те настояват да се търси нов стратегически инвеститор, а продажбата да бъде прозрачна и с ясни гаранции, че няма да постави потребителите в по-неизгодна позиция, се посочва в позиция на организацията.\r\n\t\"Енергоразпределителните дружества са както важни за бита, така и за икономиката и развитието на икономиката и не може да си позволи държавата да се продават на фирма, която е създадена преди една година и няма кой знае какъв опит в тази сфера. Другото притеснително нещо е, че електроразпределителните дружества работят с колекторски фирми и работят с много лични данни на всичките им клиенти\", притесняват се от гражданския комитет.", "date": "2018.02.26", "title": "Президентът загрижен за непрозрачното придобиване на активите на ЧЕЗ"}
{"url": "http://www.mediapool.bg/ofshorki-na-rusko-gruzinski-biznesmen-zad-inerkom-news276009.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПочти половината от необходимите на \"Инерком\" пари за закупуването на активите на ЧЕЗ в България са осигурени от кредити, свързани с офшорни фирми, съобщи чешкото издание \"Лидове новини\". Собственик на вестника е бизнес групата на чешкия премиер Андрей Бабиш, а мажоритарен собственик на ЧЕЗ е чешката държава.\r\n\tИзданието излиза в понеделник с подробен материал за сделката за придобиване на бизнеса на чешкото дружество в България от компанията \"Инерком България\", според който руско-грузински бизнесмен е дал парите.\r\n\tМеждувременно говорител на ЧЕЗ защити \"Инерком\" и изрази убедеността на продавача, че новият собственик в способен да плати активите и да управлява добре електроенергийните дружества.\r\n\tАлис Хоракова също отказа да назове цената на сделката и кой я финансира., заяви Хоракова, цитирана от БНР.\r\n\tТя посочи още, че ЧЕЗ не очаква спиране или връщане на сделката, за която през уикенда премиерът Бойко Борисов разпореди първа проверка от страна на ДАНС и данъчните.\r\n\tСлуховете за офшорно финансиране на \"Инерком\" вървяха още преди ЧЕЗ да разпореди пълна проверка на всички предоставени от \"Инерком\" документи преди финалното решение на надзорния съвет на чешката компания, станало факт миналия четвъртък., обясни Веселин Вачков, директор на \"Лидове новини\", пред БНР.\r\n\tТой казва, че част от кредиторите на сделката са свързани с международното разследване за укриване на данъци \"Парадайз пейпърс\".\r\n\tСред тях е офшорната компания \"Скор Трейд\" (Score Trade), която ще предостави 67 милиона евро (1.7 милиарда корони). Неин собственик е милиардерът от грузински произход с връзки с Русия Пато Гамгонешвили, пише \"Лидове новини\". Тази фирма е свързана и с \"Евро Стар\" ООД, която гарантира 180 милиона евро (4.5 милиарда корони) по банков заем на \"Инерком\", допълва изданието.\r\n\tПубличната информация за Пато Гамгонешвили е оскъдна. Той е един от основателите на та руска група разработчици \"Патеро Дивелъпмънт\" (Patero Development), също така е директор на руската търговска банка \"Славянский кредит\" (Slavjanskij Credit).\r\n\tГамгонешвили бе сред инвеститорите в продадения наскоро мол \"Парадайз център\" в София.\r\n\tОфшорното финансиране е често използвано при закупуване на големи компании в България, коментира Мартин Владимиров от Центъра за изследване на демокрацията., посочи анализаторът пред БНР.\r\n\t, подчерта той.\r\n\tВладимиров уточни, че пасивността на българското правителство е съмнителна, предвид националното значение на електроснабдяването. Според него конкретната роля на премиера Бойко Борисов в сделката е в сферата на спекулациите.\r\n\tТака скандалът с обявената в четвъртък и подписана в петък сделка между ЧЕЗ и неизвестната до скоро и малка \"Инерком\" за седем фирми в България става все по-голям.\r\n\tВ края на миналата седмица недоволството си от действията на ЧЕЗ изрази единственият претендент с действителен опит в управлението на електроразпределителни мрежи – чешката \"Енерго-Про\", която притежава електроразпределителната мрежа и доставя ток в Североизточна България. Нейният собственик – милиардерът Яромир Тесар, коментира пред чешкото издание , че от 20 години работи в Източна Европа, но такова неща досега не е срещал.\r\n\t\"Енерго-Про\" още миналия понеделник е изпратила до надзорния съвет на ЧЕЗ остри писма относно прозрачността на процедурата за избор на купувач за българските активи на ЧЕЗ. Според Тесар непрозрачната тръжна процедура може да доведе до неправомерна държавна помощ, за която обаче Еврокомисията трябва предварително да се произнесе, допълва чешкото издание, цитирайки писмо на милиардера до ЧЕЗ.\r\n\tТо е било придружено от анализ на компанията BDO Advisory, според който продавачът не е предоставял един и същи достъп до информация на кандидат-купувачите. Поради тази причина и \"Енерго-Про\" предложила по-ниска цена от предпочетената \"Инерком\"\r\n\tТесар посочва в писмото си до ЧЕЗ , че такава ситуация може да създаде пространство за спекулативни оферти с висока тръжна цена, която обаче на практика след сделката може да падне на база финансовото състояние или печалби на продаваните активи.\r\n\tПродажбата на активите се проведе по неясна стратегия, организация не съответства на размера на сделката и значението на актива. Начинът, по който беше стартиран, и ходът на отделните фази не отговаряха на обичайните пазарни стандарти, смятат още в чешката \"Енерго-Про\".\r\n\tОт ЧЕЗ са избегнали директен коментар за писмото на Тесар. \"С Надзорния съвет на ЧЕЗ обсъждаме цялостно сделка за продажба на български активи, оценката на всички оферти и независими оценки на стойността на продадените активи\", коментирал говорителят на енергийния гигант Ладислав Криц пред чешкото издание.", "date": "2018.02.26", "title": "Офшорки на руско-грузински бизнесмен зад \"Инерком\""}
{"url": "http://www.mediapool.bg/borisov-obsadi-energiyni-temi-sas-zam-pomoshtnik-darzhaven-sekretar-na-sasht-news276021.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\tМинистър-председателят Бойко Борисов проведе среща със заместник-помощник държавния секретар на САЩ за Европа и Евразия Матю Палмър, пред когото представи приоритетите на България за развитие на газовата инфраструктура и постигане на независимост на страната по отношение на газовите доставки, съобщи правителствената пресслужба.\r\n\tБорисов акцентира върху изграждането на европейския хъб \"Балкан\" и неговото значение за България и за региона.\r\n\tСрещата се състоя в Лондон, където се провежда Инвестиционен форум на ЕБВР за Западните Балкани.", "date": "2018.02.26", "title": "Борисов обсъди енергийни теми със зам.-помощник държавен секретар на САЩ"}
{"url": "http://www.mediapool.bg/mnogohilyadni-protesti-v-rumaniya-sreshtu-pravosadniya-ministar-news276012.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tХиляди демонстранти излязоха по улиците на румънските градове вчера с призиви за оставката на министъра на правосъдието, който иска да уволни ръководителя на Националната дирекция за борба с корупцията, съобщиха ДПА и Асошиейтед прес. \r\n\t \r\n\tДемонстранти от всички възрасти се събраха на тричасов митинг на Площада на победата, където през последната година се организираха много демонстрации в защита на независимостта на съдебната система и правовата държава. По оценки на медиите в митинга са участвали над 4000 души, събрали се въпреки студа и силния снеговалеж. \r\n\t \r\n\tМинистърът на правосъдието Тудорел Тоадер обяви в четвъртък, че задейства процедура по отстраняване от длъжност на популярната главна прокурорка Лаура Кодруца Кьовеши, която обвини в авторитарно поведение, намесване в дела, нарушаване на конституцията и нанасяне на вреди на имиджа на страната. \n\n\r\n\t \r\n\tПрезидентът е този, който трябва да вземе окончателно решение по въпроса за отстраняване от длъжност на главния прокурор на антикорупционната дирекция. Държавният глава Клаус Йоханис определи доклада на правосъдния министър като \"лишен от яснота\". По-рано Йоханис бе заявил, че не вижда причини за отстраняване на Кьовеши от поста.\r\n\t \r\n\t\"Искаме независима съдебна система, а не такава, където има политическа намеса\", заяви един от участниците във вчерашния митинг в Букурещ, цитиран от АП.\r\n\t \r\n\tПо-малко протести се състояха в Тимишоара, Сибиу, Клуж, Плоещ, Галац и Яш.", "date": "2018.02.26", "title": "Многохилядни протести в Румъния срещу правосъдния министър"}
{"url": "http://www.mediapool.bg/balgarin-e-arestuvan-za-opit-za-ubiystvo-na-politsai-v-italiya-news276008.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\t50-годишният български гражданин Иван Илиев е задържан и обвинен за опит за убийство в италианския град Таранто, област Пулия, съобщи бТВ. \r\n\tТой е забелязан от полицията, след като е притеснявал чакащите на автобусна спирка до гарата в Таранто. Полицаите се отзовали на виковете им за помощ, а българинът опитал да се скрие в гарата.\r\n\tПолицаите са успели да го хванат, но той извадил нож срещу спрялата го полицайка ия наръгал три пъти в областта на сърцето. Пострадало е само якето на служителя на реда благодарение на мобилния ѝ телефон, който бил в джоба на униформата.По информация от италианската полиция българинът е бивш боксьор.", "date": "2018.02.26", "title": "Българин е арестуван за опит за убийство на полицай в Италия"}
{"url": "http://www.mediapool.bg/nad-1200-ot-varnatite-v-uchilishte-detsa-sa-otpadnali-povtorno-news276015.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНад 1200 деца, върнати в училище след посещение от специалните екипи, организирани от държавата, са отпаднали повторно от занятията. Те са част от около 17 300 деца, които бяха записани отново на училище до края на ноември. Сред причините за повторното отпадане на част от тях са заминаване в чужбина, преместване в друго населено място или здравословни проблеми. Едва 18% от семействата били готови да пуснат отново децата си в час.\r\n\tТова стана ясно от думите на зам.-министъра на образованието Деница Сачева. Пред БНР тя припомни, че механизмът за включване в образованието на необхванатите в училище деца не е кампания, а политика на Министерството на образованието и науката. Според нея в дългосрочен план програмата ще даде много добри обществени ефекти.\r\n\tСачева припомни, че над 200 000 деца бяха извън образователната система преди началото на настоящата учебна година. За повече от половината от тях има данни, че се намират в чужбина, но не е ясно дали там ходят на училище. Около една четвърт не са намерени на посочения адрес.\r\n\tЧаст от необхванатите деца са били и две от трите момичета, за които се разбра, че са държани в изолация в апартамент в столичния кв. \"Люлин\". Те са попаднали в списъка с деца, които не са открити на посочения адрес, и за тях трябвало да се подаде сигнал в полицията, за да бъдат издирени. От думите на Сачева не стана ясно дали това е направено. Третото момиче, което е на 19 години, вече е извън възрастта за задължително образование и не е било търсено от екипите за връщане на деца в час.", "date": "2018.02.26", "title": "Над 1200 от върнатите в училище деца са отпаднали повторно"}
{"url": "http://www.mediapool.bg/sadat-ostavi-v-aresta-obvinenite-za-ubiystvoto-v-lyulin-news276011.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСофийският градски съд остави в ареста за постоянно двамата арестувани по обвинение за убийството на възрастния мъж в столичния квартал \"Люлин\".\r\n\tОбвинени в престъплението са дъщерята и зетят на жертвата. Според прокуратурата те са пребили 87-годишния Стефан Янев до смърт, след което опитали да заличат следите от убийството. След разкриването на престъплението се оказа, че те са държали в пълна изолация трите си деца и не са ги пускали на училище.\r\n\tПред съда жената поиска да бъде освободена, за да работи като учител и да изпрати дъщерите си в училище. На въпрос защо не го е направила досега тя отговори: \"Заради насилието в училищата. Но мисля, че ще им намеря добро училище\".\r\n\tТя не смята, че е допуснала грешка. Жената не е отговорила на въпроси за убийството, съобщава бТВ.", "date": "2018.02.26", "title": "Съдът остави в ареста обвинените за убийството в \"Люлин\""}
{"url": "http://www.mediapool.bg/erusalimskiyat-hram-na-bozhiya-grob-vse-oshte-e-zatvoren-news276013.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЕрусалимският храм Възкресение Христово, където според традицията е бил погребан Исус Христос, все още бе затворен тази сутрин като извънредна мярка в знак на протест срещу нови данъци и законопроект, подготвян от израелските власти, съобщи Франс прес.\r\n\t \r\n\tНяма яснота докога ще остане затворена най-голямата светиня на християните. Товазависи от ръководителите на християнските църкви в Ерусалим, посочиха християнски духовници.\r\n\t \r\n\tВчера храмът на Божи гроб бе затворен по пладне. Игумен Никон, секретар на руската духовна мисия в Ерусалим, съобщи по телефона за ТАСС, че става дума за едночасова протестна мярка. Франс прес обаче предаде, че висшите духовници от Гръцката православна, Арменската апостолическа и Католическата църква са взели безпрецедентното според тях решение да затворят вратите на църквата до ново нареждане.\n\n\r\n\t \r\n\tТе критикуват обявеното преди няколко седмици решение на градските власти в Ерусалим да обложат с данък църковните имоти, които не се използват като култови сгради или за религиозно обучение, а за дейности с търговски характер, пораждащи приходи - примерно от наеми.\r\n\t \r\n\tДуховниците протестират освен това срещу израелски законопроект, който според тях накърнява правата им върху имоти в Ерусалим.\r\n\t \r\n\tСпоред църквите, ако проектът бъде одобрен, това ще отвори път към изземане на църковните земи и действията на израелските власти целят да бъде отслабено християнското присъствие в Ерусалим.\r\n\tХрамът Възкресение Христово е в Източен Ерусалим - палестинската част на града, анексиран от Израел. Международната общност смята тази анексия за незаконна, напомня АФП.", "date": "2018.02.26", "title": "Ерусалимският храм  на Божия гроб все още е затворен"}
{"url": "http://www.mediapool.bg/partiyata-na-orban-pretarpya-iznenadvashto-izborno-porazhenie-news276016.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tУправляващата в Унгария партия ФИДЕС на премиера Виктор Орбан претърпя изненадващо поражение на местни допълнителни избори вчера, съобщи Ройтерс.\r\n\t \r\n\tНезависимият кандидат Петер-Марки Зай, подкрепян от няколко опозиционни партии, беше избран за кмет на южния град Ходмезовашархели, отдавнашна крепост на ФИДЕС.\r\n\t \r\n\tНовакът в политиката спечели 57, 5 процента от гласовете, постигайки убедителна победа над съперника си от управляващата партия Золтан Хегедуш, който получи 41,6 процента.\r\n\t \n\n\r\n\tАнализатори отбелязват, че изненадващата победа на опозицията може да отбележи нова фаза в кампанията за парламентарните избори, насрочени на 8 април, отбелязва АП.\r\n\t \r\n\tСпоред тях това показва, че една обединена опозиция може да има шанс за победа въпреки че социологическите анкети дават значителна преднина на ФИДЕС.", "date": "2018.02.26", "title": "Партията на Орбан претърпя изненадващо изборно поражение"}
{"url": "http://www.mediapool.bg/chetirima-zaginaha-pri-eksploziya-srutila-sgrada-v-lestar-news276010.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЧетирима души са загинали и четирима са ранени при експлозията, която вчера разруши сграда в Лестър, Централна Англия, съобщи британската полиция.\r\n\t\r\n\tИма потвърждение за четири смъртни случая на този етап, а няколко човека остават на лечение в болница, заяви началникът на Лестърската полиция Шейн О'Нийл, цитиран от Ройтерс.\r\n\t \r\n\tСмятаме, че може да има хора, които още са в неизвестност и спасителната операция продължава, за да се локализират евентуално още жертви, добави той.\r\n\t \r\n\tПричината за експлозията и последвалия пожар, които разрушиха снощи в центъра на града магазин на партера и два етажа с жилища над него, все още не е установена.\r\n\t \n\n\r\n\tСпешните екипи продължават претърсването на развалините и разпитват съседите наоколо, но засега според полицията няма признаци, че експлозията е свързана с тероризъм.\r\n\t \r\n\tВсе още не е известно колко души са се намирали в сградата в момента на взрива. Магазинът за хранителни стоки е бил собственост на поляци.", "date": "2018.02.26", "title": "Четирима загинаха при експлозия, срутила сграда в Лестър"}
{"url": "http://www.mediapool.bg/borisov-smetna-che-30-mlrd-evro-shte-struvat-transportnite-koridori-na-zapadnite-balkani-news276017.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\tОколо 30 милиарда евро ще струва изграждането на транспортните коридори на Западните Балкани.\r\n\tТова показва сметката на лидерите от региона, която премиерът Бойко Борисов обяви при откриването на Инвестиционен форум на Европейската банка за възстановяване и развитие (ЕБВР) в Лондон, посветен на страните от Западните Балкани.\r\n\tОще около 5 млрд. евро ще струва изграждането на дигитална инфраструктура в региона, предаде БТА.\r\n\t\r\n\tОсновните коридори, които са акцент на днешната срещата, са номер 4, 8 и 10, информира премиерът Борисов.\r\n\tКоридор №4 по план свързва Рощок, Берлин Дрезден, Прага, Виена, Братислава, Будапеща, Тимишоара, Видин, София, Солун, Истанбул. Коридор №8 трябва да улесни свързването между албанското пристанище Дурас, Тирана, Скопие, София, Пловдив, Стара Загора, Бургас и Варна, а №10 – между Залцбург, Любляна, Загреб, Белград, Ниш, Скопие и Солун.\r\n\t\"Планът, който предлагаме, е изключително изгоден за всяка една от държавите. Когато има тези транспортни коридори, всяка една столица ще може да има достъп до нея с ж.п. линия и магистрала, и съответно интернет\", заяви Бойко Борисов.\n\n\r\n\t\r\n\tМинистър-председателят припомни, че на 1 март в София ще се състои среща на лидерите от Западните Балкани с председателя на ЕК Жан-Клод Юнкер. На нея ще бъдат представени всички проекти. Тогава всеки от шестимата лидери ще обяви кой точно какво ще финансира по тези проекти. Срещата през март може да се разглежда и като подготвителна за по-голямата среща на върха на 17 май в София между лидерите на ЕС и партньорите от Западните Балкани.\r\n\tВ понеделник Борисов разясни, че вече има и някои готови отсечки по тези транспортни коридори. На срещата в София всеки от лидерите трябва да обяви кои точно части от тези проекти вече са построени и колко точно финансиране е нужно за тяхното завършване. По думите на Борисов реалистично е да те за бъдат изцяло завършени до 7-8 години.\r\n\tИзграждането на коридорите 4, 8 и 10 е била основна тема и на .\r\n\t\"За да бъде разгърнат икономическият потенциал и просперитет в региона, за да бъде Европа стабилна и сигурна, е необходима свързаност както между държавите от Западните Балкани, така и между региона и съседните държави в ЕС\", заяви българският министър-председател и добави, че само така ще се почувстват действителните ползи от съвместната работа. Той отбеляза, че в региона са необходими още инвестиции, работни места и добро трансгранично сътрудничество, което да бъде насочено към подобряване живота на хората.\r\n\tБорисов приветства дейността на ЕБВР в региона, която е един от най-големите инвеститори тук и има важна роля при договарянето на трансграничните инфраструктурни проекти.\r\n\tОт своя страна ЕБВР обяви, че ще продължи да подкрепя трансгранични проекти на Западните Балкани. В понеделник например бе подписан меморандум за финансиране на проекта C-5 за следващите няколко години. \"Банката ще подпомогне и завършването на транспортните коридори 8 и 10. Работим и по проекта за ж.п. инфраструктура, който ще свърже България с Република Македония\", обяви Сума Чакрабарти.\r\n\tТой добави, че се работи и по т. нар. \"Магистрала на мира\" - Сърбия, България, Румъния - Сърбия, Косово, Македония. Преди няколко дни е било подписано споразумението за финансиране на 38.5 млн. евро, свързани с този проект, информира Чакрабарти.\r\n\tПредседателят на ЕБВР допълни, че са подписани споразумения с TANAP, за бъде финансиран проектът TAP. По този начин каспийски газ ще може да минава през Балканите и Западна Европа.\r\n\tПо думите му освен изграждането на нужната инфраструктура в региона, трябва да се създадат необходимите условия за единен инвестиционен пазар, който включва хармонизация на правила, тарифи, предоставяне на необходимите условия за улесняване на чуждите инвестиции. \"Всичко това би допринесло за развитието на икономическото пространство на Балканите\", заяви Сума Чакрабарти. По думите му ще бъде създадена и фондова борса, която свързва държавите от Балканите. Чакрабарти бе категоричен, че за тези държави трябва да има ясна перспектива за ЕС, защото това дава цел.\r\n\tСтремежът на българското председателство на Съвета на ЕС е не само да издигне политически темата за интеграцията на Западните Балкани в ЕС, но и да постигне конкретни договорености за проекти, насочени към свързаност в региона - транспортна, инфраструктурна, дигитална и т. н., защото това е по-реалистичният сценарий.\r\n\t\r\n\tНа този етап няма политически консенсус в ЕС в посока разширяване въпреки оптимистичните изказвания на председателя на Еврокомисията Жан-Клод Юнкер, който през есента допусна, че е възможно Сърбия да влезе в ЕС през 2025 г.\r\n\tНа посещение в Тирана през уикенда Юнкер уточни, че всичко зависи от това кога отделните държави от региона ще са готови за членство.\r\n\t2025 г. е възможната дата за присъединяване към ЕС на всички страни кандидати от Западните Балкани, ако те изпълнят критериите за членство, е , цитиран от Ройтерс.\r\n\t\"Противно на това, което четем навсякъде, комисията и аз не сме казвали, че Сърбия и Черна гора непременно ще станат членове на ЕС през 2025 г.\", заяви Юнкер пред репортери в албанската столица, където пристигна от Македония. \"2025 г. е датата, отворена за всички страни кандидати\", добави той. \"И в зависимост от това доколко една страна кандидат дотогава или по-късно, или по-рано е изпълнила всички критерии за членство, ние ще процедираме така, че нейните усилия да бъдат признати от ЕС\", посочи Юнкер на съвместна пресконференция с албанския премиер Еди Рама.\r\n\tПредседателят на ЕК изтъкна, че Албания е постигнала \"впечатляващ напредък\" в реформата на съдебната система и администрацията, и борбата с престъпността, предаде Асошиейтед прес. Но ръководството на страната трябва да реши всички големи гранични спорове със съседите, за предпочитане преди ЕК да приключи оценката на напредъка на страните от Западните Балкани към членство в ЕС, отбеляза Юнкер.\r\n\tОчаква се оценката да бъде оповестена през месец април, преди срещата на върха през май.", "date": "2018.02.26", "title": "Борисов сметна, че 30 млрд. евро ще струват транспортните коридори на Западните Балкани"}
{"url": "http://www.mediapool.bg/zashto-nito-edin-golyam-igrach-ne-proyavi-interes-kam-chez-news276018.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЕдин много важен и силно пренебрегнат елемент от сделката за #ЧЕЗ: Да, сделката има почти изцяло частноправен характер.\r\n\t\r\n\t\r\n\t\r\n\t,", "date": "2018.02.26", "title": "Защо нито един голям играч не прояви интерес към ЧЕЗ?"}
{"url": "http://www.mediapool.bg/es-razchita-na-golyama-koalitsiya-v-italiya-sled-parlamentarnite-izbori-news276019.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЕвропейският съюз се безпокои от опасността Италия да изпадне в парализа след парламентарните избори на 4 март и разчита на споразумение за голяма коалиция между проевропейските политически семейства с цел избягване на \"най-лошия сценарий\".\r\n\t \r\n\tЖан-Клод Юнкер, председателят на Европейската комисия, обобщи настроенията: \"Бих искал след 4 март Италия да може да има правителство, което да управлява\" благодарение на парламентарна подкрепа.\r\n\t \r\n\tЕвропейските партньори на Италия отказаха какъвто и да било коментар на неофициалната среща на върха в петък в Брюксел. Някои обаче работят зад кулисите, за да насърчат съюз между Силвио Берлускони, лидер на дясната партия \"Форца Италия\" (ФИ, в превод \"Напред, Италия\"), и Матео Ренци, генерален секретар на левоцентристката Демократическа партия (ДП), ако никой от тях не успее да спечели мнозинство, довериха на Франс прес няколко европейски източници.\n\n\r\n\t \r\n\tФренският президент Еманюел Макрон разговаря няколко пъти с Матео Ренци, който го подкрепи като кандидат миналата година и взе лозунга му \"Напред!\".\r\n\t \r\n\tЕвропейският демарш е подобен на този с лидера на германските социалдемократи Мартин Шулц, насърчен да влезе в преговори с канцлера Ангела Меркел за съставяне на коалиционно правителство в Германия. \r\n\t \r\n\tСилвио Берлускони от своя страна е \"обработван\" от най-влиятелните представители на своето политическо семейство - Европейската народна партия (ЕНП), чийто член е \"Форца Италия\", обясниха източниците на Франс прес.\r\n\t \r\n\tСъюзът на ФИ с крайнодесни партии - Северната лига и \"Италиански братя\", е във възход с наближаването на изборите на 4 март. Резултатът от надпреварата обаче остава много неясен и е възможно да доведе до парламент без стабилно мнозинство. Гласуването ще бъде по сложна смесена система, включваща и пропорционални, и мажоритарни елементи. Тя позволява да се спечели мнозинство с 40-45 процента от гласовете.\r\n\t \r\n\tСпоред последните проучвания на общественото мнение коалицията между десницата и крайната десница ще получи 37-38 процента, 17-18 процента от които за ФИ. ДП ще получи 22 процента.\r\n\t \r\n\tВъзпиране на Движение \"Пет звезди\"\r\n\t \r\n\tСилвио Берлускони няма право да заема изборен пост заради присъдата си за данъчна измама, но остава незаобиколим и е в позиция да има решаващата дума.\r\n\t \r\n\t81-годишният милиардер бе приет като приятел в края на януари в Брюксел от Жан-Клод Юнкер, а Ангела Меркел отново го смята за политически партньор, след като оказа натиск, за да го принуди да подаде оставка през ноември 2011 г.\r\n\t \r\n\tТези големи маневри имат една-единствена цел: да възпрат Движението \"Пет звезди\" (ДПЗ) - популистката партия, основана от предизвикващия полемика комик Бепе Грило - на което проучванията отреждат близо 28 процента от гласовете, според европейски представител.\r\n\t \r\n\t\"Италианското обществено мнение е на път да се обърне към антиевропейските партии, които имат антиимигрантска риторика\", разтревожен е друг човек на ръководен пост в Брюксел.\r\n\t \r\n\tВ случай на безизходица в парламента, някои европейски фактори смятат за даденост коалиционно споразумение между ФИ ДП за подкрепа на сегашния премиер Паоло Джентилони, смятан в ЕС за центрист.\r\n\t \r\n\tДруги обаче се съмняват. \"Имам усещането, че никой няма да спечели мнозинство, дори и голяма коалиция\", прогнозира един от най-големите скептици в Брюксел. Той се безпокои, че \"има реален риск от блокиране на системата\".\r\n\t \r\n\tЮнкер даде израз на тези опасения: \"Трябва да се подготвим за най-лошия сценарий\", предупреди той на пресконференция в четвъртък в Брюксел.\r\n\t \r\n\tПредседателят на Европейската комисия изрази тревога от всички източници на несигурност, които тежат сега над Европа, като спомена \"вътрешния референдум на германските социалдемократи за коалиционното споразумение с християндемократите\", организиран на 4 март - в един и същ ден с изборите в Италия - и \"умножаването на правителствата на малцинството\".\r\n\t \r\n\t\"Ако бъдат обединени всички тези източници на несигурност... може да имаме силна реакция на финансовите пазари през втората седмица на март\", предупреди той.\r\n\t \r\n\tТова предупреждение предизвика скандал и Жан-Клод Юнкер бе принуден да се защитава, че не е искал да повлияе на италианските избори.\r\n\t \r\n\tПосланието обаче не шокира всички италианци. \"Не разбирам цялата тази врява около думите на Юнкер. Не казват ли всички именно това?\", подчерта съпредседателят на Европейската зелена партия Моника Фрасони.", "date": "2018.02.26", "title": "ЕС разчита на голяма коалиция в Италия след парламентарните избори"}
{"url": "http://www.mediapool.bg/trima-skiori-zaginaha-i-chetirima-byaha-raneni-pri-lavini-v-shveitsarskite-alpi-news276020.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tТрима скиори загинаха и четирима бяха ранени при няколко лавини в Швейцарските Алпи през уикенда, съобщи Франс прес, като се позовава на полицейски източници.\r\n\t \r\n\tДвама швейцарци бяха пометени вчера следобед от голяма лавина в скалиста зона на община Шато д'Оекс. Единият от скиорите, жена на 55 години, загинала на място, докато другият - мъж на 61 години, бил ранен, без опасност за живота, и евакуиран с хеликоптер.\r\n\t \r\n\tВ събота четирима швейцарски скиори били затрупани от лавина в кантона Вале. Спасителните екипи, изпратени с хеликоптер, успели да ги измъкнат, но 40-годишна жена по-късно починала от раните си в болницата.\r\n\t \r\n\tПолицията в кантора Берн съобщи, че двама скиори били затрупани в събота от лавина в Лауенен. Единията от двамата мъже, чиято възраст и националност не бяха уточнени, починал от раните си в болницата.", "date": "2018.02.26", "title": "Трима скиори загинаха и четирима бяха ранени при лавини в Швейцарските Алпи"}
{"url": "http://www.mediapool.bg/signal-sreshtu-reklamata-na-hazart-s-iliyana-raeva-i-gimnastichkite-news276037.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНационалната мрежа за децата (НМД), която обединява 150 неправителствени организации, е внесла  срещу рекламния клип \"Билет Шоколад от Национална лотария – 7777.bg\".\r\n\tКлипът, който се излъчва по национални телевизии, създава риск от насърчаване на деца и млади хора към хазартни игри, смятат от обединението.\r\n\t\"Клипът откровено насърчава деца и млади хора да играят хазартни игри, търкайки билети с примамливото заглавие „Шоколад“, като използва влиянието на примера на момичетата от Националния отбор по художествена гимнастика. Дори да приемем, че всички участници в клипа фактически имат навършени 18 години, то впечатлението, което се създава, е за участието на деца и млади хора, които са възприемани за пример от други деца, които ги гледат\", посочват от Националната мрежа за децата.\r\n\tСпоред сигнала рекламният клип нарушава не само етичния кодекс, приет от Националния съвет за саморегулация, но е и в разрез с поне четири законови и подзаконови нормативни акта.\r\n\t\"Не на последно място, участието на Националния отбор по художествена гимнастика в рекламен клип, който цели придобиването на печалба от собствениците на частно хазартно дружество \"Национална лотария\", поставя сериозни въпроси и от гледна точка на публичния образ на отбора и Българската федерация по художествена гимнастика, която декларира като своя цел развитието на художествената гимнастика, запазването на нейния национален престиж и увеличаване на социалната значимост на този спорт. БФХГ е организацията с четвъртия по големина бюджет, получаван от Министерството на младежта и спорта. От тази гледна точка, считаме за недопустимо използването на името, имиджа и лицата на федерацията с цел насърчаване на деца и млади хора за участие в хазартни игри с крайна цел – финансова печалба от частни лица\", изтъкват от Националната мрежа за децата.\r\n\tВ сигнала си обединението директно отправя въпрос и към Илияна Раева, която е председател на Българската федерация по художествена гимнастика. \"Защо г-жа Раева се е съгласила на включване на гимнастичките от националния отбор в рекламен клип, който насърчава лесна печалба и хазартна пристрастеност на деца и млади хора\", заявяват от Националната мрежа за децата.\r\n\tНеправителствените организации очакват реакция от всички отговорни институции – Държавната комисия по хазарта към министъра на финансите, Министерството на младежта и спорта, Държавната агенция за закрила на детето, Съвета за електронни медии, Националния съвет за саморегулация, парламентарната комисия за медии и култура, Българската федерация по художествена гимнастика.", "date": "2018.02.26", "title": "Сигнал срещу рекламата на хазарт с Илияна Раева и гимнастичките"}
{"url": "http://www.mediapool.bg/snyag-i-stud-skovaha-chasti-na-evropa-news276014.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСнежна буря връхлетя голяма част от Европа, предизвиквайки на места транспортен хаос и пътни произшествия, предадоха световните агенции.\r\n\t \r\n\tВ Рим за първи път валя сняг от февруари 2012 г. и бяха затворени всички училища. Колизеят, остана затворен наред с намиращия се наблизо Римски форум и Палатинския хълм. Властите призоваха хората да не излизат от домовете си, ако не се налага. Улиците и площадите бяха необичайно тихи и пусти, а хората снимаха необикновената метеорологична обстановка.\r\n\t \r\n\tСнегът засегна градския транспорт в Рим и наруши движението на влаковете. Нарушена бе и работата на двете римски летища - Фиумичино и Чампино, след като за по-малко от 4 часа паднаха 10 сантиметра сняг. През нощта на Фиумичино работеше само една писта, а Чампино бе затворено, за да бъдат почистени двете му писти.\r\n\t \r\n\tВластите на Рим и католически благотворителни организации оставиха отворени през нощта няколко църкви, метростанции и жп гари, където да могат да се подслонят бездомници.\r\n\t \r\n\tИталианската служба за гражданска защита реши да включи армията в разчистването на улиците, след като Рим беше парализиран само от няколко сантиметра сняг.\r\n\t \n\n\r\n\tВъв Ватикана обаче снегът стана повод за необичайни гледки. На площад \"Свети Петър\" свещеници и семинаристи се замерваха със снежни топки.\r\n\t \r\n\tЛошото време предизвика затваряне на училища и наруши транспорта в северните и централните райони на Италия.\r\n\t \r\n\tВ централните части на Русия и столицата Москва е необичайно студено. Температурите са средно минус 14 градуса през деня, а през нощта достигат минус 24 градуса, което е рекорд за района тази зима. Според синоптиците московчани и жителите на Централна Русия трябва да очакват необичайно студено време и в началото на март.\r\n\t \r\n\tВ Литва трима души станаха жертви на студа, а през уикенда температурите достигнаха минус 24 градуса.\r\n\t \r\n\tСняг и студ обхванаха някои райони на Германия. Четирима души пострадаха при две пътни злополуки в провинция Мекленбург-Предна Померания, а в град Любек полицията регистрира около 100 леки катастрофи за няколко часа заради лошото време. В Бремен заради снега бяха отменени най-малко 10 полета.\r\n\t \r\n\tГерманската метеорологична служба каза, че температурите са паднали до минус 15 градуса в някои райони, а на връх Цугшпице са били измерени рекордните за тази зима минус 27 градуса.\r\n\t \r\n\tСтудът причини смъртта на осем души в Полша, съобщи полицията. Общо жертвите на студа от ноември са 48. На някои места температурите паднаха до минус 20 градуса, а в Голдап в Североизточна Полша бяха регистрирани минус 26,2 градуса. Властите призовават гражданите да помагат на възрастните хора и бездомниците, които са особено уязвими през зимата.\r\n\t \r\n\tВ Швеция заради снеговалежите имаше големи закъснения на полетите на двете главни стокхолмски летища. В западната част на страната влаковете не се движеха. Движението по пътищата също бе затруднено, станаха катастрофи. Кола, в която за Упсала пътуваше шведският премиер Стефан Льовен, поднесе на пътя. Премиерът е невредим, само по колата има щети.\r\n\t \r\n\tВ Швейцария днес най-ниската регистрирана температура бе от минус 28,3 градуса на 1970 метра височина в прохода Офен, в кантона Гризон. В Женева днес температурата бе минус 4, а в Берн - минус 8,2 градуса.\r\n\t \r\n\tВ Австрия днес температурите в Тамсвег близо до Залцбург паднаха до минус 23 градуса, а на места Дунав замръзна, но властите предупредиха хората да не се пързалят по леда.\r\n\t \r\n\tАвстрийското вътрешно министерство каза, че заради времето полицията ще бъде снизходителна при прилагането на въведената в края на миналата година забрана за покриващи цялото лице.\r\n\t \r\n\tВ Белгия за тази нощ се предвижда температурите да паднат до минус 15 градуса. Заради студа властите на община Етербек в брюкселския район разпоредиха принудителното отвеждане в убежища на бездомниците, които сами отказват да напуснат улиците.\r\n\t \r\n\tВъв Франция студът отне живота на двама бездомници във Валанс и в района на Париж. Температурите достигнаха минус 10 градуса, но заради силния североизточен вятър се усещат като минус 18 градуса. Очаква се утре и сряда да бъдат най-студените дни за тази зима. Такива студове не е имало от 2005 г. Заради мразовитата вълна в страната бяха разкрити допълнителни 3100 места за временно подслоняване на бездомници.\r\n\t \r\n\tВъв Великобритания метеоролози казват, че тази седмица може да бъде най-студената от няколко години. Сняг вече вали в Източна Англия. Издадено е предупреждение за опасно време.", "date": "2018.02.26", "title": "Сняг и студ сковаха части на Европа"}
{"url": "http://www.mediapool.bg/babh-izze-i-umartvi-nezakonno-nad-100-ekzotichni-ptitsi-news276038.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\t\"Получихме информация, че днес от Българска агенция по безопасност на храните (БАБХ) са иззели от Зоологическа градина София над 100 птици от различни видове, включително защитени, с цел умъртвяване. Птиците са настанени в зоопарка от миналата седмица с протокол на РИОСВ-Монтана. Групата от БАБХ, ръководена от небезизвестния д-р Славев, се е държала изключително арогантно. По неофициална информация, акцията е отмъщение за съдействието от зоопарка, което ние от \"Четири лапи\" и Дивите Животни получихме в грижите за Масуд и Терез преди заминаването им за Холандия. До часове птиците ще бъдат евтаназирани, при това напълно противозаконно\".\r\n\tТакова съобщение се появи в понеделник в официалната фейсбук страницата на Организацията за защита на животните \"Четири лапи\". Нялоко часа по-късно, докато журналисти се опитват да получат разяснения от БАБХ-София, агенцията вече е умъртвила птиците. Това става без необходимите документи и в противоречие със Закона за ветеринаромедицнската дейност, публикуван на собствената им интернет - страница.\r\n\tВ нощта срещу 20-ти февруари в Столичния зоопарк пристигнат над 100 птици.\r\n\tМиналата седмица птиците и други бозайници са задържани на границата във Видин. Конфискувани са, защото превозвачът не представя на място документ за превоз на животни. БАБХ-Видин преценява, че сред птиците има защитени видове и се обръща за съдействие към РИОСВ-Монтана. След оглед РИОСВ-Монтана констатира, че има редки видове и се обръща към Столичния зоопарк, който освен като зоологическа градина е регистриран и като спасителен център.\r\n\tВ нощта срещу миналия вторник птиците пристигат и са настанени в зоопарка в София. Те пребивават там до понеделник, 26 февруари. Животните са с необходимата маркировка – пръстени - и са отделени от останалите обитатели на зоопарка под карантина, обясниха от столичния зоопарк.\r\n\tПървоначално се смята, че птиците пристигат от Белгия. Междувременно се появява собственикът им и представя документи, според които те са закупени от Унгария.\r\n\tСлед разпореждането на РИОСВ-Монтата птиците са настанени в столичния зоопарк за \"установяване на видовия състав\". За целта се води официална кореспонденция между зоопарка и РИОСВ-Монтана.\r\n\tВ петък, на 23 февруари, БАБХ-София издава заповед за умъртвяването на птиците. В документа няма мотиви и изясняване на фактическата обстановка около животните. Директорът на столичния зоопарк обжалва заповедта пред Административен съд – София\r\n\tВ понеделник около обед, въпреки че няма произнасяне на съда, Областната дирекция за безопасност на храните - град София иззема животните, за да ги евтаназира. И го прави два часа по-късно. \"Операцията\" е ръководена лично от началник отдел \"Защита на животните\" към ОДБХ-София д-р Емил Славев. \r\n\tПървоначално от БАБХ твърдят, че ще вземат проби от птиците поради съмнения за птичи грип, защото в \"Белгия има епидемия\". Когато става ясно, че птиците идват от Унгария – епидемия се оказва, че има и там. Проби така и не се вземат.\r\n\tСпоред статистиката на нито в Унгария, нито в Белгия има птичи грип от лятото на миналата година досега.\r\n\tСъгласно възприетия международен стандарт, когато бъде открито огнище на заразата, птиците в радиус от 3 км трябва да бъдат евтаназирани. 30 дни по-късно се правят нови замервания и ако не бъдат отчетени положителни проби, зоната се обявява за свободна от птичи грип.\r\n\tВ официална позиция обаче БАБХ твърдят друго.\r\n\tСлед като умъртвяват птиците , от агенцията съобщават, че за периода 2016 - 2018 г. високопатогенната инфлуенца по птиците тип А (HPAI H5N8) предизвика една от най-големите епидемии по отношение броя на огнищата на домашни птици, географската площ и броя на мъртвите диви птици, регистрирана в Европейския съюз., се казва дословно в съобщението на агенцията.\r\n\tСпоред говорителя на БАБХ умъртвяването е наложително и затова птиците са иззети от зоопарка. На въпрос на Mediapool взети ли са проби от птиците, от БАБХ не отговориха.\r\n\tОт столичния зоопарк обаче заявиха, че въпреки предложението от тяхна страна БАХБ да вземе проби, от агенцията не са пожелали да сторят това.\r\n\tПо неофициална информация птиците директно са натоварени на транспорт на БАБХ и са умъртвени в Радомирско. По какъв ред – остава загадка.\r\n\tMediapool потърси д-р Емил Славев – началник здравеопазване и хуманно отношение към животните, който е участвал в акцията в столичния зоопарк.\r\n\tТой не пожела да отговори на въпросите защо се налага убиването на животните. А на питането кой ще го извърши, както и има ли БАБХ всички необходими документи, д-р Славев, крещейки, оповести: \"Няма да разговарям. Този разговор приключва сега\". И затвори телефона.\r\n\tОт зоопарка в София поясниха, че при тях не са постъпили всички нужни документи. Въпреки това обаче БАБХ са иззели птиците, дори без да се съобразяват, че срещу действията им има жалба в съда.\r\n\tСпоред закона за биоразнообразието и наредбата за спасителните центрове, институцията, която е разпоредила настаняването на дадени животни в спасителен център, трябва да ги освободи от там. Без документ от нея, подобен акт е незаконен.\r\n\tВ зоопарка в София обаче има само един документ – от РИОСВ-Монтана. С него птиците са настанени. Документ за освобождаване няма.\r\n\tПотърсена за коментар, директорката на РИОСВ-Монтана Деница Славкова каза пред Mediapool, че не е издавала акт за освобождаване на птиците. \"Ние още не сме установили какви видове има сред тях. Животните са много\", каза тя пред Mediapool.\r\n\tНа въпрос знае ли, че те вече са умъртвени, Славкова отговори отрицателно и повтори, че акт за освобождаването им не е подписвала. \"Единственият документ е за настаняване\", потвърди тя.\r\n\tОт дирекцията в София пък обясниха, че техни представители са огледали животните ден след като са пристигнали тук. Експерти са посетили зоопарка на 21 февруари и \"на пръв поглед не е било възможно определянето на всеки вид поотделно\". Отново \"на пръв поглед\" защитени видове не е имало.\r\n\tСпоред пиара на столичния зоопарк в колекцията животни обаче е имало защитени видове по Конвенция за международна търговия със застрашени видове от дивата фауна и флора, известна като Вашингтонска конвенция.\r\n\t\"Такива детайли на пръв поглед не можем да установим\", коментираха от РИОСВ-София. След което обясниха, че \"документите по казуса трябва да се движат от колегите в Монтана\", които пък изобщо не знаеха, че птиците са иззети.\r\n\tПо този начин БАБХ извършва.\r\n\tЗа  от агенцията признават писмено в отговор до Mediapool. На въпрос кой е извършил спешната евтаназия на птиците, от БАБХ пишат: .\r\n\tСпоред публикуван на страницата на агенцията, обаче нейните органи .\r\n\tСпоред чл. 179 от нормативния акт \"евтаназия на животни се извършва от ветеринарен лекар, който упражнява ветеринарномедицинска практика\". В БАБХ няма практикуващи лекари.\r\n\tОт агенцията могат сами да извършват умъртвяване само в случай на епидемия, каквато в тази ситуация у нас няма.\r\n\tВъпреки тези две нарушения \"операцията\" под ръководството на д-р Емил Славев завършва \"успешно\", според стандартите на БАБХ и птиците са умъртвени.\r\n\tДва часа по-късно Административният съд в София се произнасят по жалбата на столичния зоопарк и постановяват, че , поради липса на достатъчно аргументи за евтаназия.\r\n\tПтиците обаче вече са убити.\r\n\tОт \"Четири лапи\" съобщиха, че по неофициална информация акцията е отмъщение за съдействието от зоопарка за заминаването на лъвчетата Масуд и Терез за Холандия.\r\n\tОт зоопарка в София отказаха да потвърдят официално това. \"Всичко е възможно в тази държава обаче\", коментираха от там.\r\n\tПо неофициална информация от мениджмънта на зоопарка, от БАБХ са заявили на директора: \"Искаше война – получи я\".", "date": "2018.02.26", "title": "БАБХ иззе и умъртви незаконно над 100 екзотични птици"}
{"url": "http://www.mediapool.bg/ubit-e-golyam-proizvoditel-na-halva-ot-loveshko-selo-news276039.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПолицията разследва убийството на един от големите производители на халва в страната - Иван Христов от ловешкото село Добревци. По информация на БНР по случая е задържан сина му\r\n\t \r\n\t47-годишният бизнесмен, който има цех за производство на халва и локум, е бил намерен в дома му в неделя вечерта с огнестрелна рана в главата. Иван Христов и брат му са съсобствениците във фирма \"Богати\", но бизнесът е бил движен основно от убития бизнесмен.\r\n\t \r\n\tКметът на село Добревци Йордан Йорданов казва, че причините за убийството все още се изясняват, а простреляният не е имал конфликти в селото.\n\n\r\n\t \r\n\t\"Нищо лошо не е коментирано за него, хората са доволни. Все пак сме малко населено място сме, безработицата е голяма\", казва кметът.\r\n\t \r\n\tЙордан Йорданов не смята, че причината за убийството е бизнесът, защото има достатъчно търсене на подобни продукти.", "date": "2018.02.26", "title": "Убит е голям производител на халва от ловешко село"}
{"url": "http://www.mediapool.bg/mz-prognozira-demonopolizatsiya-na-zdravnata-kasa-sled-pone-2-godini-news276040.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПоне 2 години би отнел процесът на демонополизация на здравната каса, заяви в понеделник зам.-министърът на здравеопазването Бойко Пенков, който откри конференцията ”Защита на здравето на всеки гражданин на ЕС”, организирана от Германо-българската индустриално търговска камара в рамките на българското председателство на Съвета на ЕС.\r\n\t”Според мен са твърде големи очакванията към демонополизацията на НЗОК. Германия е една страна, в която от самото начало така е формирано здравното осигуряване с много фондове, но при тях вървят обратните процеси. Там в момента се обединяват, за да могат да покрият нуждите на хората. Съществуващото у нас здравно застраховане ни дава възможност за надграждане и за покриване на допълнителен риск при заболяване“, заяви Пенков.\r\n\t”Има много идеи, но въпросът е кое ще бъде най-добро за България. Все още сме на етап обсъждане. Чисто теоретично за мен идеалният срок демонополизацията да се случи без да има стрес за хората е до 2 години”, коментира Пенков. Той поясни, че това е периодът, необходим за преценка, изготвяне на ново законодателство, стандартизация на самите процеси, гаранции за сигурността на средствата.\r\n\tТой уточни, че дали размерът на здравната вноска ще остане 8%, когато стартира демонополизацията, е чисто политическо решение.\r\n\t”Говорихме си с колегите от Германия преди началото на конференцията, че при демонополизацията има съревнование и конкурентост между самия пакет услуги, който се предлага и оттам се търси интереса на човека, но при един такъв модел е абсолютно забранена негативната селекция“, заяви Пенков.\n\n\r\n\tПо думите му това означава, че ако той има едно или две заболявания, няма да бъде много желан за фонда, защото ще прави разходи и ще трябва да взима лекарства. Според него затова е хубаво да се направи национален преливник – на национално ниво да има отделени средства от осигурителните вноски от различните фондове, за да може там, където има хора с повече нужди, те да бъдат подпомогнати.\r\n\tПо думите му е ясно, че вече трябва да има повече пазар и по друг начин да бъдат формирани отношенията между доставчиците на медицинска, дентална и лекарствена помощ и здравноосигурителни институции.\r\n\t”Надяваме се, че като се променят нещата, значимо ще се подобри контролът върху изразходваните средства и няма да имаме такъв тип измами. В Германия има до 5% измами в здравноосигурителната система – въпросът е да не са повече“, каза д-р Пенков.", "date": "2018.02.26", "title": "МЗ прогнозира демонополизация на здравната каса след поне 2 години"}
{"url": "http://www.mediapool.bg/strelba-na-slyapo-s-novite-regioni-za-planirane-news276041.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСегашните шест региона за планиране за нуждите на еврофондовете и статистиката да станат четири след 2020 г. Това е позицията, която надделя на първото публично обсъждане на новото райониране на страната за нуждите на еврофондовете в София.\r\n\tДо прекрояването на границите на регионите се стигна заради обезлюдяването на Северозападна България, която вече не отговаря на евроизискванията за планов регион.\r\n\tСегашните шест региона са Северозападен, Югозападен, Южен централен, Северен централен, Югоизточен и Североизточен.\r\n\tМеждуведомствена работна група предложи три нови варианта с 6, 5 и 4 региона с различни области, които влизат в тях.  от Министерството на регионалното развитие и благоустройството, което е водещо.\r\n\tЦелта на промяната е да бъдат създадени силни и жизнени райони, които да са добре географски обособени и стабилни по отношение броя на населението. Промените трябва да създадат и по-добри условия за европейско финансиране в предстоящия програмен период.\r\n\tОт тях най-удачен е вариантът с четири региона - Югозападен, Тракийско-Родопски, Черноморски и Дунавски, е личното мнение на министъра на регионалното развитие Николай Нанков. Позицията му се споделя и от новия изпълнителен директор на Националното сдружение на общините в България Силвия Георгиева, стана ясно още по време на дискусията.\r\n\tТози вариант се доближава до най-дългосрочната демографска устойчивост, която търсим, каза Нанков. По думите му вариантът с четири региона е най-балансиран, защото е спазено естественото географско деление на страната. Дава се възможност за използване на потенциала на река Дунав и Стара планина. Следват се традиционни и утвърдени с годините културно-икономически връзки между дунавските, черноморските и тракийските общини, каза Нанков.\r\n\tДопълнителен аргумент е, че в Стара Европа регионите имат имена. Например Тоскана и Умбрия в Италия, Тирол в Австрия, Бавария и Баден-Вюртемберг в Германия. По същия начин и у нас районите могат да носят имена на база определени географски характеристики, каза Нанков.\r\n\tСофия трябва да остане част от Югозападния регион, за да не загуби европейско финансиране по линия на политиката на сближаване, стана ясно по време на дискусията. Това мнение се споделя от регионалния министър, столичния кмет, НСОРБ и неправителствени организации.\r\n\tЕдиният от предложените варианти беше София да се обособи в отделен регион, заради по-високия си стандарт и икономическо състояние. В момента брутният вътрешен продукт на глава от населението по паритет на покупателна способност за София е 102% от средното за ЕС. Това автоматично я поставя в развитите региони и я лишава от евросредства по линия на политиките за сближаване. След 2020 г. средства най-вероятно ще получават само слаборазвитите региони с под 75% БВП на глава от населението спрямо средното за ЕС.\r\n\tСъщата позиция изрази и столичният кмет Йорданка Фандъкова. Според нея оставането на столицата като част от Югозападния район ще бъде приемлив вариант, защото това ще гарантира по-добър достъп до европейско финансиране в периода след 2020 г.\r\n\tСофия разчита на средства за инфраструктура главно от еврофондовете поради липсата на финансова децентрализация, каза Фандъкова. С пари от Кохезионния фронт се изгражда метрото, канализация, околовръстния път.\r\n\tДесислава Николова от Института за пазарна икономика предложи нов, четвърти вариант. Различното в него от този на правителството е, че се оформя голям Западен район с център София. Останалите три се запазват – Дунавски, Черноморски и Тракийско-Родопски регион.\r\n\tТака Северозападът ще се \"качи на един по-бърз влак\" като София и с общи проекти за свързаност ще дръпне напред, смята Николова. Според нея предложеният от ИПИ вариант гарантира стабилност на населението до 2050 г., което е добър хоризонт, но най-важното – при него София няма да остане изолирана от европейско финансиране, защото БВП ще бъде 69% от средния на ниво ЕС.\r\n\tПритесненията са, че няма гаранции, че парите отново няма да бъдат съсредоточени само в столицата в проекти като околовръстния път например и пътят до Видин отново ще остане мираж.\r\n\tРано или късно Западна България ще трябва да премине към районите в преход, но е важно това да се отложи във времето, коментира Десислава Николова. Тя даде пример с Братислава, която заради отделянето си не е имала достъп до безвъзмездно финансиране през настоящия програмен период, което се е отразило негативно на развитието й.\r\n\tКой точно вариант ще бъде избран ще стане ясно след широко обществено обсъждане. В момента малко или много се \"стреля на сляпо\", защото все още нищо не е ясно относно Многогодишната финансова рамка, коментира Десислава Николова.\r\n\tЕврокомисията предложи няколко варианта, а първият проект се очаква да бъде представен в началото на май. Амбицията е евробюджетът за следващите седем след 2020 г. да е ясен преди евроизборите догодина.\r\n\tКъм момента, поне за нас, не е достатъчно изяснено какви управленски мерки и правила на финансиране произтичат от различните варианти, коментира Фандъкова. По думите й не е ясно и по какъв начин ще се организират разходите, както и какви ще са приходите.\r\n\tЗа нас е важно да направим райони, които ще са устойчиви в поне 20-годишен хоризонт, за да не правим ново прерайониране на база демография, заяви Силвия Георгиева, новият изпълнителен директор на НСОРБ. Тя допълни, че във всеки един регион трябва да бъдат постигнати балансирани икономически показатели и да има силни центрове, като се запазят естествените връзки.\r\n\tТова, което не става ясно, е какво печели и какво губи всяка една област от прекрояването на картата по трите предложени от правителството варианти.", "date": "2018.02.26", "title": "Стрелба на сляпо с новите региони за планиране"}
{"url": "http://www.mediapool.bg/vaprosat-za-bulgaria-nasochva-vnimanieto-kam-krizata-na-identichnostta-na-es-news276042.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\t\r\n\tОчаква се България до края на юни официално да кандидатства за влизане в механизма ERM (Exchange Rate Mechanism), което е началната позиция за пълно членство в еврозоната. Мнозина лидери от валутния съюз обаче са сдържани по въпроса, заявявайки, че икономиката на страната е твърде слаба и това ще предизвика повторение на проблемите, притиснали финансово затруднените членки на еврозоната.\r\n\t \r\n\tБързо се приближава моментът за взимане на решението дали на България трябва да й бъде разрешено да се присъедини към еврото.\r\n\t \r\n\tНай-бедната страна в ЕС, чиито брутен вътрешен продукт (БВП) на човек от населението е едва наполовина от средното равнище за Съюза, е решена да подаде официална молба за влизане в ERM, отправната точка към пълно членство в еврозоната, до средата на текущата година въпреки опасенията на много страни членки. Отговорът на ЕС ще отекне далеч извън България.\r\n\t \r\n\tОт строго юридическа гледна точка, единственият правилен отговор е на България да й бъде позволено да се присъедини към клуба. България не само е задължена да направи това според условията на присъединяването си към ЕС, но и вече е изпълнила всички критерии.\r\n\t \r\n\tБългарската валута бе обвързана с германската марката, а след това и с еврото от 20 години и никога не се е отклонявала от определения валутен курс. Страната има едновременно бюджетен излишък и излишък по текущата сметка, държавният дълг е едва 25 % от БВП, а инфлацията - само 1,8%, покривайки целта на Европейската централна банка (ЕЦБ).\r\n\t \n\n\r\n\tВсъщност страната следва правилата на единната валута по-добре от повечето членки на еврозоната. София е убедена, че членството ще ускори изравняването на икономиката на България с останалите от блока, намалявайки усещането за риск у инвеститорите.\r\n\t \r\n\tВъпреки това обаче множество лидери на еврозоната са сдържани към идеята да се позволи на България да въведе единната валута. Някои твърдят, че икономика й е твърде слаба, за да съществува съвместно в една валутна зона с могъщи икономики като Германия. Според тях, ако на София й се позволи да се присъедини, ще се стигне до повторение на проблемите, които сполетяха Гърция и други страни от еврозоната в затруднено финансово положение.\r\n\t \r\n\tДруги се опасяват, че проблемите на България с корупцията на високо равнище и недостатъците на юридическата й система ще изложат на риск останалата част от еврозоната.\r\n\t \r\n\tТези страхове бяха засилени от срива миналата седмица на латвийска банка, след като министерството на финансите на САЩ я обвини в пране на пари за руски клиенти. Друга банка, руска собственост, заяви, че гуверньорът на Латвийската централна банка Илмар Римшевич е искал подкупи - обвинения, които той отхвърля.\r\n\t \r\n\tСофия твърди, че сравненията със съседката й Гърция са несправедливи. В десетилетието преди и след присъединяването си към еврото Гърция разруши обществените си финанси и подкопа конкурентоспособността си с взривообразно увеличаване на служителите в държавния сектор, подхранвано с дългове, и щедри пенсионни обещания. Когато пък Гърция фалира и бе принудена да иска най-големия спасителен пакет и отписване на дълг в историята, тя се противопостави на икономиите.\r\n\t \r\n\tБългария, тъкмо обратното, следва политика на фискална дисциплина над 20 години след финансовия си колапс през 1996 година. Въпреки сравнително ниския жизнен стандарт и сериозните недостатъци в образователната и здравната й система, икономическият модел на България, основаващ се на нисък плосък данък и балансиран бюджет, се радва на забележителна междупартийна подкрепа.\r\n\t \r\n\t\"Фискалната дисциплина е нещо като религия в България\", заявява финансовият министър Владислав Горанов.\r\n\t \r\n\tПротивниците на присъединяването на България към еврозоната имат по-силни позиции в опасенията си за върховенството на закона. Единайсет години след присъединяването си към ЕС България все още е обект на специален мониторинг на ЕС, разработен с цел да засили независимостта и ефективността на юридическата й система, но напредъкът се бави. Доклад миналата година определи 17 области, в които все още трябва да бъдат предприети действия.\r\n\t \r\n\tВсе още няма високопоставена фигура, осъдена за корупция, въпреки непрекъснатите скандали, включително и срива през 2014 година на четвъртата по големина банка в страната, който изглежда бе резултат от сблъсъка на конкурентни бизнес кланове.\r\n\t \r\n\tСофия признава тези проблеми. Тя посочва, че е решена да завърши реформите на юридическата система след няколко години, през които напредъкът бе спъван от политическа нестабилност. Страната обаче отбелязва, че няколко членки на еврозоната също имат проблеми с корупция и неефективност на юридическата система. Само 27 % от българите посочват, че са били засегнати от корупция във всекидневието си спрямо 58 % от испанците, 50 % в Кипър и 46 % в Гърция, сочи изследване на Евробарометър от миналата година.\r\n\t \r\n\tМеждувременно правителството отхвърля опасенията за българската банкова система, отбелязвайки, че 70 % от банковите активи са в ръцете на подразделения на големи европейски кредитни институции, а и във всички случаи, като членка на еврозоната, банковата система ще попадне под надзора на ЕЦБ.\r\n\t \r\n\tЗад тези опасения обаче се крие един простичък въпрос - дали самият ЕС е общност, основана на върховенството на правото? Европейските договори са ясни - правото на присъединяване към еврото би трябвало да се основава на обективни критерии, а не на субективни оценки.\r\n\t \r\n\tДа се позволи присъединяването на България може да подхрани безпокойство в ядрото на ЕС, но отхвърлянето на кандидатурата й носи риск от задълбочаване на две от основните несъответствия в ЕС. От една страна кризата на доверието, която произтича от усещането, че ЕС е станал толкова политизиран, че правилата вече не се прилагат последователно. От друга страна засилващото се разделение \"изток-запад\", което отразява опасенията, че страните от Централна и Източна Европа биват третирани като членки второ качество.\r\n\t \r\n\t\"Ако не харесват правилата, тогава трябва да ги променят\", заявява високопоставен български представител.\r\n\t \r\n\tСофия е решена да постави този въпрос преди края на юни, докато все още държи ротационното председателство на ЕС, не на последно място, защото българското общество, приело 20 години на бюджетни ограничения, го изисква, казва Горанов. Сега отговорът на ЕС може да има по-голямо значение за дългосрочната му еволюция, отколкото който и да е теоретичен дебат, който в момента доминира политическите дискусии в Брюксел.", "date": "2018.02.26", "title": "Въпросът за България насочва вниманието към кризата на идентичността на ЕС"}
{"url": "http://www.mediapool.bg/yuzhna-koreya-prizova-severa-da-se-otkazhe-ot-yadrenite-orazhiya-news276043.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСеверна Корея трябва да се откаже от ядрено-балистичните си програми и да позволи на мира да пусне корени на Корейския полуостров, заяви южнокорейският министър на външните работи Кан Кьон-хва, цитиран от Ройтерс.\r\n\t \r\n\tКан призова и да бъдат възстановени посещенията на разделените корейски семейства като въпрос с хуманитарни измерения, засягащ човешките права, особено с оглед на това, че много от представителите на тези семейства са навършили 80-годишна възраст.\r\n\t \r\n\t\"Трябва да се направи така, че духът от Пьончан да продължи да живее още дълго, за да може мирът да пусне корени на Корейския полуостров\", каза Кан пред Съвета на ООН за правата на човека в Женева.\r\n\t \n\n\r\n\t\"Северна Корея трябва да се вслуша и да се откаже от ядрено-балистичните си програми\", добави той.", "date": "2018.02.26", "title": "Южна Корея призова Севера да се откаже от ядрените оръжия"}
{"url": "http://www.mediapool.bg/partiyata-na-merkel-podkrepi-koalitsionnoto-sporazumenie-news276044.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tДелегатите на конференция на Християндемократическия съюз (ХДС), чийто председател е канцлерката Ангела Меркел, подкрепиха съставянето на коалиционно правителство с Германската социалдемократическа партия (ГСДП), предаде Франс прес.\r\n\t \r\n\t\"Коалиционното споразумение е одобрено от присъстващите 975 делегати с 27 гласа против\", обяви след гласуването на конференцията в Берлин членът на партийното ръководство Армин Лашет, цитиран от Франс прес.\r\n\t \r\n\tГласуването на делегатите на ХДС е предпоследна стъпка по пътя към бъдещия кабинет. Сега последната дума е на ГСДП, чиито членове гласуват от 20 февруари до 2 март по коалиционното споразумение с консерваторите. В този вот участват над 460 000 души.\r\n\t \n\n\r\n\tПартията ще обяви решението им на 4 март.\r\n\t \r\n\tНа конгреса си в Берлин ХДС избра съюзничката на Меркел Анегрет Крамп-Каренбауер за свой генерален секретар, предаде Ройтерс.\r\n\t \r\n\t\"Вече не е достатъчно да се сочи някого с пръст и да се казва, че той или тя трябва да поема отговорност. Затова сега аз поемам отговорността и се поставям в услуга на партията\", заяви Крамп-Каренбауер.\r\n\t \r\n\tАнегрет Крамп-Каренбауер досега бе премиер на малката западна провинция Саар. Тя заяви, че иска да укрепи ХДС като центристка партия. Така тя застава на позицията на Меркел срещу техни опоненти, които искат партията да заеме по-десни позиции, за да си върне избирателите, които се преориентираха към крайната десница, отбелязва Ройтерс.", "date": "2018.02.26", "title": "Партията на Меркел подкрепи коалиционното споразумение"}
