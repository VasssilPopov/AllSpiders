{"url": "http://www.mediapool.bg/okolo-60-ot-proverenite-u-nas-spineri-sa-opasni-news266707.html", "text": "Около 60% от проверените антистрес продукти-спинери от инспекторите на Държавната агенция за метрологичен и технически надзор не отговарят на изискванията за безопасност. За неизрядните продукти са съставени 66 акта на обща стойност над 50 хил. лв., съобщиха от агенцията.\r\n\tИзвънредната проверка започна в края на юни и са били обхванати 154 търговски обекта. Проверени са 219 вида спинери, част от които бяха дадени за изследвания и в лаборатория.\r\n\tПозитивната констатация, след изследванията е, че предлаганите спинери на българския пазар не съдържат олово и живак над допустимите граници. Обстоятелство, което е било установявано при сходни проверки в трети страни и което крие риск, защото тези продукти се ползват основно от деца.\r\n\tРегистрирани са обаче редица други несъответствия при 161 от проверените спинери.\r\n\t99 броя са без маркировка за съответствие, 141 модела са без посочено наименование и адрес на отговорния икономически оператор, който ги е пуснал на пазара и 108 броя са без идентификация на продукта (марка, модел, артикулен номер, партида).\n\n\r\n\tПо време на проверката са закупени образци за изпитване в лаборатория - два от тях са изработени от твърд полимер и един от метал. Получените резултати показват, че образците, изработени от твърд полимер при нормална употреба (падане) отделят малки части, които могат да се погълнат от дете.\r\n\tНа основание получените при изпитването резултати и извършената оценка на риска е установено, че тези спинери, носят сериозен риск при употребата и те ще бъдат обявени в Европейската система за бързо предупреждение за опасни нехранителни продукти – RAPEX. \r\n\tКъм несъответстващите продукти ще бъдат предприети съответните законови мерки, като до момента са спрени със заповеди 97 различни вида спинери.", "date": "11:01 | 17 юли 2017 | ", "title": "Около 60% от проверените у нас спинери са опасни"}
{"url": "http://www.mediapool.bg/za-otgovornostta-ni-kam-makedoniya-news266692.html", "text": "Националният ни интерес е да имаме сигурни и благоденстващи съседи. Затова трябва да приветстваме и да сме готови да подкрепим амбициите на новата власт в Скопие за членство в евроатлантическите съюзи. Такава беше през 90-те принципната позиция на Гърция спрямо България.\r\n\tВъв външнополитически план правителството на Зоран Заев, с подкрепата на парламента, трябва да разреши всички проблеми със своите съседи, за да изпълни изискванията на НАТО и критериите от Копенхаген на ЕС. Източник на тези проблеми е налаганата при управлението на Никола Груевски доктрина за македонизма, създадена от Коминтерна и поддържана от Кремъл. Нейните претенции към съседните страни са недопустими. Тя е чужда на албанския етнос и на другите малцинства в страната. Македонизмът на Груевски го оттегли от Съвместната декларация от 22 февруари 1999 г. на премиерите на Република България и на Република Македония, която често се споменавана тези дни.\r\n\tОтказът от македонизма е труден и ще изисква време, заради насажданата вече на няколко поколения негова идеология. Това пречи \r\n\tЗа да бъде преодоляно това наследство, е нужно национално съгласие. Отвън, подкрепата от България е необходимо, но недостатъчно условие; нужна е подкрепа от съседните страни, без намеса и опити да се диктуват решения. Най-важни са подкрепата от НАТО и ЕС и отворената перспектива за членство.\r\n\t1) И сега следва да има готовност да подкрепи всеки напредък в по-нататъшно уреждане на вътрешно-етническите отношения при условие, че се постигне с широк консенсус в парламента. Както се вижда от последните конфликти в България, те стават заплаха за етническия и религиозен мир, когато в тях се включи мнозинството. Същият е рискът в Македония. Промяна на Охридския рамков договор срещу волята на по-голямата част от македонското мнозинство ще бъде грешка, която може да хвърли страната в хаос. Това следва да бъде позицията на България в НАТО и ЕС. За да покажем зрялост и разбиране на проблемите, трябва да подкрепяме на първо място баланса с интересите на мнозинството. Това означава да настояваме то да получи своите гаранции; да се противопоставим на опитите от Тирана да диктува план на Македония; да сдържаме непремерените европейски отстъпки на албанското малцинство.\n\n\r\n\t2) следва да бъде решен на второ място. Основната причина за това е, че названието определя позициите, претенциите и мястото на страната на картата на Европа. В интерес на България е да подпише споразумение с еднозначно определен и политически признат субект на международното право, да подпише със стабилни власти, способни да го изпълняват. Освен това български интерес е да имаме съгласувана политика със евроатлантическите ни съюзници и с гръцките власти.\r\n\t3) От трите проблема най-лесен за решаване изглежда този с България, но според мен той следва да бъде решен последен. България е имала най-висока отговорност към Македония от самото ѝ отделяне от Югославия. Тази политика следва да има приемственост. За да бъде ефикасна сега, е необходимо да бъде сдържана. Не е препоръчително София да е първата, която да авансира подкрепа за правителството в Скопие, особено преди то да предприеме необходимите действия  Авансирането може да засили анти-българските нагласи, които Югославия, а в последните години ВМРО-ДПМНЕ, насадиха сред етническото мнозинство; особено при категоричната му убеденост, че е имало провокации на македонските албанци и намеса на Тирана.\r\n\t\r\n\tСега България е с много силни позиции пред страните от Западните Балкани: с принципната си позиция през годините на разпадането на Югославия, като страна-член на НАТО и ЕС, с общата си история и култура с Македония, с авторитета си на вдъхновител и радетел на албанското възраждане. Ако има някакъв незначителен риск за нас, той е в тези анти-български нагласи, които могат да се изживеят с времето. Можем да бъдем само от полза. Затова страната ни следва да бъде включена постоянно в Берлинския процес за подкрепа на интеграцията на Западните Балкани в ЕС. Нека припомним тук, че войните в Косово, в Босна и Херцеговина, и конфликтът между албанци и македонци в 2001, бяха спрени, и Милошевич бе отстранен, със активното българско съдействие. Впрочем, всички страни-членки на ЕС от региона следва да бъдат участници в този Берлински процес.\r\n\tНека да преценяваме точно, че сегашната управляваща коалиция в Скопие може да загуби местните избори през есента и това да доведе до изоставяне на курса към европейска и атлантическа интеграция или страната да бъда дестабилизирана отново.\r\n\tНека сме резервирани и от това, че бивши служители на репресивната УДБ-а сега са привърженици и една от движещите сили на новите власти.\r\n\tИ да призовем българските провокатори да намалят децибелите си към Македония.", "date": " | 08:00 | 17 юли 2017 | ", "title": "За отговорността ни към Македония"}
{"url": "http://www.mediapool.bg/vsekidnevni-protesti-v-stolichniya-kvartal-druzhba-sreshtu-stroezh-do-ezeroto-news266694.html", "text": "Недоволството на жителите в столичния квартал \"Дружба\" расте след поредното намерение за строителство на 8-етажна сграда на метри от езерото.\r\n\tЗаграждането на имота от около 3 декара започва в неделния ден около 9:30 часа под \"прикритието\" на дъжда. Хората от съседните блокове виждат и излизат на спонтанен протест, който събира десетки граждани. Така временно спират изкопните работи за поставянето на оградата, съобщиха от Обществения съвет на ж.к. \"Дружба 2\".\r\n\tВ понеделник сутринта отново имаше протест на живеещите в квартала срещу предвиденото застрояване на имота.\r\n\tРайонният кмет Ивайло Цеков беше при протестиращите и заяви, че към момента няма подадено инвестиционно намерение и издадено разрешение за строеж. Той обеща пълна проверка на случая и публично оповестяване на информацията по него.\r\n\tТеренът е частна собственост с площ около 3 декара. Намира се между блокове 121 и 122 в ж.к. \"Дружба 1\". Зелената площ е на метри от езерото. Имотът е реституиран през 2009 г. след което е препродаден. Според справка в Агенцията по геодезия и кадастър имотът се води зелена площ, каза Димитър Илиев, жител от съседен блок, който е направил справка на сайта на агенцията. По негови думи представилата се за собственик на имота е заявила, че има намерение да строи 8-етажна жилищна сграда. Документи за това обаче не е представила.\n\n\r\n\tПоставянето на ограда от собственика на имота също не може да стане без да му бъдат издадени съответните разрешителни от общината. Не стана ясно дали собственикът на имота е имал такива документи. Районният кмет също не отговори на този въпрос.\r\n\tИвайло Цеков каза, че според общия устройствен план на София мястото е предвидено за жилищно строителство, но без обществено обсъждане няма как да стане това.\r\n\tЖителите на квартала са категорични, че няма да допуснат застрояване на зелената площ и са готови на всекидневни протести.\r\n\t\"Това е корупционна сделка за вниманието на главния прокурор и столичния кмет Йорданка Фандъкова\", каза възрастна жена без да се представи.  \r\n\tПо инициатива на БСП – София в понеделник главният архитект Здравко Здравков ще представи предстоящите промени в Закона за устройството и застрояването на Столична община. Дискусията ще бъде от 16 часа в Централния дом на архитекта (ул. \"Кракра\" №11).", "date": "08:10 | 17 юли 2017 | ", "title": "Всекидневни протести в столичния квартал \"Дружба\" срещу строеж до езерото"}
{"url": "http://www.mediapool.bg/tsarkvata-pochita-pametta-na-sv-marina-news266695.html", "text": "На 17 юли християнската църква почита паметта на св. Марина.\r\n\tТя е родена в Антиохия и е дъщеря на жрец идолопоклонник. Загинала мъченически едва на 16 г. (около 270 г.).\r\n\tЗа българина тя е символ на небесния огън, покровителка на жътвата, нивите и сеитбите. В едната си ръка държи дявола за косата, с другата го удря с дърво по главата.\r\n\tИзобразяват я на трон, лявата ѝ ръка е пред гърдите, в дясната държи кръст.\r\n\tГорещниците - 15, 16 и 17 юли, народът ни празнува в чест на огнената слънчева стихия.\n\n\r\n\tДните са посветени на християнските светци Юлия, Марина и Емилиян. Най-строго се почитат първия и третия горещник. Знае се, че каквото и да се изработи в тези дни, ще изгори. Не се ходи пеш. Жените не се захващат с никакви ръкоделия.\r\n\tНа 17 юли се пали новият жив огън. Той се прескача за здраве и от хора, и от животни. От него всеки взима, за да запали домашното огнище. Казват, че през тези дни и от най-засъхналите корита бликва вода и който се окъпе в тази топла вода, няма да боледува през цялата година. Започват седенките, изпълнени с магии за любов.\r\n\tМежду селата Джулюница и Кесарево, област Велико Търново, се намира лековитото аязмо на св. Марина. Всяка година на 17 юли то се превръща в притегателен център за стотици българи от различни краища на страната, които търсят спасение във водата и калта му, за които се твърди, че притежават лечебна сила.\r\n\tВярващите в лековитата сила на малкото аязмо пристигат на мястото още в нощта срещу 17 юли, тъй като именно тогава според поверието водата бликва по чудодеен начин от земята, а впоследствие също толкова мистериозно изчезва.\r\n\tНаред с това поклонниците палят и свещи пред иконата на св. Марина, нарисувана от отец Николай от село Кесарево, който я изважда и поставя там специално за случая, а след това отново я прибира.", "date": "08:34 | 17 юли 2017 | ", "title": "Църквата почита паметта на св. Марина"}
{"url": "http://www.mediapool.bg/silen-vyatar-i-morsko-valnenie-po-chernomorieto-news266696.html", "text": "Жълт код за силен вятър и силно вълнение е обявен за цялото Черноморие, показва справка на сайта на Националния институт по метеорология и хидрология към Българската академия на науките.\r\n\tНад морето ще духа североизточен вятър с пориви от 20 м/сек и вълнение на морето 3 - 4 бала.\r\n\tЖълтият код означава потенциална опасност и повишена вероятност за опасни метеорологични явления, които могат да причинят щети.\r\n\tВ понеделник облачността ще е значителна и валежите ще продължат, но ще са на по-малко места и ще отслабват в сравнение с неделя.\r\n\tЩе духа слаб, в източната половина на страната - умерен до силен североизточен вятър.\n\n\r\n\tМаксимални температурище самежду 18 и 23 градуса, в източните райони до 25 – 26 градуса.\r\n\tНад Черноморието облачността ще е значителна, ще превалява дъжд. Ще духа умерен, временно и силен североизточен вятър. Максималните температури ще са 24 – 26 градуса. Температурата на морската вода е 23 – 25 градуса.\r\n\tНад планините ще е облачно, на много места с валежи. Ще духа умерен до силен североизточен вятър. Максимална температура на височина 1200 метра – около 13 градуса, на 2000 метра – около 8 градуса.\r\n\tОт вторник лятото отново се завръща. Температурите отново ще бъдат между 30 и 35 градуса през почивните дни.", "date": "08:52 | 17 юли 2017 | ", "title": "Силен вятър и морско вълнение по Черноморието"}
{"url": "http://www.mediapool.bg/oae-stoyat-zad-hakerskite-ataki-sreshtu-katar-saobshti-vashington-post-news266697.html", "text": "Обединените арабски емирства са ръководили хакерското нападение срещу катарски правителствен информационен сайт през май, твърди вестник \"Вашингтон пост\", цитиран от световните агенции.\r\n\tВ резултат на кибератаката бяха публикувани фалшиви изявления от името на емира на Катар, които доведоха до острата криза между малкото, но богато и влиятелно емирство и негови съседи от района на Персийския залив.\r\n\tШейх Тамим бин Хамад Ал Тани бе цитиран да казва на сайта на катарската официална информационна агенция, че Иран е ислямска сила, и да хвали палестинското движение Хамас.\r\n\tАгенцията бързо обяви, че е станала жертва на хакерска атака и премахна тази публикация от сайта си.\r\n\tСега \"Вашингтон пост\" пише, че високопоставени представители на Обединените арабски емирства са обсъдили кибернападението на 23 май - ден преди то да стане факт.\n\n\r\n\tПосолството на ОАЕ отхвърли информацията на американския ежедневник като фалшива и подчерта, че страната не е имала никаква роля в предполагаемата хакерска атака.", "date": "08:58 | 17 юли 2017 | ", "title": "ОАЕ стоят зад хакерските атаки срещу Катар, съобщи \"Вашингтон пост\""}
{"url": "http://www.mediapool.bg/pochina-nositelyat-na-oskar-martin-landau-news266699.html", "text": "Почина американският актьор Мартин Ландау, носител на \"Оскар\", предадоха агенциите, като се позоваха на неговия агент.\r\n\tЛандау е починал на 89-годишна възраст в болница в Лос Анджелис в резултат на \"неочаквани усложнения\". Не е уточнено какви точно здравословни проблеми е имал роденият в Ню Йорк актьор.\r\n\tЛандау става популярен в края на 60-те години на миналия век с телевизионния сериал \"Мисията невъзможна\", който му носи две награди \"Златен глобус\".\r\n\tПечели \"Оскар\" за най-добър актьор в поддържаща роля през 1995 г. за превъплъщението си в Бела Лугоши – американски актьор от унгарски произход, който играе във филми на ужасите, включително граф Дракула в едноименния оригинален филм във филма \"Ед Уд\" (1994 г.).\r\n\tЛюбопитно е, че той отказва роля, която е можело да му осигури статут на суперзвезда - тази на мистър Спок в култовата поредица \"Стар Трек\".", "date": "09:08 | 17 юли 2017 | ", "title": "Почина носителят на \"Оскар\" Мартин Ландау"}
{"url": "http://www.mediapool.bg/ogranichavat-vodkata-po-praznitsite-v-rusiya-news266698.html", "text": "Руските власти разглеждат възможността да ограничат продажбата на алкохол в неработни дни в цялата страна по пътя към здравословен начин на живот, предаде РИА-Новости.\r\n\tВъвеждането на забрана върху продажбата на спиртни напитки по празниците може да се появи в Стратегията за формиране на здравословен начин на живот на населението, която се разработва от руското Министерство на здравеопазването.\r\n\tИдеята е на държавния научно-изследователски център по профилактична медицина откъдето смятат, че съществуващите сега ограничения са недостатъчни. По този начин идеята влиза в общонационално обсъждане.\r\n\tВ Русия всеки регион има право да въведе собствени ограничения върху времето, в което алкохолът е достъпен за продажба в търговската мрежа.\r\n\tСпоред федералния закон между 23 часа и 8 сутринта продажбата на алкохол в Русия е забранена, но местните власти могат да въведат допълнителни ограничения.\n\n\r\n\tНапример в Чечения може да се купува алкохол само от 8 до 10 часа сутринта. В Уляновска област съществува забрана за продажба на алкохол в почивните дни.\r\n\tПроблемът със злоупотребата на алкохол създава значителни здравни и социални проблеми в Русия.", "date": "09:03 | 17 юли 2017 | ", "title": "Ограничават водката по празниците в Русия"}
{"url": "http://www.mediapool.bg/tsvetanov-obeshta-po-visoki-zaplati-na-politsaite-ot-2018-g-news266700.html", "text": "Заместник-председателят на ГЕРБ и шеф на парламентарната група на управляващата партия Цветан Цветанов обяви пред БНТ, че от 2018 г. ще започне да се мисли за повишаване на заплатите на полицаите.\r\n\tСпоред него трябва да се спре с говоренето за реформи в МВР, а вместо това да става дума за оптимизация. Цветанов посочи, че е солидарен с исканията на полицаите за по-високи заплати, но такъв ръст може да бъде заложен едва догодина.\r\n\tЦветанов определи искането на БСП за оставката на Радев като \"неоснователно\", защото вътрешният министър \"се справя много добре, изградил е диалог със синдикатите и екипът му ще се справи с предизвикателствата“.\r\n\tЦветанов припомни, че целта е до края на мандата на ГЕРБ и \"Обединени патриоти\" минималната заплата за страната да стане 650 лв. (сега е 460 лв.), а средната – 1500 лв.\r\n\tОбмислят се промени в религиозното законодателство, така че да се спре с външното финансиране на религиите и издръжката им да е в ръцете на държавата, коментира още Цветанов.\r\n\tСпоред него има още много работа по интеграцията на ромите и в този процес трябва религиозните общности и лидери да се включат по-активно. Недопустимо е да се заиграваме с етническата толерантност, каза Цветанов.\r\n\tУправленската програма ще бъде публикувана съвсем скоро, каза Цветанов. Според него \"едно забавяне от седмица или 10 дни не би дало някакво отражение\", защото мандат е 4 години. Цветанов оцени програмата като \"изключително стойностна\" с ясно разписани срокове.\r\n\tТой отбеляза, че с \"Обединени патриоти\" работят \"изключително добре\" и им благодари за стабилността, защото все пак били три отделни политически формации.\r\n\t\"В момента е по-работоспособна ситуациията. На заден план са претенциите за кадрови въпроси, които бяха в предишния мандат\", сравни Цветанов сегашното управление с това в предишния мандат, когато ГЕРБ беше начело заедно с Реформаторския блок.\r\n\tТой съобщи, че се търсят и \"други политически формации, които могат да подкрепят парламентарни решения\" без да конкретизира.\n\n\r\n\tСпоред него \"БСП все още не могат да осъзнаят, че изборите са приключили\". \"БСП искат да се върнат по някакъв начин в политическия мач, но това може да се случи само ако имаме общи цели\", каза Цветанов.\r\n\tТемата за Македония е била \"изкуствено експонирана\", смята Цветанов. Той  поздрави външно министерство и министър Екатерина Захариева за решението за подписването на договора за добросъседство, защото \"няма по-добро нещо, от това да имаме едни добри политически отношения с Македония\".\r\n\tЦветанов отрече да има проблем с президента Румен Радев, въпреки че двамата разениха остри реплики помежду си по повод процедурата за купуване на изтребители за военната авиация.\r\n\t\"Нямам никакви проблеми с абсолютно никой. Това, че президентът има някакъв проблем с мен това той трябва да отговори. Но аз не се водя от лични нападки или да променям мнението си от това, че някой се изказва неподготвен. Личните неща са извън политиката и те са от тези, които нямат необходимия политически опит или просто вървят в някаква конфронтационнна среда\", каза Цветанов.", "date": "09:42 | 17 юли 2017 | ", "title": "Цветанов обеща по-високи заплати на полицаите от 2018 г."}
{"url": "http://www.mediapool.bg/letishte-sofiya-s-37-rast-na-patnitsite-prez-yuni-news266702.html", "text": "Ръст на всички показатели - пътници, обслужени самолети и товари отчете за юни държавната компания \"Летище София\".\r\n\tОбслужени са над 570 хиляди пасажери през юни, което е ръст от 37 на сто спрямо същия месец н миналата година. През Терминал 2 е преминал 65% от пътникопотока, а останалите през Терминал 1.\r\n\tБроят на пътуващите по редовни международни линии е нараснал с 36%, а тези по вътрешните са се увеличили с 85%.\r\n\tЧартърите бележат ръст е 25%, което се дължи на големия брой летуващи по турските, гръцките и хърватски курорти.\r\n\tОбщо 5101 самолети са били обслужени на летище „София“ през юни, което е с 13% повече от предходната година. Увеличението при броя на вътрешните полети е с 32%, а при международните – с 16%.\r\n\tНа летището са обработени общо 1870 т товарни и пощенски пратки през юни, което е със 7% повече от изминалата година.", "date": "10:08 | 17 юли 2017 | ", "title": "Летище \"София\" с 37% ръст на пътниците през юни"}
{"url": "http://www.mediapool.bg/vtori-tur-na-pregovorite-mezhdu-london-i-es-news266701.html", "text": "В понеделник, 17 юли, Европейският съюз и Великобритания започват втория рунд от преговорите за излизането на Обединеното кралство от структурите на Общността, което трябва да приключи до март 2019 г.\r\n\tВ рамките на преговорите ще бъде обсъдено бъдещето на европейските граждани, които са устроени на територията на Великобритания, както и това на британците, живеещи в други държави от Общността.\r\n\tФинансовите измерения на процеса също ще бъдат предмет на разговорите.\r\n\tЕксперти прогнозират, че след серията преговори главните преговарящи Мишел Барние и Дейвид Дейвис ще назначат работни групи до четвъртък.\r\n\tПреговорите за Брекзит започнаха на 19 юни. Целта им е да бъде постигнато споразумение за излизането на Великобритания от ЕС и да бъдат договорени бъдещите отношения между Брюксел и Лондон.", "date": "09:57 | 17 юли 2017 | ", "title": "Втори тур на преговорите между Лондон и ЕС"}
{"url": "http://www.mediapool.bg/izvesten-turski-rezhisyor-kritikuval-chestvaniyata-na-godishninata-ot-pucha-e-arestuvan-news266703.html", "text": "Известният турски продуцент, режисьор, артист и физиотерапевт Мустафа Алтъоклар е задържан от полицията в Истанбулв неделя, съобщи електронното издание на вестник \"Хюриет\".\r\n\tПричината е негови споделяния в една от социалните мрежи по повод церемониите за отбелязване на годишнината от пуча в Турция.\r\n\tГлавната републиканска прокуратура в Истанбул се е самосезирала и е проучила внимателно написаното от видния турски интелектуалец и медик.\r\n\tПостановила е той да бъде задържан, което предизвика повишен интерес, смут и недоумение сред обществеността.\r\n\tИмето на Мустафа Алтъоклар е свързано с повече от 20 значими и стойностни проекти в съвременното турско кино.\n\n\r\n\tТой е завършил медицина в Истанбулския университет и е и уважаван физиотерапевт.", "date": "10:15 | 17 юли 2017 | ", "title": "Известен турски режисьор, критикувал честванията на годишнината от пуча, е арестуван"}
{"url": "http://www.mediapool.bg/za-tri-mesetsa-tramp-e-poharchil-blizo-700-000-dolara-za-yuristi-news266705.html", "text": "Американският президент Доналд Тръмп е изразходвал близо 678 000 долара за юридически консултации от април до юни 2017 г. Това съобщи списание \"Политико\", като се позова на финансови данни, предоставени от екипа на държавния глава.\r\n\tРазходите за юристи, направени от приближените на Тръмп, са нараснали съществено откакто се разследва приписваната на Русия намеса в президентските избори в САЩ.\r\n\tПрез първото тримесечие на годината за адвокати били изхарчени едва 249 300 долара. А от началото на президентската си кампания Тръмп изразходвал за юридически услуги общо над 4.5 милиона долара.\r\n\tДържавният глава на САЩ е наел авторитетния адвокат Тай Коб да защитава интересите му във връзка с предполагаеми контакти с руски официални лица. Работещ във вашингтонската кантора \"Хоган Ловълс\" Коб ще подпомага в тази дейност личния юрист на държавния глава Марк Касовиц, който не се справя с възложените му задължения.\r\n\tАсошиейтед прес съобщи по-рано, че Доналд Тръмп вече се замисля сериозно за следващите президентски избори през 2020 г. В края на юни той е организирал парти за събиране на средства за бъдещата си избирателна кампания и е успял да набере за целта близо 10 милиона долара.", "date": "10:22 | 17 юли 2017 | ", "title": "За три месеца Тръмп е похарчил близо 700 000 долара за юристи"}
