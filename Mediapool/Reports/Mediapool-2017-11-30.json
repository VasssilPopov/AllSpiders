{"url": "http://www.mediapool.bg/komisiya-razsledva-ima-li-zazidani-prilepi-pri-saniraneto-news272534.html", "text": "Работна група начело със зам-министъра на регионалното развитие  Малина Крумова проверява има ли инциденти при санирането в Бургас, свързани със зазиждане на прилепи. Това става ясно от съобщение на Министерството на регионалното развитие и благоустройството.\r\n\tЕколози алармираха, че санирането създава риск за прилепи, кукумявки, жаби.\r\n\tИмало е подадени сигнали, но не са установени конкретни случаи. Ще има по-висок контрол и на този процес, казварегионалният министър Николай Нанков. По думите му програмата е съобразена с всички екологични норми.\r\n\tНанков посочва, че се дават предписания за всеки блок, който се санира. и че РИОСВ санкционират недобросъвестните строители.\r\n\tНе може от единичен случай като този в Бургас да се изважда тенденция. Ако и там се установи нарушение, ще има санкции за строителя, каза още Нанков.\n\n\r\n\tВ средата на ноември от фондация за \"Дивите животни\" сигнализираха, че в блокове 67 и 71 в бургаския комплекс \"Изгрев\" има зазидани прилепи под изолацията. От организацията предоставиха и видео.\r\n\tПрилепите са защитен вид и унищожаването им се наказва със закон. Не е ясно кой обаче трябва да носи отговорност в случая, защото на строителните бригади предварително не са били издадени никакви предписания.\r\n\tСлед сигналите комисия от община Бургас и Регионалната екоинспекция е направила проверка на мястои на строителите е било препоръчано да монтират специални тръби, през които прилепите да могат да излязат на свобода.", "date": "2017.11.30", "title": "Комисия разследва има ли зазидани прилепи при санирането"}
{"url": "http://www.mediapool.bg/islyamska-darzhava-si-ostava-zaplaha-vapreki-neuspeliya-halifat-news272516.html", "text": "Териториалните загуби напоследък на т.нар халифат ще отслабят \"Ислямска държава\" (ИД), но терористичната заплаха от екстремистите няма да намалее, заявява координаторът на ЕС за борба с тероризма Жил де Керхов в интервю за Асошиейтед прес.\r\n\t \r\n\tПо думите му не са се оправдали опасенията на някоя за масово завръщане в Европа на бойци от ИД след загубата на територии в Сирия и Ирак. Разузнавателните служби описват това завръщане \"по-скоро като струйка, отколкото като поток\", каза той. Обаче хората, вдъхновени от идеологията на джихадистите, остават заплаха и групата вероятно ще се укрепи на други части по света със \"слаби правителства\" като Либия или Афганистан, добавя Де Керхов.\r\n\t \r\n\tЕкспертът от ЕС изразява мнение, че на жените и децата от Европа, чийто съпрузи и бащи са се присъединили към ИД, трябва да бъде разрешено да се завърнат, но ако преминат ефективни програми за \"рехабилитация\". Той хвали усилията на Турция за укрепване на границата си със Сирия чрез издигането на ограда и засилена охрана, като според него сега е \"десет пъти по-трудно\" да се прекоси тази граница, отколкото преди.\r\n\t \r\n\tЖил де Керхов бе на посещение в Турция с цел подобряване на сътрудничеството в борбата с тероризма.\r\n\t \r\n\tГрупировката ИД бе изтласкана от повече от 96 на сто от обширните земи в Ирак и Сирия, които преди бяха под неин контрол. Това осуети постигането на целта й да създаде \"халифат\" в региона, припомня информационната агенция.", "date": "2017.11.30", "title": "\"Ислямска държава\" си остава заплаха въпреки неуспелия \"халифат\""}
{"url": "http://www.mediapool.bg/da-bulgaria-pita-olaf-prokuraturata-i-parlamenta-uchastva-li-bulgartabak-v-kontrabanda-news272487.html", "text": "Искане парламентът да състави анкетна комисия, която да проучи и да провери информацията в  на турската служба за борба с организираната престъпност и контрабандата (КОМ), за \"продуктите, идващи от българската компания \"Булгартабак\" и превърнали се в източник на контрабанда\", изпрати в четвъртък председателят на \"Да, България\" Христо Иванов.\r\n\tВ същото време централата на тютюневия холдинг в София осъмна с надпис \"CONTRABANTABAC corruption without frontiers\" като част от акцията на \"Да, България\" заради турския доклад, свързващ за пръв път директно българския холдинг с контрабанда на цигари.\r\n\tПартията настоява нарочна комисия в НС да провери производството на всички търговски сделки на \"Булгартабак\", паричните потоци на дружеството, установяване на действителните крайни собственици на дружеството, проверка на приватизационната процедура и др.\r\n\tОсновният въпрос, който се поставя в открита позиция до президента, председателя на парламента, председателите на парламентарни групи, ОЛАФ и главния прокурор от формацията, е \"част ли е \"Булгартабак\" или негови подразделения от контрабанден канал\".\r\n\tПартията отправя и други питания - - ощетява ли този контрабанден канал финансовите интереси на България и на ЕС заради несъбрано ДДС. От \"Да, България\" искат да знаят и дали при посещенията през 2014 г. и през 2015 г. на главния прокурор Сотир Цацаров в Турция са му предавани материали, че цигари на \"Булгартабак\" имат ключов дял на незаконния пазар в Турция и тази контрабанда се използва за финансиране на терористични организации, а каналът се покровителства от български политици.\r\n\tДруг въпрос е дали тази контрабанда е минавала през територията на Ирак и Сирия, включително области, които са били под контрола на военни формирования на Кюрдската работническа партия (ПКК) и \"Ислямска държава\".\r\n\t\"Да, България\" пита още извършвала ли е прокуратурата проверка по повод публични изказвания на бивш икономически министър, че при приватизацията на \"Булгартабак\" е било купено мълчанието на системните политически партии с цел продажбата на \"верния купувач\", за да продължи действието на подобни контрабандни канали. От партията посочват, че прокуратурата, МВР и ДАНС в продължение на години не дават адекватен отговор на тези въпроси и затова се обръщат към ЕК и ОЛАФ. Настоява се президентът да свика заседание на Консултативния съвет за национална сигурност (КСНС), защото по тази тема става дума за рискове за националната сигурност.\r\n\tВ средата на ноември стана ясно, че документът е изпратен на Интерпол, но българските власти не проявиха никакъв интерес към него. Главният прокурор Сотир Цацаров единствен коментира, че не е запознат с доклада и не би се самосезирал по неговото съдържание, тъй като никой не му го е изпратил официално.\r\n\t\"Въпреки сериозността на тези данни и нееднократните ни искания, включително с отворено писмо до Главния прокурор от 14 март т.г., нямаме информация за предприетото от българската прокуратура за разследващи действия по въпроса, който засяга българско търговско дружество и негови филиали извън страната\", посочват от \"Да, България\".\r\n\t\"Чакайте малко, за да се самосезирам по доклад на тяхната служба за контрабанда, не просто трябва да прочета някъде, че такъв доклад има, а такъв доклад трябва да се съществува и да стигне по възможните официални канали\", бе коментарът на Цацаров на 16 ноември, който все пак уточни, че по принцип \"няма никакъв проблем да се отправи такова запитване до турските власти\".\r\n\tВъв въпросния доклад за пореден път турските власти съобщиха, че българските цигари съставляват основна част от нелегалния пазар в Турция. Според тях щетите за бюджета от незаконните цигари са 400 млн. турски лири на година (приблизително 172 млн. лева).\r\n\tВ документа се посочваше още, че \"терористичните организации \"Работническа партия на Кюрдистан\" (PKK) и \"Общество на кюрдските организации\" (KCK) постигат големи приходи, събирайки т.нар. такси от контрабандистите\".", "date": "2017.11.30", "title": "\"Да, България\" пита ОЛАФ, прокуратурата и парламента участва ли \"Булгартабак\" в контрабанда"}
{"url": "http://www.mediapool.bg/iran-prodalzhava-da-tvardi-che-ne-e-zabranyaval-samoletat-na-borisov-da-preleti-nad-stranata-news272518.html", "text": "Иран отрече да е забранявал на самолета с българския премиер Бойко Борисов да прелети над страната.\r\n\t \r\n\t\"Разрешение за прелитане на българския самолет е било дадено по официално искане от българското посолство в Техеран\", каза в отговор на зададен му въпрос говорителят на иранското външно министерство Бахрам Касеми, цитиран от агенция ИРНА. \r\n\t \r\n\tСпоред него иранските авиодиспечери получили грешна информация за полета от пилота на самолета, който не е предал правилно кода за допуск на кулата за управление на полетите, поради което самолетът на българския премиер не е бил идентифициран, обясни Касеми. \n\n\r\n\t \r\n\tТой предположи, че \"несъвпадението между наличната в контролната кула информация и получената (от самолета) може би се дължи на промени, направени от пилота в последния момент.\r\n\t \r\n\tГоворителят изрази съжаление за грешката и отбеляза, че \"иранското въздушно пространство е отворено за самолети на приятелски страни като България\". \r\n\t \r\n\tКасеми добави, че Иран има едно от най-безопасните въздушни пространства в света и че невоенни самолети от съседни страни безопасно летят през неговото небе. \r\n\t \r\n\tПреди ден външният министър Екатерина Захариева заяви, че българската страна е имала официално издадено разрешение за преминаване през въздушното пространство на Иран - и за отиване, и за връщане - още преди осъществяването на полета и че \"всякакви твърдения за липса на разрешение и неспазване на процедурите, са неверни и спекулативни\". \r\n\t \r\n\tВ сряда", "date": "2017.11.30", "title": "Иран продължава да твърди, че не е забранявал самолетът на Борисов да прелети над страната"}
{"url": "http://www.mediapool.bg/ekipi-zapochvat-denonoshten-kontrol-nad-yazovirite-kadeto-shte-vali-nai-mnogo-tezi-dni-news272510.html", "text": "Заради очакваните в следващите дни обилни валежи, като превантивна мярка, оперативният щаб на Държавната агенция за метрологичен и технически надзор е сформирал звена за 24-часово наблюдение на язовирите в областите, в които се очакват най-много превалявания, съобщиха от ведомството в четвъртък.\r\n\tЕкипите са съсредоточени в областите Враца, Пловдив и Благоевград, но има готовност и за включването на други региони към специалния мониторинг.\r\n\tКметовете по места са информирани да вземат превантивни мерки. На собствениците на язовири в страната е препоръчано да следят с повишено внимание състоянието на управляваните от тях водоеми и при необходимост своевременно да сигнализират агенцията, която поддържа постоянен контакт с населените места с очаквани най-обилни дъждове.", "date": "2017.11.30", "title": "Екипи започват денонощен контрол над язовирите, където ще вали най-много тези дни"}
{"url": "http://www.mediapool.bg/tragvat-proverki-za-spazvane-na-avtorskite-prava-po-zimnite-kurorti-news272513.html", "text": "Министерството на културата предупреди собствениците на хотели и ресторанти в зимните курорти, че започва проверки дали плащат за авторски права, за да могат законно да пускат на клиентите си телевизия, музика, видео или филми. Обикновено това задължение се урежда с договори с организациите за колективно управление на авторски права.\r\n\tПо закон търговските обекти нямат право да пускат на клиентите си музика, видео или филми, ако не са платили за авторските права.\r\n\t\"Извън обичайната контролна дейност на територията на цялата страна инспекторите на дирекция \"Авторско право и сродните му права\" ще извършат фокусирани проверки в зимните курорти, като кампанията ще стартира с проверки по време на предстоящия студентски празник (8-ми декември)\", съобщиха от Министерството на културата.\r\n\tЦелта е да се спре неправомерното използване на закриляни от закона обекти на авторското право и сродните му права.\r\n\t\"Напомняме, че в частност на контрол подлежат хотели, заведения за хранене и развлечения, търговски и други обекти, в които се препредават телевизионни програми или се извършва озвучаване с музикални аудио- или видеозаписи\", пише в съобщението.\n\n\r\n\tМинистерството на културата приканва хотелиерите и ресторантьорите да уредят съответното използване с правоносителите.\r\n\tПри констатиране на нарушения ще бъдат образувани административно-наказателни производства.\r\n\tНаскоро министерството започна проверка на организациите за колективно управление на права. Проверяват се начините на събиране, разпределение и изплащане на авторите, наличието на легитимен софтуер за обработка на базите данни, както и изпълнението на други законови изисквания. Очаква се проверките да приключат до края на декември, а резултатите да бъдат обявени на сайта на министерството.", "date": "2017.11.30", "title": "Тръгват проверки за спазване на авторските права по зимните курорти"}
{"url": "http://www.mediapool.bg/medvedev-opredeli-tramp-kato-dobrozhelatelen-politik-news272511.html", "text": "Руският премиер Дмитрий Медведев определи президента на САЩ Доналд Тръмп като доброжелателен политик, който се стреми към нормални контакти, предаде ТАСС.\r\n\t \r\n\t\"Ако говорим за външното впечатление, той е доброжелателен, целящ да установи пълноценни контакти, възприемащ адекватно абсолютно всичко политически деец\", каза Медведев в интервю за руски телевизии.\r\n\t \r\n\t\"Проблемът не е в личните отношения, това е важно, но се определя от решенията, които се вземат, от създаваната атмосфера, която обаче е много лоша, отвратителна в отношенията между САЩ и Русия\", отбеляза руският министър-председател.\r\n\t \r\n\tПоследният пакет от антируски санкции явно е насочен към ограничаване на руските газови възможности в Европа, добави той.\r\n\t \r\n\tУпреците към властите на Русия, че подкрепяли хакерски атаки в чужбина, са смешни и \"стара песен\", използвана в някои страни за решаване на техни вътрешнополитически проблеми, заяви Медведев.\r\n\t \n\n\r\n\t\"Постоянно ни пеят, че \"всичките хакери в цял свят са агенти на Кремъл\". Човек добива усещането, че само с това се занимаваме\", каза той.\r\n\t \r\n\tВ сферата на киберпиратството се е формирал специфичен световен пазар и \"всички се опитват да се следят взаимно\", \"затова е смешно да упрекват в това само нашата страна\", добави руският премиер.", "date": "2017.11.30", "title": "Медведев определи Тръмп като доброжелателен политик"}
{"url": "http://www.mediapool.bg/siriyskata-armiya-e-izpolzvala-kasetachni-bombi-sreshtu-predgradie-na-damask-news272512.html", "text": "Сирийското правителство е използвало международно забранените касетъчни бомби в удари по обсадено предградие на Дамаск под бунтовнически контрол, заяви правозащитната организация \"Амнести интернешънъл\", цитирана от Асошиейтед прес.\r\n\t \r\n\tСевероизточното предградие Източна Гута е под все по-затягаща се обсада от 2013 г. е вече е изправено пред хуманитарна криза, включително най-високото регистрирано равнище на недохранване от началото на конфликта през 2011 г. Смята се, че там са блокирани около 400 000 цивилни.\r\n\t \r\n\t\"Амнести\" заяви, че най-малко 10 цивилни са убити от забранените касетъчни бомби съветско производство. Организацията се опира на разговори с активисти и проучване на видеофилми и снимки.\r\n\t \r\n\tСпоред правозащитниците касетъчните бомби са започнали да се употребяват в Сирия, след като Русия започна ударите си по антиправителствени групи от септември 2015 г., отбелязва АП.\r\n\t\r\n\tСъщевременно съветникът на ООН за Сирия по хуманитарните въпроси Ян Егеланд призова световните сили да помогнат за уреждане на евакуацията на 500 души, включително 167 деца, от обсаденото предградие на Дамаск Източна Гута. Той заяви, че ситуацията там е \"хуманитарен спешен случай\", предаде Ройтерс.\r\n\t \n\n\r\n\tПо думите на Егеланд през последните няколко седмици са починали девет деца, докато очаквали зелена светлина от сирийското правителство за евакуация на болните и ранените и отвеждането им в болници, намиращи се само на 45 минути път с автомобил в столицата.\r\n\t \r\n\t\"Няма никаква зона за деескалация, в тази зона за деескалация има само ескалация\", каза Егеланд на пресконференция в Женева.\r\n\t \r\n\t\"Необходимо ни е трайно затишие, за да можем да нахраним 400 000 души, които сега извън всякакво съмнение се намират в условия на хуманитарен спешен случай.\"", "date": "2017.11.30", "title": "Сирийската армия е използвала касетъчни бомби срещу предградие на Дамаск"}
{"url": "http://www.mediapool.bg/livanskiyat-premier-otnovo-otpravi-upretsi-kam-hizbula-news272515.html", "text": "Ливанският премиер се страхува, че военната роля на Хизбула в регионалните конфликти може в крайна сметка да струва скъпо на страната му, предаде Асошиейтед прес, като цитира интервю на Саад Харири, публикувано във френското сп. .\r\n\t \r\n\tСъщевременно Харири изрази оптимизъм, че ще бъде намерен изход от политическата парализа, обхванала Ливан след обявената от него оставка на 4 ноември. Той даде интервюто в Париж, където е на частна визита. Очаква се да се върне в Бейрут идната седмица, според неговия кабинет.\r\n\t \r\n\tНе е ясно какви отстъпки би предложила Хизбула (ако изобщо го направи) за да остане Харири на поста, макар нейни представители да твърдят, че желаят политическо решение на кризата.\r\n\t \n\n\r\n\tПо думите на Харири оставката му е имала за цел да покаже на света, че Ливан не може да толерира намесата на Хизбула в делата на страните от Залива - намек за Йемен, където кралството воюва срещу шиитски бунтовници, посочва АП.\r\n\t \r\n\t\"Бих искал светът да разбере, че Ливан повече не може да толерира интервенциите на външна страна като Хизбула в работите на страни от Залива, където живеят 300 000 ливанци. Ние не бива да плащаме да действията на Хизбула\", каза той.", "date": "2017.11.30", "title": "Ливанският премиер отново отправи упреци към Хизбула"}
{"url": "http://www.mediapool.bg/frenskiyat-parlament-prie-po-strogi-pravila-za-razhodite-na-deputatite-news272514.html", "text": "Долната камара на френския парламент прие по-строги правила за изразходване на държавни средства от депутатите, предаде Асошиейтед прес.\r\n\t \r\n\tНационалното събрание съобщи в изявление, че депутатите ще трябва да отчитат всичките си служебни разходи. Те получават по 5373 евро на месец за тази цел.\r\n\t \r\n\tОтчетите на депутатите ще се проверяват на случаен принцип най-малко веднъж в петгодишния им мандат.\r\n\t \r\n\tДосега такива проверки на служебните разходи на френските депутати не се правеха.\r\n\t \r\n\tЗа пръв път ще се изготви списък на разрешените, както и на забранените служебни разходи. Сред последните влизат финансирането на политическа партия и купуване или наемане на сграда, която е собственост на роднини на депутата.\r\n\t \n\n\r\n\tФренският президент Еманюел Макрон обеща да работи за повече етика във френската политика, отбелязва АП.", "date": "2017.11.30", "title": "Френският парламент прие по-строги правила за разходите на депутатите"}
{"url": "http://www.mediapool.bg/evtini-sezonni-poleti-ot-sofiya-do-edinburg-i-moskva-ot-dekemvri-news272519.html", "text": "Две сезонни авиолинии ще бъдат открити до края на годината от София до Единбург и Москва на нискотарифни авиокомпании, съобщи \"Летище София\" в четвъртък.\r\n\tБританската авиокомпания \"ИйзиДжет\" (easyJet) започва да лети 2 пъти седмично до Единбург, а руската \"Нордуинд\"  (Nordwind) ще изпълнява курсове до летище \"Шереметиево\" в Москва.\r\n\tПолетите на британската \"ИйзиДжет\" между София и Единбург тръгват от 16 декември. Авикомпанията ще има два полета седмично – във вторник и в събота, билетите вече са пуснати в продажба и тръгват на цени от 12.50 евро в едната посока.\r\n\tРуският превозвач най-вероятно пуска полетите във връзка с предстоящото световно първенство по футбол през 2018 г. На сайта му дестинацията Москва – София – Москва все още не е активна. Това ще е първата линия до България на компанията, която има полети до над 200 града в Русия и по света. Тя отчита четирикратно увеличение на пътниците за първите девет месеца на годината в сравнение със същия период на 2016 г. \"Нордуинд\" разполага с 22 самолета, сред които \"Боинг-737\", \"Боинг-777\", \"Еърбъс A330\" и \"Еърбъс A321\".\r\n\tЗимното разписание на летище \"София\" предлага полети с 36 авиокомпании до повече от 60 дестинации в Европа и Близкия Изток.\r\n\tВ четвъртък столичният аеропорт посрещна 6-милионния си пътник. Това е 26-годишната Виолина Тренчева, която кацна с полет от Дортмунд на авиокомпания \"Уизеър\" (WizzAir). Линията до немския град е открита през 2008 г. и от тогава превозените пътници са 753 106, а полетите са ежедневни.\r\n\tКъсметлийката получи ваучер за пазаруване в магазините на летището, след което бе разрязана и празнична торта.\r\n\t\"Радостни сме, че за първи път в историята на българско летище, в рамките на една календарна година бяха отбелязани два рекорда. Само месец и половина след като посрещнахме 5-милионния пътник, днес пристигна 6-милионният. Това е доказателство за отличната работа на целия екип на столичното летище и добрите ни партньорските взаимоотношения с авиокомпаниите, наземните оператори, Гранична полиция, митница и др. служби\", заяви изпълнителният директор Владимир Рапонджиев.\r\n\t\"УизЕър\" също зарадва Виолина Тренчева с подарък – ваучер за пътувания с авиокомпанията.\r\n\tУнгарската нискотарифна авикомпания предлага полети от София до 31 дестинации, а от март 2018 г. пуска четири нови маршрута, съобщи Габор Васархели, мениджър корпоративни комуникации в \"УизЕър\".\r\n\tОт летище \"София\" отчетоха, че за първите 10 месеца на годината пътникопотокът се е увеличил с 36% спрямо същия период на миналата година.", "date": "2017.11.30", "title": "Евтини сезонни полети от София до Единбург и Москва от декември"}
{"url": "http://www.mediapool.bg/rosen-plevneliev-i-desi-banova-v-lyubovna-izpoved-pri-gala-news272522.html", "text": "От известно време президентът (2012-2017) Росен Плевнелиев грее из медиите в необичайна светлина, отразяваща новото му житейско амплоа на половинка на синоптичката от Нова телевизия Деси Банова. Преди време той обяви, че предишният му брак вече е в миналото, а малко след това стана известна и връзката му с телевизионната звезда. В четвъртък одумваната светска двойка получи и възможно най-валидната телевизионна \"инициация\" - в предаването \"На кафе\" при Гала, известно като място, където хората изливат сърцата си.\r\n\tРазположени на бледорозовия диван, Росен Плевнелиев и Деси Банова направиха своята изповед, следвайки всички правила на \"жанра\", известни на публиката при представянето на други прочути прочути двойки като принц Уилям и херцогиня Кейт или още по-актуалния сюжет с годежа на принц Хари и Меган Маркъл.\r\n\t\"Знаех, че рано или късно тази бомба ще избухне. Но всичко надмина очакванията ни. Не бях готова за този голям интерес към връзката ни\", сподели Деси Банова, а Росен Плевнелиев допълни, че Деси е \"смела, тя е герой, който денонощно бе преследван от папараци\".\r\n\t\"Моля ви, разберете. Ние не искаме и не можем да скрием нашата любов, но молим за спокойствие\", призова доскоршният президент. Банова каза, че е била против да дават това интервю. \"\r\n\tДеси Банова разкри, че Гала е била една от първите й приятелки, която е знаела за новата й любов..\n\n\r\n\t\r\n\t\"Аз знаех от първия миг, когато имах възможността да разговарям с него, че това е невероятен човек\", разкри Деси Банова.\r\n\t\r\n\t\r\n\t\r\n\t\r\n\t\"Аз усетих, че тя е сродна душа. Много добра, изключително добронамерена, раздава се денонощно\", включи се Плевнелиев по адрес на Деси.\r\n\t\r\n\tВ началото Гала посрещна влюбената двойка с подаръци и с думите: \"Уникални са. Подобни дарове имат президентите Бил Клинтън и Владимир Путин, но и известната звезда Анджелина Джоли\".", "date": "2017.11.30", "title": "Росен Плевнелиев и Деси Банова в любовна изповед при Гала"}
{"url": "http://www.mediapool.bg/iztsepka-v-tuitar-vkara-tramp-v-konflikt-s-london-news272520.html", "text": "Британският премиер Тереза Мей се замеси в спор в социалните медии с американския президент Доналд Тръмп заради неговите действия, разглеждани като разпалващи антиислямски настроения.\r\n\t \r\n\tТръмп предизвика възмущение вчера, след като сподели в Туитър подстрекателски видеозаписи, публикувани от крайнодясна британска организация. Това предизвика дискретна критика от страна на Мей, която нарече постъпката му \"погрешна\". Тръмп й отвърна в характерния си нетактичен стил, с което предизвика бурна вълна от възмущение в Лондон. Стигна се дотам опозицията да поиска отмяна на предстоящото посещение на президента на САЩ, въпреки че то все още няма точна дата.\r\n\t \r\n\tТръмп и британската крайна десница\n\n\r\n\t \r\n\tВ сряда Тръмп пусна в своя профил в Туитър видеоматериали, публикувани най-напред от ръководителка на крайнодясна британска партия и показващи, както се твърди, насилие, извършено от мюсюлмани.\r\n\t \r\n\tТръмп сподели три видеозаписа от профила на Джейда Франсън, която е заместник-председател на екстремистката формация \"Великобритания на първо място\". Първото видео е озаглавено: \"Ислямистка тълпа блъска момче от покрив и го пребива до смърт!\"; второто: \"Мюсюлманин унищожава статуя на Дева Мария!\"; а третото: \"Мюсюлмански мигрант пребива холандско момче, носещо патерици!\".\r\n\t\r\n\tТръмп не обясни защо е споделил видеоматериалите. Той е критикуван за множество спорни политики и изказвания. По време на кандидат-президентската си кампания Тръмп призова да се забрани на мюсюлманите да влизат в САЩ.\r\n\t \r\n\t\"Великобритания на първо място\" е крайнодясна организация, която се противопоставя на мултикултурализма и \"ислямизацията\" на Великобритания. Тя издига кандидати на местни и национални избори, но няма особени успехи.\r\n\t \r\n\tМалко след като Тръмп сподели видеозаписите, Франсън заяви в Туитър: \"Самият Доналд Тръмп ретуитна тези видеа и има около 44 милиона последователи! Бог да те благослови, Тръмп!\"\r\n\t \r\n\t\"Великобритания на първо място\" има около 24 000 последователи в Туитър.\r\n\t \r\n\tОрганизацията е основана през 2011 г. от бивши членове на Британската национална партия и никога не е успявала да влезе в парламента. Партията, която не съобщава броя на привържениците си, превърна мюсюлманите в една от основните си мишени, като организира протести пред джамии, развявайки знамена с християнски кръстове. Според медиите тя има около десетина активисти, а на протестите рядко се явяват повече от стотина души, отбелязва АФП.\r\n\t \r\n\tЛидерите на крайнодясната партия са известни и със сблъсъците си с правосъдието. През 2014 г. заместник-председателката Джейда Франсън беше осъдена на глоба от близо 2000 лири (около 2300 евро) заради обидите, които отправила към жена, носеща мюсюлманско було. Това се случило по време на организиран от партията \"християнски патрул\" в Лутън.\r\n\t \r\n\tФрансън беше арестувана през септември тази година и обвинена в предизвикване на свързан с религията тормоз заради разпространението на листовки и видеоматериали по време на съдебен процес по-рано тази година. Тя също така беше обвинена за \"заплашителни или обидни думи или поведение\" заради реч, произнесена в Северна Ирландия през август. В момента е пусната на свобода под гаранция.\r\n\t \r\n\tРазмяна на реплики\r\n\t \r\n\tПрезидентът на САЩ Доналд Тръмп е сбъркал, споделяйки в Туитър видеоматериали, публикувани от ръководителка на крайнодясната формация \"Великобритания на първо място\" Джейда Франсън, заяви снощи на пресконференция говорител на британската премиерка Тереза Мей, цитиран от ДПА.\r\n\t \r\n\t\"Великобритания на първо място\" се опитва да раздели обществото, използвайки истории на омразата, които разпространяват лъжи и подклаждат напрежение\", заяви говорителят. \"Те безпокоят законопослушните хора\", добави той.\r\n\t \r\n\t\"Мнозинството британци отхвърлят пълните с предразсъдъци изказвания на крайната десница, които са антитеза на ценностите, които тази страна представлява: приличие, толерантност и уважение\", подчерта говорителят.\r\n\t \r\n\tПоследва отговор на укорите от страна на отново в \"Туитър\". Отговорът отначало бил изпратен на погрешен адрес - на жена с профил @theresamay, която няма нищо общо с британския премиер. После този \"туит\" бил изтрит и президентът на САЩ - вече на верния адрес @theresa_may - препоръчал на Мей да не се занимава с него.\r\n\t \r\n\t\"Тереза, не се съсредоточавай върху мен, фокусирай се върху разрушителния радикален ислямски тероризъм в Обединеното кралство. Ние сме си добре\", написа Тръмп.\r\n\t \r\n\tДнес Мей, също чрез свой говорител, заяви, че \"огромното мнозинство\" мюсюлмани във Великобритания спазват законите и че където има екстремизъм, той среща противодействие.\r\n\t \r\n\tВълна от възмущение\r\n\t \r\n\tСъщевременно британски опозиционни политици поискаха правителството да оттегли поканата си за посещение на американския президент\r\n\t \r\n\tДепутатът от опозиционната Лейбъристка партия Дейвид Лами написа в Туитър: \"Доналд Тръмп не е добре дошъл в моята страна и моя град\". Друг депутат от лейбъристите, Чука Умуна, заяви, че поканата към Тръмп да посети Обединеното кралство \"трябва да бъде оттеглена\".\r\n\t \r\n\tПрез януари британският премиер Тереза Мей обяви, че американският президент е приел покана да посети Великобритания, макар засега да няма насрочена дата.\r\n\t \r\n\tБританският министър на вътрешните работи Амбър Ръд изрази днес надежда, че ще има резултат от критиките във Великобритания срещу президента на САЩ. В реч пред Камарата на общините вътрешната министърка каза: \"Мисля, че всички ние - може би - се вслушваме в критиките на наши приятели по-внимателно, отколкото на хора, с които нямаме отношения. Така че се надявам коментарът на премиера да има въздействие върху президента\".\r\n\t \r\n\tКметът на Лондон Садик Хан се присъедини към призивите да бъде отменено официалното посещение на американския президент в кралството. По думите на кмета Тръмп прави реклама \"на отвратителна екстремистка група\" и неговото официално посещение \"няма да бъде добре дошло\".\r\n\t \r\n\tСред критиците на Тръмп във Великобритания бе и Брендън Кокс, вдовецът на депутатката Джо Кокс, убита през миналата година от десен екстремист. \"Всеки ден във вашата страна има масова стрелба, вашето равнище на убийства е многократно по-високо от това в Обединеното кралство, вашата здравна система е позор, вие можете да прокарате всичко в Конгреса, който контролирате. Аз бих се съсредоточил върху това\", написа в \"Туитър\" Кокс.\r\n\t \r\n\tВинс Кейбъл, лидер на либералдемократите, които са в опозиция, прикани Мей да поиска от Тръмп да й се извини публично за нанесеното срещу нея лично \"оскърбление\".\r\n\t \r\n\t\"Тя трябва да сложи край на унизителната зависимост на Брекзит Великобритания от добрата воля на зъл расист. Отмени визитата\", написа той в \"Туитър\" за посещението на Доналд Тръмп.", "date": "2017.11.30", "title": "Изцепка в Туитър вкара Тръмп в конфликт с Лондон"}
{"url": "http://www.mediapool.bg/zelenata-zona-v-sofiya-obhvashta-oshte-tri-raiona-news272521.html", "text": "Зелената зона за платено паркиране в София ще се разраства още в следващите месеци. Очаква се тя да обхване нови територии в районите \"Оборище\", \"Възраждане\" и \"Красно село\". Обсъжданията за въвеждането на почасово платено паркиране там са на различен етап, но общото впечатление е, че гражданите, които посещават публичните дискусии, искат да живеят в зелена зона, тъй като смятат, че това ще им помогне да паркират по-лесно пред жилищата си.\r\n\tЗа паркиране в зелената зона през седмицата в часовете от 8.30 до 19.30 се плаща по 1 лев на час, а максималният престой е 4 часа. Хората с адрес в зоната могат да си купят годишен стикер. Цената му е 100 лева за 12 месеца или по 10 лева на месец. Ако обаче семейството има две или три коли, цената расте. За втори автомобил се плащат 200 лева, а за трети - 300 лева.\r\n\tНа финален етап е предложението за въвеждане на зелена зона в район \"Красно село\". Предложението е тя да обхване карето от улици между булевардите \"Иван Гешов\", \"Пенчо Славейков\", \"Ген. Тотлебен\" и улица \"Георги Софийски\". Вече са минали двете обществени обсъждания с граждани. Кметът на района Христо Апостолов помолил домоуправителите в засегнатите територии да направят общи събрания на блоковете, на които да вземат решения дали подкрепят платеното паркиране. Постъпили са 15 становища, които в момента се обобщават, и предстои районният кмет да направи окончателно предложение до Столичната община. Крайното решение трябва да се вземе от общинския съвет.\r\n\tГражданите, които подкрепят въвеждането на зоната, смятат, че така ще се реши проблемът със задръстените от коли улици на хора, които идват от близки и по-далечни квартали, паркират безплатно там и после ползват градски транспорт - основно трамвай 5, за да стигнат до центъра.\r\n\tВторо обществено обсъждане предстои през декември на предложението за зелена зона в район \"Възраждане\" - между булевардите \"Сливница\", \"Константин Величков\", \"Александър Стамболийски\", улиците \"Гюешево\", \"Партений Нишавски\", \"Българска морава\", \"Камен Андреев\", \"Добруджански край\", бул. \"Ген. М. Д. Скобелев\" – ул. \"Опълченска\" и ул. \"Димитър Петков\".\r\n\tПредложение за нова зелена зона има и в район \"Оборище\". Това беше един от двата района в града, засегнат от последното разширение на платеното паркиране, което влезе в сила в началото на октомври. Тогава зелена зона станаха улиците  между бул. \"Цариградско шосе\" и Военната академия. Сега се предлага да се плаща за паркиране и карето между булевардите \"Христо и Евлоги Георгиеви\", \"Данаил Николаев\" и \"Ситняково\" и улиците \"Черковна\" и \"Султан тепе\".\r\n\tПрез октомври, освен в \"Оборище\", зелената зона се разшири и в долната част на кв. \"Лозенец\". Практиката за разширяване на зоната по кварталите на столицата показва, че там тя се ползва основно от живеещите в района, които си купуват годишни винетки от Центъра за градска мобилност. Това води до освобождаване на улиците от спрели коли. Те обаче мигрират към граничните улици, на които паркирането остава безплатно, което пък създава проблеми за живеещите там. Така, след като зелената зона обхвана част от \"Лозенец\", се заговори, че и живеещите в свободната за паркиране част от квартала ще искат да се присъединят към платеното паркиране. До момента обаче такова предложение няма.", "date": "2017.11.30", "title": "Зелената зона в София обхваща още три района"}
{"url": "http://www.mediapool.bg/promenyat-se-pravilata-za-priem-na-parvoklasnitsi-v-sofiya-news272524.html", "text": "Правилата за прием на първокласници в София за следващата учебна година ще бъдат променени. Предвижда се прилежащите райони към училищата да бъдат определени по нов начин, за да се отчете гъстотата на населението, каза зам.-кметът по образованието Тодор Чобанов пред бТВ.\r\n\tПрилежащите на училищата райони са важни, тъй като деца с постоянен или настоящ адрес в тях имат предимство при кандидатстване за записване в първи клас. Сега има случаи, в които децата, живеещи на метри от дадено училище, получават по-малко точки при кандидатстване в него, тъй като според разпределението на общината се водят в района на друго училище, което може да е много по-далече от домовете им. Как ще се прави новото райониране не е ясно.\r\n\tОбщината ще трябва да промени и правилата за класиране на учениците в първи клас, тъй като от края на септември действа нова наредба на Министерството на образованието и науката. Според нея при кандидатстване в първи клас учениците трябва да бъдат разделени в четири групи. В първата, която ще има най-голям шанс за влизане в желаното училище, ще са деца с адресна регистрация в района на училището от поне 3 години.\r\n\tВъв втората група ще влизат деца с адрес в района на училището от поне година, в третата - такива, които са регистрирани в района от по-малко от година, а в четвъртата - деца от други райони. Децата в последната група ще имат най-малък шанс да бъдат приети в първи клас в желаното училище, ако кандидатите за него са повече от местата. Такъв проблем има в няколко училища в София.\r\n\tСпоред правилата на образователното министерство, при равни други условия, с предимство за прием ще са първокласниците с над 50% увреждания, с двама починали родители, както и тези, които са завършили подготвителна група в същото училище или имат брат или сестра, които вече са записани там. Общината има възможност да въведе и допълнителни критерии за отсяване на децата, когато желаещите са повече от местата, но те не трябва да са дискриминационни.\r\n\tТакива изисквания според прокуратурата са заложили голяма част от училищата в София, които приемат с предимство деца, чиито родители са държавни или общински служители, или работят в образователната система. Тези изисквания бяха дадени на Комисията за защита от дискриминация. Независимо от решението ѝ се очаква общината да ги отмени.\r\n\tПромени на правилата за прием в първи клас трябва да има и в останалите общини, за да отговарят на наредбата на образователното министерство. Те засягат основно големите градове, където има училища, в които кандидатите са повече от местата.", "date": "2017.11.30", "title": "Променят се правилата за прием на първокласници в София"}
{"url": "http://www.mediapool.bg/parlamentat-se-vpusna-v-srednoshten-maraton-po-glasuvane-na-byudzhet-2018-news272482.html", "text": "Без каквито и да било обективни причини Народното събрание реши да гласува посреднощ най-важния финансов закон в държавата –  Това доведе до гаф с бюджета на Министерски съвет и грубо процедурно нарушение по чл. 6, а около полунощ започна да изнервя депутатите от БСП.\r\n\tВъпреки че първоначално беше обявено, че проектът ще се разглежда в четвъртък през деня, по предложение на Менда Стоянова от ГЕРБ бе решено парламентарното заседание в сряда да бъде удължено до 23 ч. Впоследствие бе одобрена идеята на Данаил Кирилов да се работи до 24 ч. Няколко минути преди полунощ отново Кирилов предложи удължаване до приемането на чл. 20. В крайна сметка стана ясно, че второто четене на бюджета ще продължи и в четвъртък.\r\n\t\"Няма как в 12 през нощта да се приема бюджетът. Това е животът на българските граждани. Омерзително е\", възмути се Антон Кутев от левицата. По негови думи целта е текстовете да минат, \"защото ги няма журналистите\". \"Спрете тази комедия. Ето ги камерите, утре някой ще пусне всичко това и то ще лъсне\", каза той.\r\n\tПредседателката на парламента Цвета Караянчева обаче отговори, че било практика \"когато се приема бъджетът, да се работи до по-късно\".\r\n\tТаско Ерменков от БСП се разгневи от последното удължаване, поискано от Кирилов, което в допълнение предвижва в четвъртък заседанието да стартира в 10 ч. \"Денем не можете ли да работите. Защо сега да заседаваме до 1 ч., а утре до 10 ч. да спим? Ако ми отговорите, ще работя с вас до 3 ч., но извън НС\", обърна се Ерменков към Цветан Цветанов.\r\n\tТой се възмути и от поведението на финансовия министър Владислав Горанов, защото обърнал гръб на депутатка, критикуваща недостига в бюджета на Държавната агенция за закрила на детето. \"Той се държа като невъзпитан бюджет. Това е нагло поведение\", ядоса се Ерменков.\r\n\tНа заседанието на  миналата седмица трите най-важни бюджета – на държавата, на НОИ и на здравната каса, бяха приети за малко повече от два часа без почти никакъв дебат и почти без промени спрямо внесения от правителството проект. Единственото по-сериозно изменение бе свалянето на държавната субсидия за извънпарламентарните партии от 11 лв. на 1 лв. за глас.\r\n\tКъм 21.30 ч. депутатите приеха рамката на Бюджет 2018, която предвижда дефицит от около 1 млрд. лв.\r\n\tМалко преди 22 ч. се наложи 15-минутна почивка, след като депутатите се оплетоха в гласуването на чл. 6 – бюджета на Министерски съвет, заради одобрени допълнителни 1.1 млн. лв., които обаче не фигурират в рамката на приходите и разходите, тоест в чл. 1. По предложение на Данаил Кирилов от ГЕРБ текстът бе отложен за четвъртък, въпреки че имаше направено предложение за прегласуване. Според БСП това е грубо нарушение на правилника и излага на риск от оспорване пред Конституционния съд на целия закон за бюджета. Данаил Кирилов обаче репликира, че правилникът не казвал в кой момент се прави прегласуването и то можело да стане на другия ден, което доведе до смях в залата.\r\n\tСпорове имаше около бюджетите на Министерството на отбраната, на вътрешните работи и на социалните грижи, но в крайна сметка те бяха одобрени.\r\n\t\"ГЕРБ прави бюджет не за българите, а за купуване на влияние, задкулисни договорки и печелене на избори\", заяви лидерът на опозицията Корнелия Нинова.\r\n\t\"Г-жо Нинова, казвате, че ГЕРБ е управлявала 8 години. Ако бяхме управлявали последните 8 години, страната щеше да бъде с по-голям темп на развитие. Напомням Ви, че през двете години от вашето управление ни върнахте с 8 години назад\", коментира председателят на парламентарната група на ГЕРБ Цветан Цветанов.", "date": "2017.11.30", "title": "Парламентът се впусна в среднощен маратон по гласуване на Бюджет 2018"}
{"url": "http://www.mediapool.bg/sagata-s-tsarskite-imoti-shte-se-reshi-sas-zakon-news272480.html", "text": "Царската реституция, превърнала се в един от най-големите скандали в най-новата ни история, е на път да бъде разрешена със закон. Това е позицията, която е надделяла в междуведомствената работната група към Министерството на правосъдието, в която участват експерти от няколко ведомства, научи Процесът е в напреднала фаза и внасянето на законопроекта се очаква да стане в началото на декември, разкриха източници от различни министерства и депутати.\r\n\tПрез 1947 г. на царското семейство са отнети всички притежавани в България имоти и собственост. Сега, близо двайсет години след решението на Конституционния съд, който отмени този закон, с нов нормативен акт парламентът ще реши отново въпроса.\r\n\tТака по елегантен и цивилизован начин ще се сложи точка в спора законна ли е царската реституция, коментираха юристи пред \r\n\tПреди седмица стана известно, че Министерството на регионалното развитие и благоустройството  със Симеон Сакскобургготски за двореца \"Врана\" и \"Царска Бистрица\". Бившият премиер вече загуби чифлика \"Кричим\", хижата \"Саръгьол\" и къщата в Ситняково, за които делата на всички инстанции приключиха в полза на държавата.\r\n\tПрез декември 2009 г. с гласовете на ГЕРБ, РЗС и \"Атака\" парламентът прие , с който отмени правото на Сакскобургготски и сестра му Мария-Луиза да се разпореждат с реституираното си имущество \"до приемането на специален закон\".Такъв закон не е приет и до сега, а в Европейския съд в Страсбург Сакскобургготски заведе дело срещу мораториума. Според юристи българската държава няма шанс в това дело, тъй като в случая забраната за разпореждане с имущество без посочване на правни основания е драстичен политически акт на посегателство върху правото на собственост.\r\n\tТова вероятно е най- важната причина за внезапния обрат в позицията на държавата. Ако бившият цар осъди България, това ще я злепостави по време на европредседателството, което е крайно нежелано от страна на премиера Бойко Борисов.Царските връзки и външнополитическият имидж на Борисов\r\n\tБорисов, който е бивш бодигард на Симеон Сакскобургготски, дължи именно на него шеметната си политическа кариера, започнала с назначението му за главен секретар на МВР в царското правителство през 2001 г. Шестнадесет години по-късно Борисов, в качеството си на министър-председател, очевидно е решил да постигне сделка със Сакоскобургготски за имотите му, като в същото време се възползва от контактите и влиянието на детронирания цар след комунистическия преврат от 1944 г.\r\n\tВ момента Борисов е на първото в историята посещение на български премиер в Саудитска Арабия, а \"почетен\" гост в делегацията е Симеон Сакскобургготски. Това показва, че царят има сериозно участие в организацията на визитата и срещата на Борисов със саудитския крал и с престолонаследника в момент, когато властта се предава в кралската фамилия.\r\n\tОсвен това Сакскобургготски е сред \"посланиците\" на българското европредседателство, които, по думите на министър Лиляна Павлова, са образно казано рекламните лица на България. Сакскобургготски влезе във Висшия консултативен политически съвет за европредседателството към премиера по личната покана на Борисов. Неофициално се разказва, че на някоя от тези октомврийски срещи между двамата е била договорена сделката за имотите \"по взаимно съгласие\".\r\n\tРезултатите не закъсняха. Преди седмица стана известно, че МРРБе внесло молби в съда за спиране на дела, които все още не са приключили заради смърт на един от ответниците. Министерството на земеделието и храните обаче продължава да води дела и не е внасяло искане за спирането им, казаха от ведомството в отговор на запитване на \r\n\tСпоред регионалния министър Николай Нанков няма рязък завой в позицията на държавата., каза Нанков пред Mediapool. Той отказа да коментира защо това се случва точно в този момент.\r\n\tДосега Бойко Борисов не е коментирал публично казуса, но е възможно след завръщането от Рияд да го направи.\r\n\tКъм това трябва да се прибави и репутационният риск и огромната сума, която може да се наложи да плати българската държава в случай на загуба на делата в Европейския съд по правата на човека, заведени от Сакскобургготски. Той е депозирал три жалби по казуса с царските имоти в Страсбург, първата от които е от 2010 г.\r\n\tВ същото време Борисов вече декларира, че не иска да падне никаква сянка върху първото българско европредседателство и показа това с отстраняването на Димитър Главчев от председателския пост на парламента. Неотдавна пък в интервю за , че това може да бъде и последното европредседателство за страната ни, защото второто се пада през 2032 г., а дотогава сигурно ще има повече членове на ЕС и не е ясно дали този начин на ротация ще се запази, \"така че ние може също да се постараем сега да направим необходимия ефект\".Царската реституция \r\n\tПарламентът имаше възможност да реши въпроса с \"царските имоти\" още през 1998 година. Тогава с  (КС) обяви за противоконституционен Закона за обявяване за държавна собственост на имотите на семействата на бившите царе Фердинанд и Борис и на техните наследници от 1947 г. Конституционните решения обаче нямат реституционен ефект. Правните последици от обявените за противоконституционни актове трябва да се уредят от органа, който го е постановил, т.е. от парламента. Но стъпвайки на това решение на КС, Сакскобургготски и сестра му Мария-Луиза Хробок получиха именията.\r\n\tПрез 1999 г. Сакскобургготски получи за ползване имота в село Баня, Карловско. Официално тази резиденция му е върната с акт на пловдивския областен управител Гьока Хаджипетков едва през 2005 г., по времето на правителството на самия Сакскобургготски. В момента никой не оспорва тази реституцията, защото това е единственият имот, за който има неоспорими доказателства, че е платен с лични пари на цар Борис III.\r\n\tПрез 2001 г. кметът на София Стефан Софиянски предаде на Саксбургготски и сестра му двореца \"Врана\" стъпвайки на решението на КС.\r\n\tСимволно е връщането на дворците \"Царска Бистрица\", \"Саръгьол\" и \"Ситняково\". Това се случи през 2002 г., след като правителството, начело с премиера Сакскобургготски, гласува няколко решения за промяна на статута от публична държавна собственост в частна. По сега действащото българско законодателство вероятно това би било сметнато за конфликт на интереси. През октомври 2002 г., броени дни след връщането на имота, Сакскобургготски вдигна сватба на дъщеря си Калина в резиденция \"Царска Бистрица\"\r\n\tВ 40-ото Народно събрание, по предложение на БСП, бе създадена временна комисия за т.нар. \"царски имоти\", която беше  оглавена от левицата. В проекта й за доклад заляга становището на мнозинството от членовете й, начело с тези от БСП, че връщането на \"царските имоти\" няма законово основание, че е спорна дори и собствеността върху тях. Това предизвика кризисна среща в управляващата тройна коалиция и след намесата на премиера Сергей Станишев докладът беше редактиран.\r\n\tВеднага след края на парламентарната проверка избухна т.нар. . Италианските служби прихванаха телефонен разговор между бизнесмена от Триест Пиерпаоло Черани и италианския принц Виктор-Емануил, който е братовчед на Сакскобургготски. Бизнесменът разказва как Сакскобургготски иска да продаде имота във Врана за 100 милиона, за да не му го вземат после. По време на разследването в Италия Черани се отрече от всичко казано за царя.\r\n\tПрез 2008 г. прокуратурата обяви, че при царската реституция са извършени нарушения, но не и престъпления, защото не е открит умисъл. Специалната техническа експертиза по делото за реституцията на 16 543 дка земи и гори в Рила установи, че бившият премиер е получил 4521 дка в повече.Съдебната битка за \"царските имоти\"\r\n\tСъдебната битка за \"царските имоти\" започна през 2008 г., когато областният управител на Пловдив Тодор Петков (БСП) изненадващо отхвърли искането на Сакскобургготски и сестра му за възстановяване на собствеността върху резиденция \"Кричим\". Бившият премиер атакува отказа в съда. На три инстанции българският съд постанови, че решението на КС от 1998 г. не дава пряка възможност за връщането на \"царските имоти\". Казусът \"Кричим\" създаде правната основа, върху която стъпиха последвалите решения за останалите имоти.\r\n\tОсновен въпрос по делото за \"Кричим\" бе статутът на Интендантството на Цивилната листа на Н.В. Царя. Интендантството е учреждение на монархическата институция, която най-общо е обслужвала българските царе и е купувала имотите, които те са ползвали. По казуса \"Кричим\" Върховният касационен съд прие, че тя има уникален публично-правен институт и представлява държавно учреждение, а служителите му са държавни. Това означава, че интендантството е управлявало държавни имоти, а не частната собственост на царете. Съдът приема тезата, че Симеон Сакскобургготски и сестра му няма как да получат имоти, които никога не са били техни.\r\n\tПо делото за \"Царска Бистрица\" държавата не се ограничи само върху претенции за собственост. Тя настоява за възстановяване на приходите, получени от входни такси от туристите. Това дело е спечелено на две инстанции от държавата, но бе спряно в очакването на споразумението между двете страни. Подобно е положението и с делото за \"Ситняково\".Бездействието на парламента и активизиране на правителството \"Борисов\"\r\n\tПрез всичките тези години парламентът не намери воля да реши проблема, а през 2009 г. дори успя да го задълбочи. През декември 2009-та едно от първите решения, които взе новосформираното 41-во Народно събрание, е да наложи мораториум върху правото на Сакскобургготски и сестра му да се разпореждат с имотите. Мораториумът бе предложен от лидера на РЗС Яне Янев и подкрепен от ГЕРБ, \"Синята коалиция\" и \"Атака\". Тогава Яне Янев обеща да внесе \"след няколко месеца\" и ключовия законопроект за \"царската\" реституция, но това така и не се случи.\r\n\tПрез 2010 г. Сакскобургготски и сестра му Мария-Луиза Хробок заведоха делото пред Европейския съд по правата на човека заради мораториума. Те претендират, че държавата от една страна ги е признала като собственици, а след това с промяната на политическата конюнктура им налага забрана за ползване. Мораториумът означава, че двамата нямат право да се разпореждат с имотите си, но са длъжни да им плащат всичките разходи.\r\n\tПо време на първото правителство на Бойко Борисов започна завеждането на дела за връщането на царските имоти.  през 2011 г. от тогавашния строителен министър Росен Плевнелиев, с когото днес Сакскобургготски са заедно в борда по европредседателството.\r\n\tС днешна дата държавата е спечелила на всички инстанции делата за връщането на чифлика \"Кричим\", хижата \"Саръгьол\" и къщата в Ситняково. Според юристи основанието за тези съдебни решения в полза на държавата е, че именията са построени върху държавна земя, без за това да е било отстъпено право на строеж на царската фамилия.\r\n\tЗа това не бил случаен фактът, че съдът присъжда държавата да плати на Сакскобургготски и сестра му Мария-Луиза Хробок общо 13 260 лв. за хижата \"Саръгьол\" и още 19 329 лв. за \"Ситняково\" заради направените от тях подобрения в имотите.\r\n\tВ ход са делата за \"Врана\" и стопанството към двореца, което е с площ от 1414 дка, \"Царска Бистрица\" и горите в Рила, за две от които е поискано спирането им от държавата.Приемането на специален закон\r\n\tСега предложението на работната група е въпросът да бъде уреден с приемането на специален закон и така да се сложи точка на оспорваната реституция, твърдят правителствени източници.\r\n\tПо този начин, спазвайки Конституцията и Закона за КС, ще бъде изпълнено и конституционното решение от 1998 г., обясниха юристи пред . Според основния закон актът, обявен за противоконституционен, не се прилага от деня на влизането на решението в сила (чл.151 ал.2). Възникналите правни последици от актовете, обявени за противоконституционни, трябва да се уредят от органа, който го е постановил чл. 22 ал.4от Закона за Конституционния съд. В този смисъл е и . Според него, когато КС обяви за противоконституционен закон, с който се отменя или изменя действащ закон, последният възстановява действието си в редакцията преди отмяната или изменението от влизане в сила на решението на съда.\r\n\tТова означава, че Народното събрание е длъжно да приеме закон, с който да бъде уреден този въпрос. За това очакванията са инициативата за внасянето на законопроекта да бъде на депутатите.\r\n\tНеофициално се спекулира, че Симеон Сакскобургготски ще запази собствеността си върху двореца \"Врана\", \"Царска Бистрица\", къщата в \"Баня\" и част от горите. За \"Ситняково\", \"Саръгьол\" и \"Кричим\" ще получи парично обезщетение, чийто размер е въпрос на преговори.\r\n\t\"От ангажирането ми с този казус през 2010 г., винаги съм твърдял, че най-цивилизованият начин за решаването на този проблем е да се реши чрез постигане на извънсъдебно споразумение по законен начин\", каза Михаил Екимджиев, адвокат на Сакскобургготски по делата в Европейския съд, пред Той отказа всякакви подробности по водените дела, защото не е упълномощен от довереника си да дава информация. Припомни обаче, че вече има решение на съда по подобен казус с национализацията на имотите на бившия гръцки крал Константин, който претендираше за 560 млн. евро.", "date": "2017.11.30", "title": "Сагата с царските имоти ще се реши със закон"}
{"url": "http://www.mediapool.bg/rusiya-nyama-resursi-da-e-super-sila-no-izpolzva-puknatinite-v-evropeiskite-strani-news272523.html", "text": "Европейският съюз вече не е разделен по отношение на Русия и санкциите срещу нея заради незаконната анексия на Крим, но не е ясно на къде ще тръгнат двустранните отношения, ако Москва изпълни Минското споразумение за регулиране на кризата в Източна Украйна, коментира старши анализаторът в Европейския съвет за външна политика (ЕСВП) естонката Кадри Лийк  в София. \r\n\t \r\n\tТя посочи, че европейските страни са класифицирали Русия като недемократична държава и като проблем, с който трябва да се справят, и са приели санкциите срещу Русия. Остава отворен въпросът какво би станало обаче, ако Москва изпълни условието на ЕС за вдигането им – изпълнението на споразумението от Минск.\r\n\t \r\n\tКадри Лийк посочи, че Русия иска да върне политиката на сфери на влияние и да ерозира либералния консенсус в страните членки, но отговорността за Брекзит, например, е на британците. \n\n\r\n\t \r\n\t\r\n\t \r\n\tТази теза беше доразвита от директора на софийския офис на Европейски съвет за външна политика Весела Чернева, която коментира, че Русия няма истински ресурси, за да бъде супер сила и да наложи политиката си на сфери на влияния, но в много части на Европа се възползва от институционални слабости, пукнатини в политическата и икономическата стабилност и недоволството от ЕС, каквито има по принцип.\r\n\t \r\n\t\"ЕС наистина е единен около позицията си за Русия. Дори и страни като Унгария, в които премиерът Виктор Орбан характерно харесва Путин и руския режим, гласува заедно с всички останали страни членки. Това единство на ЕС е и плод на руската политика в последните години\", добави тя.\r\n\t \r\n\tЕвродепутатът от ЕНП/ГЕРБ Андрей Ковачев отбеляза обаче и някои нюанси в отношението на различните страни. Някои страни са по-твърди в отношението си към Москва, докато позицията на други, като Унгария и Гърция, е по-колеблива.\r\n\t \r\n\tСлед референдума в Каталуня, се наблюдава процес на предвижване на Испания към \"по твърдите\" страни. \r\n\t \r\n\t\r\n\t \r\n\tКовачев посочи, че трябва да се реагира на всички опити за дезинформация и припомни една от опорните й точки в България: \"Ако нямаше санкции срещу Русия, щяхме да изнасяме много консерви и да има хиляди работни места\".\r\n\t \r\n\tЗа последно тази теза беше развита от депутата от БСП Антон Кутев. Статистическите данни обаче показват http://www.mediapool.bg/iznosat-za-rusiya-buksuva-ne-zaradi-sanktsiite-a-zaradi-osobeniya-pazar-news272204.html , че санкциите и контрасанкциите имат незначително и дори  трудно уловимо влияние върху българската икономика. \r\n\t \r\n\t\r\n\t \r\n\tВесела Чернева коментира, че се наблюдава и промяна в отношението на Русия към Европейския съюз.\r\n\t \r\n\t\"Има голяма разлика в отношението на Русия към ЕС в последната година. Миналата година руският елит смяташе, че Европа се разпада. Виждаше основно кризите и смяташе, че европейският проект е към своя край. Много често вървеше сравнението между СССР и ЕС. В момента виждат, че нито могат да постигнат разделение в ЕС, нито проектът се е разпадал, нито пък САЩ ще им бъдат сътрудник в техния антиевропейски поход\", каза Чернева.", "date": "2017.11.30", "title": "Русия няма ресурси да е супер сила, но използва пукнатините в европейските страни"}
{"url": "http://www.mediapool.bg/doping-dnevnitsi-zaplashvat-uchastieto-na-rusiya-v-sledvashtata-olimpiada-news272479.html", "text": "Два бележника, съдържащи всекидневните лични записки на бившия ръководител на Московската антидопингова лаборатория Григорий Родченков, вече са сред ключовите улики, въз основа на които Русия може да отсъства от следващите Олимпийски игри. Това пише американският в. \"Ню Йорк таймс\" и публикува откъси от ръкописно водените дневници на химика Родченков, до които изданието е получило ексклузивен достъп.\r\n\tДневниците на Родченков от 2014 и 2015 г. (двете последни години, в които е бил начело на руската антидопингова лаборатория преди да избяга в САЩ) разкриват нови подробности за сложните измами, прилагани от Русия на последните Олимпийски игри и до каква степен в тези схеми са участвали правителството на страната и официални представители на олимпийското движение, по думите на самия Родченков.\r\n\tХимикът е водил дневници през по-голямата част от живота си. Записвал е къде е ходил, с кого е говорил, с какво се е хранил. В началото на всяка от записките си е отбелязвал какво е било кръвното му налягане.\r\n\tГодини наред Григорий Родченков е помагал на руските спортисти да печелят предимство чрез употреба на забранени субстанции.\r\n\tЗаписките му, които сега за пръв път излизат на бял свят, повдигат ключов въпрос за Международния олимпийски комитет въпрос – участието на държавата в мащабни спортни измами. През последните дни стана ясно, че МОК е убеден в автентичността на тези записки и в резултат на това ще бъдат произнесени сурови наказания, пише \"Ню Йорк таймс\".\n\n\r\n\tМОК ще обяви решението си на 5 декември. Очаква се Русия или да бъде изхвърлена от участие в игрите в Пьончан, Южна Корея, или да й бъде забранено да ползва националните си символи: руските спортисти да не носят руския флаг при откриването и закриването на Олимпиадата, да се състезават в неутрални екипи и да се забрани изпълнението на руския химн.\r\n\tРуските власти обявиха, че подобни ограничения ще са равносилни на пълна забрана за участие в игрите и страната ще реши дали да не бойкотира Олимпиадата през 2018 г.\r\n\tОсвен показанията, дадени под клетва от д-р Родченков, дневниците съдържат подробности за конкретни разговори, които той е водил с видни официални лица, включително с Виталий Мутко, който в онзи момент е бил министър на спорта, а сега е вицепремиер на Русия, както и с Юрий Нагорни, бивш зам.-министър на спорта при Мутко и член на Олимпийския комитет на Русия; също така с Ирина Родионова, която е била зам.-директор на Центъра за спортна подготовка на сборния отбор на Русия.\r\n\tНа 13 януари 2014 г. Родченков е написал, че помощникът на Родионова Алексей Киушкин му е донесъл коктейл от химически вещества, известен сред официалните лица под името \"Дукеса\" – смес от три анаболни стероида с вермут \"Мартини\". Формулата на тази напитка е разработена по-рано от Родченков, за да могат най-добрите спортисти да я пият по време на цялата Олимпиада, и Родионова я е забъркала и разпространила сред треньорите и спортистите.\r\n\t\"Киушкин дойде с куп новини. Той донесе и току-що приготвено \"Мартини\". Веднага го изпих\", е написал Родченков. \"Ню Йорк таймс\" публикува също и няколко снимки от страниците на дневниците. Изданието твърди, че Родченков \"редовно е изпитвал препаратите върху себе си и е документирал въздействието им\".\r\n\tСледващата седмица Родченков е изразил недоволството си от това, че официалните лица не са изложили ясно своите планове за транспортиране от Москва на стотици унции чиста урина, която най-добрите спортисти с месеци са събирали в буркани от детски пюрета и стари бутилки от сода - урина, която е била основен елемент на това, което той многократно нарича \"план Сочи\".\r\n\t\"Няма яснота за плана, просто кошмар! Мутко се ядосва заради биатлона, ситуацията излезе от контрол и се превърна в хаос\", пише Родченков на 29-ти януари, денят след като двама от най-добрите руски биатлонисти са хванати с допинг в Австрия.\r\n\tНа 1 февруари той изпълнил инструкциите, дадени му вечерта предния ден в хотел \"Азимут\" от зам.-министъра Нагорни. Родченков инспектирал сградата, съседна на неговата лаборатория, която се намирала под управлението на ФСБ, както той казва. Запасите от урина по-рано били доставени в Сочи и тайно складирани там, пише той, но се дразни, че пробите не били сортирани по видове спорт или по азбучен ред, според имената на спортистите: \"Там нищо не е готово! Извърших пълна инвентаризация.\".\r\n\tСпоред записките, на 3-ти февруари Родченков се е отчел пред Мутко. На срещата в кабинета на Мутко в щаб-квартирата на местния организационен комитет, той е предал на Мутко копие на \"списъка Дукеса\" с имената на десетки руски олимпийци, които вземали коктейла, тези, чиято компрометирана урина е трябвало да бъде подменена с чиста, от складираните вече запаси.\r\n\tНа тази среща министърът е предложил да остави олимпийската лаборатория отворена и след игрите, като място за следващи експерименти с допинг, пише в дневника.\r\n\t\"Минахме през всички въпроси\", е записал доктор Родченков на 3-ти февруари, като отбелязва, че е станал в 6.20 ч. сутринта да се подготви. \"Той иска да остави Сочи като резервна площадка\".\r\n\tИзданието напомня, че в Русия на Родченков са повдигнати обвинения в злоупотреба със служебно положение.\r\n\tРуските официални лица твърдят, че Родченков е действал на своя глава, когато е манипулирал повече от 100 компрометирани проби урина в Сочи.\r\n\tНа 8-ми януари 2014 г. доктор Родченков гледал телевизия, когато му се обадил зам.-министърът, за да го мъмри за това, че звездата на спортното ходене Елена Лашманова е хваната с допинг. \"Звъня Нагорни – вика всички на крака. Пристигнах в министерството, дочаках Нагорни, имах 2-часова дискусия за подробностите по подготовката за Сочи\".\r\n\tСлед няколко месеца, на 14 март 2014 г. Родченков е записал, че е седял в колата си, зареждал телефона си и разговарял с Мутко, който позвънил, за да \"ме атакува\" заради неефективното укриване на това, че Лашманова е вземала вещества.\r\n\tНа 21 април 2014 г. Родченков е спорил с Нагорни да се фалшифицират ли данните на Лашманова. Зам.-министърът настоявал за това, но Ротченков се опасявал, че ще привлече вниманието на глобалните регулатори и ще е рисковано за акредитацията на неговата лаборатория.\r\n\t\"Той има чудесен тен от Мексико, пише Родченков след срещата си с Нагорни в министерството на спорта същия този ден. Прекарах там час и половина, борих се. Нагорни бавно се предава. Договорихме се, че към 1.00 ч. ще идем да видим Мутко\" .\r\n\tМиналата година Мутко дава интервю, в което се дистанцира от Родченков, като каза, че подготовката за Олимпиадата в Сочи е ръководена от Нагорни.\r\n\tНо по време на игрите Родченков е записал, че многократно е бил на маса с Мутко и са се държали свойски. \"Изядох гроздето на Мутко\", е вписал той на 17 февруари, имайки предвид обяда. \"Всички са преуморени\" (обратен превод от английски; в руския текст на дневника от снимката в сайта на изданието пише \"Доядох гроздето заради Мутко\" и \"Всички залитат\" – бел. ред.).\r\n\tДоктор Родченков и адвокатът му казват, че новопоявилите се записки ясно свидетелстват, че той е бил \"пехотинец\" в системата, която се е контролирала от висшите ешелони на държавата, пише \"Ню Йорк таймс\".", "date": "2017.11.30", "title": "Допинг дневници заплашват участието на Русия в следващата Олимпиада"}
{"url": "http://www.mediapool.bg/evrostat-tokat-v-bulgaria-e-pochti-dva-pati-po-evtin-ot-srednoto-v-evropa-news272484.html", "text": "Цената на електроенергията през първата половина на 2017 г. е била най-ниска в България (по-малко от 10 евро за 100 квтч) и най-висока в Дания и Германия (над 30 евро за 100 квтч), отчита анализ на Евростат, цитиран от БТА.\r\n\tДанните сравняват цените на електроенергията в страните на ЕС между първите шест месеца на 2016 г. и същия период на тази година, като отчитат леко намаляване от 0.5 на сто за полугодието на 2017 г. \r\n\tСредният показател на цената на еленергията в ЕС-28 е 20.4 евро за 100 квтч, показва европейската статистика, което е близо два пъти повече от цената на тока у нас в момента.\r\n\tСтраната ни поддържа и сравнително най-ниски цени на природния газ сред държавите-членки на ЕС за първото полугодие на годината – около 3.3 евро, като по този показател пред нас е само Румъния – 3.2 евро.\r\n\tПриродният газ у нас е намалял с около 10 на сто в сравнение с първите шест месеца на миналата година, като най-голямо намаление за този период е отчетен в Хърватия – минус 17%, Португалия – минус 15% и Литва – минус 11%. Средната му цена в ЕС е 5.8 евро на 100 киловатчаса.\n\n\r\n\tНай-високи са цените на природния газ в Швеция (12 евро), Дания, Португалия и Холандия (по около 8 евро) и др.\r\n\tДанъците и таксите в ЕС представляват средно над една трета (37%) от цената на електроенергията, начислена на домакинствата през първата половина на 2017 г. и около една четвърт (26%) от цената на природния газ, отчита Евростат. \r\n\tЗа страната ни данъците и таксите за електроенергия и природен газ са около 17 на сто, което обяснява и сравнително ниските им цени за домакинствата, показват данните от анализа. \r\n\tПри съседите ни цената на електроенергията за 100 квтч е както следва: Румъния – 12 евро, Сърбия – 6.6 евро, Гърция – 19.4 евро, Македония – 8.2 евро, Турция – 10.5 евро. Цените на природния газ за 100 киловатчаса при съседите ни са както следва: Румъния – 3.2 евро, Гърция – 5.6 евро, Сърбия – 3.2 евро, Македония – 4.8 евро, Турция – 2.6 евро.", "date": "2017.11.30", "title": "Евростат: Токът в България е почти два пъти по-евтин от средното в Европа"}
{"url": "http://www.mediapool.bg/avariya-sprya-tramvaite-nomer-4-i-5-mezhdu-pl-makedoniya-i-kv-ovcha-kupel-news272485.html", "text": "Трамваите с номера 4 и 5 в момента не се движат по част от маршрута си по столичния бул. \"Цар Борис III\", съобщиха от Столичната община в четвъртък.\r\n\tПричината е възникнала авария в контактната мрежа, засягаща участъка между пл. \"Македония\" до кв. \"Овча купел\".\r\n\tЗаради това автобусите по линия 260 спират на всички трамвайни спирки в този участък, допълват от общината.", "date": "2017.11.30", "title": "Авария спря трамваите номер 4 и 5 между пл. \"Македония\" и кв. \"Овча купел\""}
{"url": "http://www.mediapool.bg/sasht-prizovaha-sveta-da-skasa-diplomaticheski-otnosheniya-s-phenyan-news272483.html", "text": "САЩ призоваха всички страни да скъсат дипломатическите и да преустановят търговията със Северна Корея, заяви американският посланик в ООН Ники Хейли, цитирана от Франс прес.\r\n\tС последното си изпитание на междуконтинентална балистична ракета във вторник Северна Корея \"избра агресията\" пред мирния процес, каза тя и допълни, че САЩ призовават Китай да преустанови доставките на петрол за съседката си.\r\n\t\"Никога не сме искали война със Северна Корея и днес не търсим такава. Но ако избухне война, това ще е заради продължаващите агресивни действия\", допълни Хейли на извънредно заседание на Съвета за сигурност, предаде Ройтерс.\r\n\tПо думите ѝ \"ако избухне война, не си правете илюзии, севернокорейският режим ще бъде напълно унищожен\".\r\n\tЗаместник-генералният секретар по политическите въпроси на ООН Джефри Фелтман заяви на заседанието, че се е срещнал с посланика на Пхенян в световната организация и го е предупредил, че страната му трябва \"да се въздържа от предприемане на по-нататъшни дестабилизиращи стъпки\".\n\n\r\n\t\"На срещата подчертах, че няма нищо по-опасно за мира и сигурността в света от това, което се случва в момента на Корейския полуостров\", добави Фелтман.", "date": "2017.11.30", "title": "САЩ призоваха света да скъса дипломатически отношения с Пхенян"}
{"url": "http://www.mediapool.bg/nad-140-dushi-sa-potarsili-pomosht-v-pirogov-sled-padaniya-news272486.html", "text": "Над 140 души са потърсили помощ в \"Пирогов\" заради различни травми при падане на снега и леда през последното денонощие, съобщиха от болницата в четвъртък.\r\n\tВ спешния травмотологичен кабинет най-често са постъпвали хора с оплаквания в областта на китката, раменната става и глезена.\r\n\tНад 60 от пострадалите са останали за наблюдение и лечение в спешната болница. Те са хора в активна възраст, уточняват от \"Пирогов\".", "date": "2017.11.30", "title": "Над 140 души са потърсили помощ в \"Пирогов\" след падания"}
{"url": "http://www.mediapool.bg/balgarski-startap-proektira-solaren-samolet-razvivasht-do-200-kmch-news272464.html", "text": "Двуместен самолет, захранван със слънчева енергия, който развива скорост от 140 до 200 км/ч, в зависимост от модела, и може да се използва както за любителско летене, така и за различни доставки. С този проект българският стартъп \"\" спечели през октомври регионалното издание на най-мащабното състезаниe за стартиращи компании с енергийни идеи за Централна и Източна Европа \"PowerUp!\" и представи България на големия финал в Будапеща миналата седмица.\r\n\tСъоснователи на \"Twin Ray\" са Явор Христов и Добромир Добрев, които заедно с малък екип успяват да усъвършенстват идеята си за двуместен самолет със слънчеви батерии, с която са се прицелили в пазарите на ЕС и САЩ.\r\n\t, обяснява пред Mediapool 23-годишният Явор.\r\n\tВъпреки че проектът му не взе една от първите три награди на големия финал на \"PowerUp!\", Явор е с прекрасни впечатления от надпреварата и вярва, че участието му е предпоставка за бъдещото развитие на компанията.\r\n\t\n\n\r\n\r\n\r\n\r\n\r\n\r\n\tПървончално той започва работа по концепцията за \"Twin Ray\" с жена си Елена Болпачова, която го запознава с бизнес партньора му Добромир. Той отговаря за развитието на компанията и намирането на потенциални инвеститори и пазари.\r\n\t, разказва Явор.\r\n\tТой вижда практическото приложение на соларния си самолет при пощенските доставки до по-малки острови, например. Или най-общо казано – \"за доставки до такива локации, където доставянето на гориво е трудно и скъпо, това е най-простата му реализация\".\r\n\t\r\n\tЯвор и екипът му развиват \"Twin Ray\" в два основни модела – единият излита от писта с дължина от 400 м и развива скорост от 140 км/ч, докато другият има нужда от поне 600 м, за да се вдигне във въздуха, но след това може да лети с между 160 и 200 км/ч.\r\n\t, разяснява Христов.\r\n\tСледващата стъпка за компанията му е да започне да се финансира чрез т.нар. краудфъндинг (от англ. – crowdfunding), тъй като \"главната ни цел е не само да развиваме проекти, а да променяме общата култура за електрическите превозни средства, затова и искаме да станем по-разпознаваеми сред широката публика\".\r\n\tДобавя и, че за разлика от партньора му Добромир, \"Twin Ray\" е първият стартъп, с който се занимава. По думите му България все още е назад в новите технологии, но тази сфера бързо се развива. В това отношение от голяма помощ за младите предприемачи, стремящи да се реализират в областта на зелената енергия, би могла да бъде фондация \".\r\n\t, обобщава впечатленията си Явор Христов.\r\n\t\"Клийнтех България\" е мрежа за чисти технологии, която работи в три основни направления: подпомагане на стартиращи компании чрез достъп до финансиране и развиване на ключови умения, иновации и наука, както и работа с общини и региони по развиване и надграждане на стратегии за подобряване на градската среда.", "date": "2017.11.30", "title": "Български стартъп проектира соларен самолет, развиващ до 200 км/ч"}
{"url": "http://www.mediapool.bg/borisov-i-sakskoburggotski-tantsuvaha-sas-sabi-v-sauditska-arabiya-video-news272489.html", "text": "Премиерът Бойко Борисов и бившият министър-председател Симеон Сакскобургготски се включиха в традиционния танц със саби в Саудитска Арабия. Това стана по време на вечеря, която крал Салман даде в чест на Борисов.\r\n\t\"За мен беше чест да се включа в традиционния танц със саби арда при посещението на нашата правителствена делегация в Националния музей в Рияд\", написа премиерът в профила си във Фейсбук.\r\n\tТой и разпространи снимки и видео от вечерта.\r\n\tНяколко месеца по-рано американският президент Доналд Тръмп също се включи в танца. Той посети Рияд в началото на близкоизточната си обиколка и подписа там многомилионни сделки.\r\n\t \r\n\t\"Вие сте по-добър от Тръмп, като истински воин, добре се справяте със сабята“, обърнал се към Борисов саудитският принц Султан, цитиран от Дарик. \r\n\t \r\n\t\r\n\t\tАрда е фолклорен арабски танц, игран само от мъже. Преди време се танцувал преди война, но вече се изпълнява и при различни тържества.", "date": "2017.11.30", "title": "Борисов и Сакскобургготски танцуваха със саби в Саудитска Арабия (видео)"}
{"url": "http://www.mediapool.bg/ban-i-upravlyavashtite-otnovo-posporiha-zadochno-za-byudzheta-news272490.html", "text": "Държавната субсидия за Българската академия на науките (БАН) за поредна година доведе до противопоставяне между учените и управляващите. Както почти всяка година при гласуването на новия държавен бюджет, от академията поискаха повече пари, а депутатите не са съгласни.\r\n\tМотивите и на двете страни са едни и същи. От БАН казват, че държавната им субсидия е недостатъчна, обрича учените на мизерни заплати и поставя на изпитание съществуването на академията. Управляващите пък отговарят, че учените трябва да се борят за парите си и да печелят проекти, а не да разчитат на сигурни бюджетни възнаграждения, които не са съобразени с резултатите.\r\n\t\r\n\tСредствата от държавния бюджет за БАН за следващата година са 83 млн. лева или с 5 млн. лева повече от предвиденото за тази. Според учените от академията сумата е \"ликвидационна\". За това на фасадата на институцията, която се намира на метри от Народното събрание, в четвъртък бяха спуснати черни знамена - символ на траур.\r\n\tОколо 100 души затвориха улицата пред централния вход на БАН, срещу служебния вход на парламента, където се гледа бюджетът за 2018 г. Така те показаха несъгласието си с хроничното недофинансиране на институцията. Според ръководството на БАН държавната субсидия трябва да е поне 98 млн. лева, а заложеното за догодина увеличение с 5 млн. лева ще е достатъчно само за компенсиране на ръста на минималната заплата, която от 1 януари става 510 лева.\n\n\r\n\t\"Спуснатите черни знамена показват, че бюджетът ни убива, това е ликвидационен бюджет\", каза пред БГНЕС акад. Александър Петров. Според него заплатите в академията не са актуализирани в последните години. Той повтори и поставяното от години искане на институцията да получава специална субсидия за режийни - парно, ток, вода. Според Петров разходите по това перо изяждали парите за възнаграждения.\r\n\tУчените за пореден път поставиха и въпроса с ниското заплащане на докторантите. В момента те получават по 450 лева на месец, а от Нова година заплащането им трябва да стане 500 лева. Въпреки това то остава под минималната заплата. Това демотивирало младите учени.\r\n\t\r\n\tОт БАН искат сигурни заплати през бюджета, а в цял свят научната дейност се финансира на проектен принцип, коментира от парламента председателят на бюджетната комисия Менда Стоянова. Тя добави, че заложеното увеличение на субсидията с 5 млн. лева, макар и малко, е основно за заплати.\r\n\tТя припомни, че в бюджета за наука за догодина са предвидени 65 млн. лева, които трябва да бъдат разпределени между БАН и университетите на проектен принцип. \"В случая имаме бюджет, който осигурява на академията базови заплати, имаме 65 млн. лева за проекти и не бива да забравяме, че за трета поредна година ще имаме програма за младите учени. Може би, точно това не харесва на хората от БАН - че трябва да се борят за възнагражденията си. Те искат сигурни заплати през бюджета, без да се търсят резултати от тяхната дейност. Е, няма как БАН да продължи да се финансира по този начин\", каза Стоянова.\r\n\tРазпределението на въпросните 65 млн. лева беше един от въпросите, коментирани при обсъждането на бюджета за наука в парламентарната комисия по образование. Тогава от думите на министъра на образованието Красимир Вълчев се разбра, че не е ясно как и кога ще бъдат разпределени парите, а и по-голямата част от тях ще отидат за разходи по самото изпълнение на проектите, а не за възнаграждения на учените, които работят по тях. В четвъртък Стоянова коментира, че е \"въпрос на преценка на съответния колектив как да структурира разходите, които залага в проекта и каква част от тях да е за възнаграждения\".\r\n\tВ отговор на исканията на БАН за повече пари, Стоянова припомни и че през 2016 г. \"се оказа, че програмата за младите учени не беше точно за младите учени, защото академиците от БАН половината от парите си ги бяха взели за техни възнаграждения\". \"Миналата година новият председател на БАН коригира това и затова тази година за млади учени ще има два пъти повече пари, отново на проектен принцип\", обясни Стоянова.\r\n\tБюджетът на Министерството на образованието и науката, от който трябва да бъде отпусната субсидията за БАН, вече беше приет от депутатите. Сумата за академията остана, както беше предложена от правителството - 83 млн. лева. Без промяна остана и субсидията за университетите - около 415 млн. лева. Детайлното разпределение на парите за научните институции предстои да бъде гласувано окончателно от депутатите, но при положение, че общата субсидия остана без промяна, изненади едва ли ще има.", "date": "2017.11.30", "title": "БАН и управляващите отново поспориха задочно за бюджета"}
{"url": "http://www.mediapool.bg/germanskite-krainodesni-opitvat-da-se-vazpolzvat-ot-zatrudneniyata-na-merkel-news272491.html", "text": "На конгреса си в събота крайнодясната партия Алтернатива за Германия (АзГ) ще се опита да извлече максимална изгода от неволите на канцлерката Ангела Меркел, изпаднала в политическа криза.\r\n\t \r\n\tОколо 600 партийни делегати ще се съберат в северния град Хановер на двудневна среща, която ще бъде съпровождана от протести на техни противници от левицата или на поддръжници на бежанците.\r\n\tАзГ, която води агитацията си с програма, насочена против Меркел и имиграцията, предизвика шок в страната, спечелвайки 12,6 на сто от гласовете на изборите на 24 септември.\r\n\t \n\n\r\n\tФормацията получи 92 представители в долната камара на парламента - резултат, невиждан от края на Втората световна война, и един от нейните ръководители, Александър Гауланд, обеща да тръгне на \"лов за Меркел\".\r\n\t \r\n\tЛидерите на АзГ се радват на трудностите на канцлерката, която ръководи Германия от 12 години. Тя спечели изборите, но е отслабена от разочароващия резултат на своята партия.\r\n\t \r\n\tХристияндемократически съюз (ХДС). Два месеца по-късно Меркел все още не е успяла да сформира мнозинство, за да започне четвъртия си мандат като канцлер.\r\n\t \r\n\t\"Меркел наистина е в упадък, и това отчасти се дължи на нас\", изрази задоволство Гауланд в интервю за АФП.\r\n\t \r\n\tНо 73-годишният съпредседател на парламентарната група на крайнодясната партия освен това подчерта необходимостта АзГ да покаже единство по време на конгреса. Това може да се окаже предизвикателство за партия, в която се сблъскват радикални и по-умерени тенденции.\r\n\t \r\n\t\"Според мен е от критична важност ръководството на АзГ да отразява и източната, и западната част на страната, както консервативни позиции, така и икономически либерални\", заяви той и призова за запазването на двойното председателство, което според него е по-добро за преодоляването на вътрешните разногласия.\r\n\t \r\n\tМладата партия, създадена през 2013 г. с антиевропейска програма, преживя няколко сътресения. Последното от тях беше изненадващото оттегляне на една от водещите фигури в нея Фрауке Петри, която се противопостави на радикализацията на партията въз основа на идентичност. \r\n\t \r\n\tНяколко поддръжници на тази идея, включително Александър Гауланд, са правили спорни изявления за исляма, нацизма и \"задължението да се помни миналото\". Те обаче не навредиха на представянето на партията на изборите.\r\n\t \r\n\tСегашният съпредседател на партията Йорг Мойтен се кандидатира за преизбиране. Лидерът на берлинския клон на АзГ Георг Паздерски също участва в надпреварата за поста.\r\n\t \r\n\tВъзможно е сред 13-те членове на Управителния съвет на партията да бъде избран и Бьорн Хьоке, който се превърна в спорна фигура, след като на няколко пъти отхвърли разкаянието за престъпленията на нацизма. Два дни преди конгреса присъствието му все още не е потвърдено.\r\n\t \r\n\t\"Хьоке и неговите последователи са част от националистическото крило на партията, което я основа\", припомня в. \"Тагешпигел\". \"Ако те имат сериозно представителство в новия съвет, това ще бъде сметнато за завой още по-надясно, което може да насърчи по-умерените членове да я напуснат\", смята седмичникът.\r\n\t \r\n\tКонгресът се провежда в момент, когато най-голямата европейска икономика е в нечувана политическа безизходица.\r\n\t \r\n\tСлед продължили цял месец преговори консерваторите на Ангела Меркел, еколозите и либералите не успяха да намерят допирни точки, за да работят заедно.\r\n\t \r\n\tВ момента канцлерката \"ухажва\" социалдемократите, които проявяват силно нежелание да се оставят да бъдат въвлечени в нова голяма коалиция.\r\n\t \r\n\t\"В момента в германската политика има изключителна нестабилност\", което може да помогне на АзГ, смята политологът Волфганг Шрьодер от Университета на Касел.\r\n\t \r\n\t\"Това може да допринесе за разочарование от политиката\", с идеята, че политиците не са способни дори да сформират правителство, заяви той пред АФП.\r\n\t \r\n\tИзправени пред успехите на АзГ, други партии като либералите от Свободната демократическа партия и баварските съюзници на Меркел, Християнсоциалния съюз (ХСС), се опитаха да привлекат поддръжници на популистката формация, втвърдявайки тона си по отношение на имиграцията, Евросъюза и климата.\r\n\t \r\n\t\"Това може да значи, че АзГ ще положи още повече усилия да привлече внимание\", подчертава Шрьодер. \"Партията със сигурност ще направи това по време на конгреса\".", "date": "2017.11.30", "title": "Германските крайнодесни опитват да се възползват от затрудненията на Меркел"}
{"url": "http://www.mediapool.bg/deputatite-ot-volya-vlyazoha-s-meditsinski-maski-v-parlamenta-news272492.html", "text": "Депутатите от партията на бизнесмена Веселин Марешки “Воля“ влязоха с медицински маски в пленарната зала. Марешки призова от трибуната парламентът да се противопостави на \"заразата\" от изказвания, обиждащи българския народ.\r\n\t“Докато Иво Христов от БСП поне даде шанс на всички вас да си мислите, че сте от 20-те процента, стигнахме до там, че Вежди Рашидов от ГЕРБ каза, че всички не стават и за \"чеп за зеле\", възмути се Марешки.\r\n\tТой допълни, че заразата не спирала дотук и цитира изказване на Слави Трифонов при негово посещение в Лондон, когато заявил, че в България не бил останал никакъв морален и качествен капацитет. \"Тук вече всички сте в това определение - неморални и некачествен капацитет. Тук няма 20 процента, тук е и Иво Христов\", коментира Марешки.\r\n\t“Представяте ли си за каква зараза става въпрос и защо ние се противопоставихме на такива изказвания още в началото“, заяви той.\r\n\t“Понеже още не сме си доставили противогрипни лекарства, за момента ще останем с маски и се надявам заедно да се съберем и да излекуваме тези лоши практики в българския парламентаризъм“, завърши изказването си лидерът на \"Воля\".\n\n\r\n\tДрагомир Стойнев от БСП възрази и призова председателя на парламента Цвета Караянчева да предприеме мерки срещу \"този цирк\". Знам, че разчитате на \"Воля\" да гласува бюджета, че \"Воля\" стана патерица на управляващите и че имате кворум благодарение на \"Воля\", коментира Стойнев.\r\n\t“Трябва да знаят къде се намират, тук не им е пазара, не им е аптеката“, тук е българският парламент, каза той.\r\n\tСлавчо Велков от БСП също призова всички депутати един път завинаги да забравят за всичко онова, което обижда другите. Велков цитира изказване на Марешки от парламентарната трибуна през септември, в което заявява, че \"държавата се управлява от трите прасета, тримата идиоти и тримата глупаци\". Трябва да забравим за подобно отношение един към друг и да не мерим с различен аршин, заяви Велков и допълни: \"ако приемате, долу маските\".\r\n\tЦвета Караянчева помоли депутатите от \"Воля\" да свалят маските.\r\n\tВеселин Марешки отговори, че БСП съдят с двоен аршин, защото за изказването за 80 процента дебили, няма санкции, а за това, че групата на \"Воля\" е с маски, веднага са били заклеймени от Стойнев.\r\n\tОт трибуната Вежди Рашидов се извини за думите си и поиска прошка.\r\n\t“Изпуснах се с фразата, че от останалите в България чеп за зеле не става – извинявам се, ако съм наскърбил някого и моля да ми простите“, каза той.\r\n\t“Моят живот на 65 години не е измислица от два дена и не е мерак на един или друг. Правя грешки, но намирам и достойнството и мъжеството да се извиня. Случи се, не съм го мислил. Знаете го добре. 7 години съм бил български министър и съм направил не за себе си, а за българската култура много неща“, каза Вежди Рашидов.\r\n\tТой поясни на Марешки, че лесно се обича българския народ от частен самолет.\r\n\t“Изпуснах се, неправилно, лошо казана дума. Безкрайно уважавам много хора и съм тук за това. От всички парламентарни групи има достойни хора. Извинявам се ако съм наскърбил някого. Моля ви да ми простите“, каза той.", "date": "2017.11.30", "title": "Депутатите от “Воля“ влязоха с медицински маски в парламента"}
{"url": "http://www.mediapool.bg/parkat-za-tantsuvashti-mechki-krai-belitsa-zatvarya-za-posetiteli-prez-zimata-news272493.html", "text": "С приближаването на зимата повечето обитатели в Парка за танцуващи мечки край Белица заспаха зимен сън. В четвъртък е последният работен ден. От утре - 1 декември - до 1 април 2018 г. паркът ще бъде затворен за посетители, съобщи Васил Мадолев - ръководител на екип в парка за БТА.\r\n\t\"Очаква се до няколко дни още 6-7 мечки също да заспят. Този процес започна преди месец и половина. Но тъй като по време на зимния сън е възможно някакъв по-остър шум да предизвика събуждането им, затова вече трета година осигуряваме спокойствие до началото на април, докато не стане и последната мечка. Работата на парка обаче не прекъсва. Когато зимата е тежка, обикаляме всеки ден, отстраняваме паднали дървета, поправяме скъсани места на оградата, тъй като има случаи когато мечки излизат извън територията на парка за ден-два\", допълни Мадолев.\r\n\tВ сравнение с миналите години този сезон има по-малка посещаемост на парка, но това се дължи най-вече на лошото време в началото на пролетта.", "date": "2017.11.30", "title": "Паркът за танцуващи мечки  край Белица затваря за посетители през зимата"}
{"url": "http://www.mediapool.bg/vremenno-nyama-da-raboti-sistemata-za-globi-na-mvr-news272494.html", "text": "Тази вечер 17.30 до 21.30 часа е предвидено извършването на профилактика на Автоматизираната информационна система за глобите в МВР, както и на електронния портал на МВР, съобщиха от ведомството.\r\n\t \r\n\tПрез посочения период няма да бъде възможно да се правят справки за наложени наказания на водачи на автомобили, както и да се извършват онлайн плащания.\r\n\t \r\n\tВъзможни са леки колебания и след 21 часа.", "date": "2017.11.30", "title": "Временно няма да работи системата за глоби на МВР"}
{"url": "http://www.mediapool.bg/v-sauditska-arabiya-raboti-petzvezden-tsentar-za-deradikalizatsiya-news272495.html", "text": "Вътрешен басейн, слънчеви тераси и обслужващ персонал в ливреи: този център в Рияд прилича на петзвездно ваканционна заведение, но всъщност е структура за дерадикализация на джихадисти.\r\n\t \r\n\tКато преходна степен между затвора и свободата този удобен комплекс е символ на спорна саудитска стратегия за превъзпитание на джихадисти, който залага на идеологическо оздравяване вместо на принуда.\r\n\t \r\n\tЦентърът за съвети и ориентация \"Мохамед бин Найеф\", който се ръководи от религиозни лица и психолози, има за цел да възпре излежали присъдата си хора да се върнат към джихада.\r\n\t \r\n\t\"Наблягаме на коригиране на погрешните им схващания\", подчертава един от директорите на центъра Яхия Абу Магайед, докато ни развежда с количка за голф из обширния комплекс с палмови дървета.\r\n\t \r\n\tТам са настанени бивши членове на Ал Каида или талибаните в редица ниски сгради с широкоекранни телевизори насред изрядно поддържани морави. Там те се разхождат свободно по бели роби.\r\n\t \n\n\r\n\tИмат достъп до добре оборудвана спортна зала, апартаменти за брачни посещения и клиника.\r\n\t \r\n\t\"Правим така, че \"бенефициентите\" да имат усещането, че са нормални хора и все още имат възможност да се върнат в редиците на обществото\", обяснява Абу Магайед и добавя, че центърът избягва да ги нарича затворници или задържани.\r\n\t \r\n\tСаудитска Арабия отдавна е обвинявана, че изнася радикална сунитска доктрина, известна като уахабизъм, но принцът престолонаследник Мохамед бин Салман, новият силен човек в страната, сега се стреми да ограничи влиянието на ултраконсервативните духовници в кралството, което няколко пъти бе засегнато от приписвани на екстремисти нападения.\r\n\t \r\n\tМохамед бин Салман освен това създаде в Рияд военна коалиция от 40 мюсюлмански страни, като се закле \"да заличи екстремизма от лицето на земята\".\r\n\t \r\n\tЦентърът за рехабилитация, през който от 2004 г. са преминали над 3300 екстремисти, включително бивши затворници от Гуантанамо, има \"равнище на успеваемост 86 процента\", похвали се Абу Магайед.\r\n\t \r\n\tСпоред него това е процентът \"бенефициенти\", които не са се върнали към джихадизма десет години след излизането си. Сред другите някои са проявили само признаци на \"отклонение\", а само минимален брой отново са станали джихадисти.\r\n\t \r\n\tАмерикански експерт по тероризма, който внимателно е проучил тази програма, смята, че степента на рецидиви всъщност е по-висока и се опира на медийни съобщения за появата на бивши обитатели на центъра по джихадистките бойни полета.\r\n\t \r\n\tДруг експерт, Джон Хорган от Университета на щата Джорджия в САЩ, обяснява, че \"е невъзможно да се установи каква прибавена стойност дава тази програма за намаляването на заплахата от връщане към тероризма\".\r\n\t \r\n\tВсе пак, казва той, \"саудитците трябва да бъдат похвалени, че опитаха нещо различно. Те бяха едни от първите, които опитаха словесна терапия с терористи.\"\r\n\t \r\n\tПо време на посещението си АФП получи разрешение да интервюира \"бенефициенти\". При опит за контакт двама брадати мъже обаче отказаха да разговарят.\r\n\t \r\n\tНякои експерти са против този \"мек метод\" на грижи за джихадисти с кръв по ръцете, но саудитските официални представители подчертават, че заплахата от наказание се запазва.\r\n\tХората, които отказват да се променят след прекарани най-малко три месеца в центъра, са върнати към нормалната съдебна процедура, уверява Абу Магайед.\r\n\t \r\n\tОбаче \"не можеш да обезвредиш тероризма със сила. Само идеите могат да се борят с идеи\", казва психологът от центъра Али ал Афнан.\r\n\t \r\n\tЦентърът се опитва да затрудни завръщането към насилие, като насърчава семейните връзки, браковете и ражданията. Използва се и терапия с изкуство.\r\n\t \r\n\tСравняването на картини, нарисувани в началото на престоя с направени по-късно позволява да се измери психологическото развитие на обитателите, отбелязва Абу Магайед.\r\n\t \r\n\tТой показва една от първите картини на един мъж, която според него изразява мрачни \"нагласи от Гуантанамо\" с пръски оранжево, цвета на гащеризоните на задържаните в печално известния американски затвор.\r\n\t \r\n\tНа по-късна картина по-уверените движения с четката и по-цветните проблясъци изразяват надежда според Абу Магайед.\r\n\t \r\n\tПо време на интервюто с АФП психологът Афнан по едно време прекъсва разговора, за да отговори на телефонно позвъняване.\r\n\t \r\n\tОбажда му се поправил се бивш джихадист, ветеран от Афганистан, който сега е женен и баща на няколко деца, който иска съвет за възобновяване на университетско следване, казва той.\r\n\t \r\n\t\"Този човек е нашият модел за подражание. Чудесен пример за причината хората да заслужават втори шанс\", споделя той.", "date": "2017.11.30", "title": "В Саудитска Арабия работи петзвезден център за дерадикализация"}
{"url": "http://www.mediapool.bg/frantsiya-iska-ot-sauditska-arabiya-sa-spre-finansiraneto-na-ekstremistki-organizatsii-news272497.html", "text": "Франция ще даде на Саудитска Арабия списък с екстремистки фондации, за да спре Рияд да ги финансира, както \"се ангажира престолонаследникът Мохамед бин Салман\". Това заяви френският президент Еманюел Макрон в интервю за телевизия \"Франс 24\" и Радио Франс ентернасионал.\r\n\t \r\n\tПариж ще организира през февруари конференция, на която да бъде обсъден проблемът с финансирането на терористични групировки и там ще бъде повдигнат този въпрос, каза държавният глава.\r\n\t \r\n\t\"Никога не го е правил публично, но когато отидох в Рияд Мохамед бин Салман се ангажира, ако можем да му предоставим списък, да спре финансирането. Вярвам му, но ще следя какво ще направи. Доверието се гради на резултати\", добави той.\r\n\t \r\n\tСаудитска Арабия финансира организации, чийто надзорен орган, базираната в Мека Мюсюлманска световна лига, от десетилетия е обвинявана, че разпространява уахабизма по света, отбеляза Ройтерс.\r\n\t \r\n\tПрестолонаследникът Мохамед бин Салман цели да модернизира кралството и да се придържа към по-отворена и толерантна интерпретация на исляма.\r\n\t \n\n\r\n\tМакрон, който е в Абиджан за среща на върха ЕС-Африка, заяви в интервюто, че е поискал обещания за спиране на финансирането на екстремистки организации от Катар, Иран и Турция.\r\n\t \r\n\tФренският лидер ще посети Доха на 7 декември, където ще обсъди регионалните отношения и може да подпише военни и транспортни споразумения, включително за продажбата на 12 или повече изтребителя \"Рафал\". Той допълни, че все още възнамерява да отиде в Иран догодина, но иска да е сигурен, че има обсъждане и стратегическо споразумение по балистичната ракетна програма и регионалното му влияние, посочи Ройтерс.", "date": "2017.11.30", "title": "Франция иска от Саудитска Арабия са спре финансирането на екстремистки организации"}
{"url": "http://www.mediapool.bg/fatah-i-hamas-otlagat-predavaneto-na-vlastta-v-gaza-news272498.html", "text": "Палестинските фракции Фатах и Хамас се споразумяха да отложат окончателното прехвърляне на властта в ивицата Газа от Хамас на подкрепяното от Запада палестинско правителство с 10 дни и то да стане не на 1 декември, а на 10 декември, предаде Ройтерс.\r\n\t \r\n\tДвете враждуващи движения подписаха миналия месец споразумение за помиряване под егидата на Египет, след като Хамас се съгласи да предаде административния контрол върху Газа, включително ключовия граничен пункт Рафах. Това стана 10 години, след избухването на гражданска война и превземането на анклава от Хамас.\r\n\t \r\n\tФатах и Хамас съобщиха в кратко изявление, че са помолили Египет за отлагане на датата за предаването на властта, за да могат да завършат \"всички приготовления за успешно изпълнение на стъпките за помирението, за което мечтае целият палестински народ.", "date": "2017.11.30", "title": "Фатах и Хамас отлагат предаването на властта в Газа"}
{"url": "http://www.mediapool.bg/oon-prizova-za-deistvitelen-napredak-v-mezhdusiriyskite-pregovori-v-zheneva-news272499.html", "text": "Осмият кръг на мирните преговори за Сирия под егидата на ООН започна вчера в Женева с пристигането на правителствената делегация от Дамаск, съобщи Франс прес.\r\n\t \r\n\tСирийската правителствена делегация не дойде навреме в швейцарския град, за да демонстрира недоволството си от поредния призив на опозицията за оставка на президента Башар Асад. Два дни по-късно Русия успя да убеди властите в Дамаск да изпратят преговорния си екип.\r\n\t \r\n\tСирийското правителство не е особено склонно да прави отстъпки пред опонентите си, при положение че на практика е спечелило войната срещу бунтовниците и джихадистите.\r\n\tСпециалният пратеник на ООН за Сирия Стафан де Мистура обаче \"подчерта, че е настъпил моментът. . . да се постигне реален напредък в политическия процес, в интерес на (сирийския) народ\", посочи световната организация в комюнике.\r\n\t \r\n\tТой призова страните по преговорите да не правят изявления за \"делегитимиране\" на опонентите си. Мистура, който организира седем безуспешни кръга преговори от 2016 г. насам, проведе първия си официален разговор в рамките на осмия кръг с ръководителя на правителствената делегация, сирийския посланик в ООН Башар ал Джафари в Двореца на нациите - женевското седалище на ООН.\r\n\t \r\n\tСлед това се срещна с опозиционната делегация, ръководена от Насър Харири. Той предупреди, че разговорите могат да продължат и следващата седмица, с евентуално прекъсване около уикенда.\r\n\t \n\n\r\n\tМистура се надява да успее да постави в центъра на преговорите с режима и опозицията инициативата за изготвяне на нова конституция и организирането на избори под егидата на ООН - две приемливи за Дамаск теми.\r\n\t \r\n\tПосредникът се надява да пожъне успех, благодарение на факта, че за пръв път всички фракции на опозицията са представени от една единствена делегация, а радикалните елементи от нея бяха отстранени.\r\n\t \r\n\tСирийското правителство предупреди ясно, че не се обсъжда бъдещето на Асад - тема, която провали всички предишни срещи в Женева.\r\n\t \r\n\tВъв финалното комюнике на срещата в Рияд миналата седмица, където бе договорено споразумението за единна делегация, опозицията се отказа от искането си за незабавно отстраняване на Асад. Но едва пристигнал в Женева, Насър Харири наля масло в огъня и каза, че това е предварително условие за всеки преход към избори.", "date": "2017.11.30", "title": "ООН призова за действителен напредък в междусирийските преговори в Женева"}
{"url": "http://www.mediapool.bg/glavnata-koledna-elha-v-nyu-york-zasiya-s-50-hilyadi-lampichki-news272500.html", "text": "Тълпи от туристи се стекоха вчера в Манхатън, при засилени мерки за сигурност и относително топло време, да наблюдават запалването на светлините на коледната елха пред \"Рокфелер център\", съобщи Асошиейтед прес.\r\n\t \r\n\tКметът Бил де Блазио включи снощи в 20,55 часа светлините, които осветиха високия близо 23 метра и тежащ над 12 тона норвежки смърч, украсен с 50 000 многоцветни енергоспестяващи лампички, захранвани от слънчеви батерии.\r\n\t \r\n\tНа върха му бе поставена звезда с диаметър 2,9 м и направена от 25 хиляди кристала \"Сваровски\".\r\n\t \r\n\tТрадицията за коледната елха на площад \"Рокфелер плаза\" започва през 1933 г. Тогава дървото е шестметрово, като е украсено с хартиени гирлянди и червени плодове. След две години започват да включват електрически гирлянди на елхата. Телевизията излъчва пряко церемонията по запалването на коледните лампички на главната елха в Ню Йорк от 1997 г.", "date": "2017.11.30", "title": "Главната коледна елха в Ню Йорк засия с 50 хиляди лампички"}
{"url": "http://www.mediapool.bg/vulkanat-agung-na-bali-prodalzhava-da-balva-pepel-i-da-smushtava-vazdushniya-trafik-news272501.html", "text": "Вулканът Агунг на индонезийския остров Бали изхвърли в четвъртък пепел на 2000 метра в атмосферата, съобщи националната агенция за реагиране при бедствия, цитирана от ДПА.\r\n\t \r\n\t\"Изригванията, последвани от гъсти облаци пепел, продължават\", заяви говорителят на агенцията Сутопо Нугрохо.\r\n\t \r\n\tНа международното летище в Бали бяха подновени някои от полетите, като досега близо 2000 пътници на 20 полета са напуснали и са пристигнали на острова, каза източник от летищната управа.\r\n\t\r\n\tМного пътуващи обаче още са блокирани, тъй като аерогарата работи с далеч по-слаб от нормалния си дневен капацитет от 400 полета.\r\n\t \r\n\tЛетището бе затворено два дни и половина заради страхове, че димът от вулкана може да застраши безопасността на полетите.\r\n\t \n\n\r\n\t \r\n\tВ понеделник властите увеличиха нивото на тревога до най-високата му степен и наредиха евакуацията на близо 100 000 души.", "date": "2017.11.30", "title": "Вулканът Агунг на Бали продължава да бълва пепел и да смущава въздушния трафик"}
{"url": "http://www.mediapool.bg/i-v-knsb-sa-gnevni-zaradi-deputatskoto-bezdushie-kam-horata-s-neplateni-zaplati-news272502.html", "text": "От КНСБ излязоха с позиция, че като съвносител на законопроекта за предотвратяването на 20-годишния проблем за неизплатените заплати, заедно с омбудсмана Мая Манолова напълно споделят и оценяват като основателна реакцията й отпреди ден, когато тя заяви в Народното събрание, че е отчаяна и дори се разплака.\r\n\t\"Не просто съм гневна. Аз съм отчаяна, защото поех пред тези хора ангажимент, че те ще си получат това, което са заработили“,  след като депутатите от парламентарната социална комисия отложиха една от ключовите мерки чак за 1 юли 2018 г. . Това \"отчая“ омбудсмана Мая Манолова, която заяви след гласуването, че няма как да спази обещанието си към хората от много градове на страната, които имат да получават неизплатени заплати.\r\n\tВ момента има тримесечен срок между прекратяване на трудовото правоотношение и започване на производството по несъстоятелност на предприятието, който ако бъде просрочен, гражданите не могат да си получат парите си от фонда \"Гарантирани вземания на работниците и служителите\". С новите текстове срокът ще е 12-месечен.\r\n\tСпоред Манолова обаче така работниците в заварено положение няма да могат да си получат парите, защото социалната комисия е решила промените в Кодекса на труда да влязат в сила от 1 юли 2018 г., а въпросните служители във фирми са с прекратени правоотношения от началото на 2017 г.\r\n\tИсканията на Манолова са били текстовете да влязат в сила веднага и 12-месечният срок да отпадне, но това не е било прието в социалната комисия.\n\n\r\n\tДепутатите са решили, че на Инспекцията по труда, която ще започва производствата , ще й трябва време, за да се подготви.\r\n\t“Проблемът обаче не е само в отлагането на едно от измененията с 6 месеца, за което г-жа Манолова реагира толкова остро“, коментираха от КНСБ.\r\n\t“Фаталното отлагане за няколко хиляди работници, чиито вземания зависят от този отлагателен срок, е само “върхът на айсберга“. Никой не говори вече за онези, хиляди, работници, които не можаха да получат дължимите им трудови възнаграждения назад във времето! Не от миналата 2016 или настоящата 2017г. Става дума за милиони левове неполучени или забавени трудови възнаграждения през годините от началото на прехода до сега“, посочват от КНСБ.\r\n\t“Съвместните ни усилия с омбудсмана да отстраним недъзите в законодателството стартираха от април 2017г., когато в Народното събрание бе внесен законопроектът ни. Питаме се - оправдано ли бе времето от 4 месеца, през което работеше специалната временна комисия назначена от Народното събрание, за да проучи поставения въпрос?“, коментираха от КНСБ.\r\n\tСиндикатът припомня, че е сигнализирал през всички тези години от началото на прехода на парламентарно представените политически сили от всички цветове, че има такъв проблем.\r\n\t“Нима не бе видно от ежегодните доклади на ГИТ, че такъв проблем има и че в неговата основа са законодателните луфтове, чиито предмет бе внесеният съвместен законопроект? Оправдани ли са близо 6 –те месеца, от 06.07.2017г. до сега, през които внесеният от временната комисия законопроект се обсъжда? Чак сега, при второто четене на законопроекта в комисията на Народното събрание се внася новото допълнение относно коментираните нови функции на ГИТ. Защо сега, при положение, че КНСБ отдавна настоява такава възможност да се предостави на работниците? Нещо повече - в съвместния законопроект има такива предложения, макар и в друг вариант“, коментираха от синдиката.\r\n\t“Като резултат от близо 6 месечното обсъждане на законопроекта, той вероятно ще бъде приет в края на декември. Логично е той да влезе в сила от началото на следващата година. Нима това не можеше да бъде ускорено, подготвено бързо? Кое пречеше, какви съмнения имаха народните представители и институциите с които бяха правени съгласувания, включително и по това предложение?“, се казва в позицията на КНСБ\r\n\t“В заключение ние считаме, че не са загубени само последните 10 месеца от момента на внасянето на общия законопроект. Загубени са над десетина години време от липсата на политическо желание да се сложи край на това порочно явление! Загубено е и доверие в политическите сили. Тепърва предстои да видим колко ефективни ще бъдат измененията в няколкото закона, които вероятно ще бъдат обнародвини в Държавен вестник в края на настоящата или в началото на следващата година“, посочват от синдиката.", "date": "2017.11.30", "title": "И в КНСБ са гневни заради депутатското бездушие към хората с неплатени заплати"}
{"url": "http://www.mediapool.bg/desetki-arzhentinski-voenni-s-tezhki-prisadi-za-prestapleniya-ot-vremeto-na-diktaturata-news272503.html", "text": "Четирийсет и осем бивши аржентински военни бяха осъдени на различни срокове затвор, а 29 от тях получиха доживотни присъди за престъпления, извършени във Висшето военноморско училище по механика в Буенос Айрес - основно място за изтезания по време на аржентинската диктатура (1976-83 г.), предаде Франс прес.\r\n\t\r\n\tС тези присъди приключи най-мащабният съдебен процес в аржентинската история - общо 789 дела срещу 54 обвиняеми, шестима от които бяха оправдани. Магистратите произнесоха 29 доживотни присъди, а останалите варираха от 8 до 25 години затвор.\r\n\t \r\n\tЧетенето на присъдите трая над четири часа в препълнена зала, където обвиняемите бяха отделени със стъклена преграда от публиката, сред която имаше пострадали от престъпленията им и близки на жертвите. Десетки активисти на леви партии и правозащитници пред сградата следяха огласяването на присъдите на голям екран.\r\n\t \r\n\tАржентинската военна диктатура бе сред най-жестоките в Латинска Америка и според правозащитници е отговорна за близо 30 000 безследно изчезнали, припомня АФП.\r\n\t \r\n\tОбвиняемите са уличени в измъчване на политически затворници, незаконни екзекуции, отвличане на бебета, родени от задържани жени, и организиране на зловещите \"полети на смъртта\" - някои задържани са били хвърляли живи от самолет или хеликоптер в морето или в река Рио де ла Плата.\r\n\t \n\n\r\n\tОт общо 54-мата обвиняеми 16 вече са осъждани за престъпления по време на диктатурата. Трима бивши военни, които вчера бяха осъдени на доживотен затвор, вече имат доживотни присъди - 67-годишният Алфредо Астис, 76-годишният Хорхе Акоста и Рикардо Кавальо, на 66 години.\r\n\t \r\n\tАстис и Акоста са признати за виновни за отвличането на 17-годишната шведка Дагмар Хагелин, изчезнала безследно през 1977 г. Бившият капитан Астис, известен с прозвището \"русият ангел на смъртта\", има доживотна присъда и от френски магистрати за отвличане и убийство на две монахини французойки през 1977 г.\r\n\t \r\n\tТова бе третият процес за престъпления, извършени във военноморското училище, където по време на диктатурата са били задържани около 5000 души. От началото му през ноември 2012 г. 11 обвиняеми починаха, а делата срещу трима бяха прекратени по здравословни причини. Съставът на федералния съд в Буенос Айрес с председател Даниел Облигадо изслуша близо 800 свидетели.", "date": "2017.11.30", "title": "Десетки аржентински военни с тежки присъди за престъпления от времето на диктатурата"}
{"url": "http://www.mediapool.bg/riyad-i-sofiya-s-golemi-planove-da-otpushat-biznes-potentsiala-si-news272504.html", "text": "Като изключително успешно бе определено първото въобще официално посещение на български премиер и правителствена делегация в Рияд от членовете на кабинета на Бойко Борисов, придружаващи го в Саудитска Арабия. Визитата приключва в четвъртък с обещания за работа по използването на огромния неоползотворен бизнес потенциал на отношенията между двете държави и евентуални мащабни инвестиции от страна на Рияд в българските туризъм, земеделие, високи технологии и роботика. Страните се обещаха сътрудничество в областта на енергетиката и въздушния и морски транспорт, както и в борбата срещу тероризма и неговото финансиране. \r\n\tРезултатите от посещението се очаква да станат ясни следващата година, за когато България планира да отвори посолство и търговска служба в Рияд, а за посещение у нас са поканени ключови министри на Саудитска Арабия. Надеждите на българското правителство са да успее да привлече интереса на Фонда за публични инвестиции на Саудитска Арабия, който разполага с активи за 2 трилиона долара и има портфолио от приблизително 200 вложения със собствен капитал, отпускане на заеми или гаранции. До момента чрез този инструмент Кралството е финансирало редица водещи компании в Азия и Европа, а през май т. г., по време на визитата на президента на САЩ Доналд Тръмп в Рияд, бяха обявени инвестиции за 40 милиарда долара отвъд океана.\r\n\tВъншният министър на Саудитска Арабия Адел бин Ахмед Ал-Джубейр обещал на българската си колежка Екатерина Захариева съдействие за намиране на имот за разполагането на българска дипломатическа мисия в Рияд през първата половина на 2018 г.\r\n\t\"Първоначално вероятно ще наемем сграда. Обсъждахме варианти и да разменим собственост, тъй като и Кралството наскоро отвори посолство в София и е наело сграда”, заяви министър Захариева, цитирана от правителствената пресслужба.\r\n\t\r\n\t“На политическо ниво имаме добри отношения, но със съвсем нереализиран потенциал. Разбрахме се у нас да дойде бизнес делегация, за да видят възможностите за инвестиции. Знаете, че имат план от миналата година да диверсифицират инвестиционните си намерения и да търсят вложения във всички сфери\", допълва Захариева.\r\n\tТя рекламирала пред Ал-Джубейр страната ни с това, че България има най-много ИТ специалисти на глава от населението в Европа, с развитието на фармацията, електрониката и стартъп компаниите, към които има голям интерес за финансиране от целия свят. “Всеки четвърти компонент на вашия автомобил е произведен в България”, посочила тя пред колегата си.\r\n\tТой на свой ред казал, че вижда много възможности за инвестиции, \"особено във високите технологии, роботиката, туризма, земеделието”. Те ще бъдат проучени от Фонда за публични инвестиции.\r\n\tДвамата първи дипломати са обсъдили и редица регионални въпроси и проблеми от международния дневен ред, като поставили акцент върху сигурността и борбата с тероризма. България и Саудитска Арабия са партньори във водената от САЩ Глобалната коалиция за противодействие на ИДИЛ, като страната ни оказва последователна подкрепа за международните усилия за пресичане финансирането на тероризма и предотвратяване преминаването на чужди бойци към райони на конфликт. \"Те имат добри специалисти и изградена система, която работи. Обсъдихме подписването на споразумение за обмен на информация в тази област, за да бъдем по-ефективни в борбата с тероризма\", допълни министърът на отбраната Красимир Каракачанов.\r\n\tДомакините са проявили интерес и да инвестират в 5-звездни хотели в България и искат да участват активно с вложения в страната ни. \"Държавата ви има голям потенциал не само за инвестиции в туризма, но и във всички сектори на икономиката“, заявил принцът на Саудитска Арабия и председател на Комисията по туризъм и национално наследство на държавата Султан бин Салман бин Абдулазиз Ал-Сауд на среща с министъра на туризма Николина Ангелкова. Той допълнил, че страната му промотира България като атрактивна туристическа дестинация.\r\n\tПринцът вече бе на посещение в България миналия октомври, когато бе подписан меморандум за сътрудничество в областта на туризма. \"През миналата година броят на посещенията на граждани от Саудитска Арабия в България бележи ръст от 78% спрямо 2015 г. Регистрирано е и сериозно увеличение на пътуванията на българи в арабската страна“, заявила Ангелкова. Двамата отново обсъдили възможността за взаимно популяризиране на културни и исторически забележителности и обмяна на опит в маркетингови проекти и реклама в туризма.\r\n\t\r\n\t\r\n\tС моите колеги се разбрахме за допълнителни инвестиции в сектора и то не само в хотели с висока категория в столицата, а и в зимните и летните ни курорти, каза министър Николина Ангелкова. Саудитците се интересуват от нашия опит в занаятчийството и в работата с културното наследство, добави тя. Ще подготвим и туристически форум в Рияд следващата година. По идея на престолонаследника принц Мохамед бин Салман ще работим и за създаване на връзки между туроператорите на двете страни, обясни още българският министър на туризма.\r\n\tЗаедно с откриването на посолство, в Рияд ще заработи и служба по търговско-икономическите въпроси. Това са се разбрали заместник-министрите на икономиката Александър Манолев и Абдулазиз Ал Рашид. Двамата очертали като особено важни теми за сътрудничество и обмяна на опит насърчаването на младежката заетост и създаването на предпоставки за диверсификация на икономиката.\n\n\r\n\t\r\n\tМанолев се договорил със зам.-министъра на търговията на Саудитска Арабия Мажед Ал Бауарди да се създаде в следващите месеци смесена комисия по икономическите въпроси между двете държави, която да се утвърди като форум за оперативен диалог между двете държави в сферата на икономиката. Манолев акцентирал върху стратегическото географско положение на България и възможността да предложи най-близка локация за достъп на саудитски компании до единния европейски пазар.\r\n\tОбсъдени са били и възможностите български фирми да участват в проекти за инженеринг и изграждане на възобновяеми енергийни източници в Саудитска Арабия. Сред секторите от взаимен интерес бяха посочени и информационните и комуникационните технологии. Големи перспективи има и в областта на строителството - към момента в Саудитска Арабия се реализират мащабни инфраструктурни проекти, в които могат да участват български компании като изпълнители и подизпълнители, посочват от Министерския съвет.\r\n\tПодписването на споразумение между Българската агенция за инвестиции и Агенцията за инвестиции на Саудитска Арабия е било договорено на среща на Манолев с управителя на агенцията инж. Ибрахим ал Омар. Омар поел ангажимент агенцията да се включи в организирането на бизнес форум между двете държави през следващата година, както и за съдействие при интерес от страна на български компании за участие в проекти в Саудитска Арабия.\r\n\tЗемеделските министри на двете държави Румен Порожанов и Абдуррахман Абдул Мохсен Ал-Фадли са подписали споразумение за сътрудничество в селското стопанство като са очертани огромни възможностите в областта на животновъдството и рибарството.\r\n\t\r\n\tДнес имахме срещи с представители на големите фирми на Саудитска Арабия в земеделието, посочи Порожанов, цитиран от БТА. В страната има две големи ферми за крави - едната за 60 хиляди, другата със 120 хиляди бройки, които се нуждаят от изхранване, така че има възможности за добри комуникации, смята той.\r\n\tУбедени сме, че това беше много успешно посещение, исторически важно за България, каза министър Ивайло Московски. Днес имахме срещи в търговската камара на Саудитска Арабия и с колегите запознахме представителите на бизнеса с възможностите за инвестиции в България и участието в концесионната програма на бългжарското правителство, уточни Московски. Решихме да подготвим споразумение за сътрудничество в областта на въздушния и на морския транспорт и следващите месеци ще сформираме работни групи за подготовката на документа. В Рияд също се прави проект за изграждане на метро и това дава възможност на наши фирми да се включат в него, допълни транспортният министър.\r\n\t\r\n\tМисля, че има достатъчно положителни сигнали за отношенията между България и Саудитска Арабия, посочи Симеон Саккобургготски, който бе почетен гост на делегацията и вероятно неговите връзки с кралската фамилия в Саудитска Арабия стоят в дъното на организирането на историческата правителствена визита.\r\n\tФактът, че България е в Европейския съюз, е много важен, но има и други допирни точки, а Саудитска Арабия е важна за региона и може да помогне на България, допълни Сакскобургготски.", "date": "2017.11.30", "title": "Рияд и София с големи планове да отпушат бизнес потенциала си"}
{"url": "http://www.mediapool.bg/vyarno-ili-ne-mvr-v-turskiya-doklad-za-kontrabanda-ne-se-spomenava-bulgartabak-news272505.html", "text": "Информацията, че името на \"Булгартабак\" за първи път фигурира в официален доклад за контрабанда на цигари, изготвен от турските служби, бе публикувана още на 14 ноември от \r\n\tВ документа, , дословно се казва, че В него турската служба за борба с организираната престъпност и контрабандата за поредна година информира, че българските цигари съставляват основна част от нелегалния пазар в Турция.\r\n\tДопълва се и, че тези данни са били обсъдени с чуждестранни полицейски представители и по-специално британската Национална агенция за борба с престъпността, Центъра за правоприлагане в Югоизточна Европа (SELEC), Интерпол и Британския кралски институт за отбрана и сигурност (Royal United Services Institute), който е много активен на Арабския полуостров и в Близкия изток.\r\n\tВъпреки недвусмислената констатация за \"Булгартабак\", \r\n\t\"Чакайте малко, за да се самосезирам по доклад на тяхната служба за контрабанда, не просто трябва да прочета някъде, че такъв доклад има, а такъв доклад трябва да се съществува и да стигне по възможните официални канали\", заяви Цацаров на 16 ноември, стараейки се да не каже нищо конкретно.\r\n\tВпоследствие той все пак уточни, че \"няма никакъв проблем да се отправи такова запитване до турските власти\", но прокуратурата и до момента не е информирала медиите нито дали е поискала и евентуално получила документа, нито дали ще предприеме някакви действия, за да провери твърденията в него.\r\n\tВ доклади на турските власти отпреди две години, за които споменава министър Радев, се говори за контрабанда на марки цигари на \"Булгартабак\", с които се финансира ПКК – организация, обявена за терористична в Турция.\r\n\tНа 1 февруари на 2016 г. стана известно, че  за влизане в страната на депутата бизнесмен от ДПС Делян Пеевски и почетния председател на ДПС Ахмед Доган. \r\n\tНа 16 февруари 2016 г. Месец по-късно", "date": "2017.11.30", "title": "Вярно или не? МВР: В турския доклад за контрабанда не се споменава \"Булгартабак\""}
{"url": "http://www.mediapool.bg/srednoshten-byudzhet-news272506.html", "text": "ГЕРБ отдавна гледа на закона за държавния бюджет като чиста формалност и досадно задължение, но с  на най-важния финансов план на държавата до 3.30 ч. в сряда срещу четвъртък през нощта, партията на Бойко Борисов надмина себе си.\r\n\tМоже би замисълът е бил да се премине през досадното задължение още по-безболезнено – евентуално като се претупа дебатът с т. нар. опозиция, но най-вече – като се приспят медиите (в буквален смисъл), за да не отразят нито гафовете на управляващите, нито критиките на опозицията.\r\n\tЯсно е, че малките часове на нощта не са най-подходящият момент да се разискват и отразяват с особено внимание ключови числа от бюджетите на всички министерства и институции в държавата.\r\n\tТова, което обаче реално постигнаха с \"блестящия\" си ход парламентарните стратези на ГЕРБ, е да оставят силно усещане за грубо незачитане, неуважение и злоупотреба с парламентаризма.\r\n\tВярно е, че в миналото е имало много драматични, дори среднощни заседания по приемането на държавния бюджет - като се започне от кабинета \"Виденов\" и се стигне до периода на финансовата криза, когато се налагаше и по-сериозно прекрояване на финансите на държавата. Неслучайно една от актуализациите роди бунтовната \"нощ на белия автобус\" през протестното лято на 2013 г. Стигало се е до свирепи дебати в пленарната зала и дори по-значими промени в текстовете.\r\n\tКъм днешна дата обаче нищо подобно не е налице. Парламентът плува в безметежността на герберо-патриотичното управление и към този момент липсват каквито и да било извънредни обстоятелства или процедурна спешност около приемането на един и без това предрешен бюджет, в който депутатите едва ли ще направят размествания за повече от няколко милиона лева. Още повече, че до Коледа има достатъчно време за спокойно приемане на финансовия план на държавата.\r\n\tЧетвъртък, 30 ноември, беше предварително определеният ден за заседанието по бюджета и не бе дадено никакво смислено обяснение на въпроса защо, след като от 9 ч. сутринта в сряда парламентът заседаваше по другите два ключови бюджета - на НЗОК и НОИ, към 19 ч. вечерта се взе решението маратонът да продължи и с гласуването на държавния бюджет.\r\n\tНа всичкото отгоре ходовете на управляващите бяха така замислени, че и да създават известен съспенс, след като на няколко пъти се искаше удължаване на работата – първо до 23 ч., после до 24 ч., за да се стигне до заседание до почти 3.30 ч. през нощта.\r\n\tОт БСП опонираха, че е повече от абсурдно е да се работи посреднощ, а дневните заседания да се отлагат с един час, за да могат депутатите да се наспят, както решиха управляващите. \"Денем не можете ли да работите? Защо сега да заседаваме до 1 ч., а утре до 10 ч. да спим? Ако ми отговорите, ще работя с вас до 3 ч., но извън Народното събрание\", обърна се Таско Ерменков към Цветан Цветанов малко преди полунощ.\r\n\t\"Няма как в 12 през нощта да се приема бюджетът. Това е животът на българските граждани. Омерзително е. Всичко това е, защото ги няма журналистите, но камерите ви снимат и утре някой ще пусне всичко това. Спрете тази комедия\", призова от трибуната Антон Кутев от БСП.\r\n\tТова, разбира се, не разколеба мнозинството и гласуването продължи до малките часове в четвъртък. В 10 сутринта, когато парламентът трябваше да продължи работата си, в залата не се събра кворум и заседанието закъсня с половин час.\r\n\tЗаради умората и напрежението в сряда късно вечерта пък се стигна до гаф, който запознати твърдят, че е добавил масло в огъня на играта на нерви между ГЕРБ и БСП. Първоначалната идея на хората на Борисов очевидно е била действително да се работи само до 23 ч. Малко преди 22 ч. обаче се наложи 15-минутна почивка, след като депутатите се оплетоха в гласуването на чл. 6 – бюджета на Министерския съвет, заради одобрени допълнителни 1.1 млн. лв. за светините на Атон и храма \"Св. Александър Невски\". Оказа се, че предложените от опозицията средства са одобрени, което ядоса управляващите, защото парите не фигурират в рамката на гласуваните преди това общи приходи и разходи на държавата, тоест в чл. 1.\r\n\tПо предложение на Данаил Кирилов от ГЕРБ текстът бе отложен за четвъртък, въпреки че имаше направено предложение за прегласуване. Според БСП отлагането на прегласуването за друг ден е грубо нарушение на правилника и излага на риск от оспорване пред Конституционния съд на целия закон за бюджета. Данаил Кирилов обаче репликира, че правилникът не казвал в кой момент се прави прегласуването, което доведе до смях в залата. В крайна сметка текстът беше отложен за след приемането на всички други членове в закона, но случката разгневи управляващите и ги накара да гласуват ново удължаване на заседанието. Левицата пък предприе стратегия да мотае гласуването на всеки текст и да прави максимално дълги изказвания, реплики и дуплики.\r\n\tИзвън театралните елементи и играта на нерви най-важното последствие от среднощната сага бе загубата на интерес към същността на дебатите за сметка на прозрачните до комичност процедурни маньоври на управляващите. ГЕРБ в крайна сметка не успя да прекърши устрема на левицата да критикува почти всеки един текст, дори в 3 ч. през нощта, но прехвърли интереса на медиите от същността на бюджета към процедурите по приемането му.\r\n\tСреднощната демонстрация на ГЕРБ е важна, защото е пример за един принципен проблем – връзването на ръцете на всякакъв външен контрол върху бюджета на държавата. Неслучайно през годините ГЕРБ успя да неутрализира почти всички механизми на разделението на властите по отношение на този контрол.\r\n\tИзмъчено и с голямо закъснение, през предишния си мандат ГЕРБ създаде т. нар. Фискален съвет към парламента, чиято идея беше да снабди законодателната власт със силна независима експертиза, която професионално да дава алтернативна гледна точка към финансите на държавата, различна от тази на Министерството на финансите. Извън професионалната общност обаче едва ли някой български гражданин изобщо е чувал, че съществува подобна институция. За да я обезсили напълно, ГЕРБ сложи бившия си депутат Борис Грозданов за нейн председател, който положи немалко лични усилия за пълното обезличаване и забвение на тази институция.\r\n\tДругият механизъм за външен контрол – одитите на Сметната палата, все още съществуват на хартия, но всяка година завършват с едни и същи констатации, които очевидно не притесняват Министерството на финансите. А констатациите са главно в една посока – че всяка година има сериозни разминавания между гласувания от депутатите бюджет и реално изпълнения бюджет от МФ и правителството. Правят се размествания за милиарди левове, което опорочава самата идея за програмно бюджетиране, колкото и то у нас да е само една хартиена фраза.\r\n\tПоследната блещукаща надежда за бюджетен контрол – подкомисията по отчетност на публичния сектор в НС, уви, не може да се похвали и с хартиена активност. Откакто работи 44-ото Народно събрание, тя не е успяла да се събере и да проведе дори едно единствено заседание, за да се чуе за нея, поне ако се съди от обявеното в интернет сайта на НС.\r\n\tТака, България на практика има един бюджет, който се съставя от Министерството на финансите, без почти никакъв принос на народните представители. Едва ли е учудващо, че в сряда и четвъртък  на опозицията по бюджетите на министерствата. Депутатите на практика подписват нещо като празен чек на финансовия министър и правителството, които не могат да изпълнят дори формалните таблици, които сами са си разписали. Затова и изпълненият бюджет често се разминава с милиарди спрямо приетия и това не е проблем за абсолютно никого в държавата, освен може би – за Сметната палата.\r\n\tЗатова, в името на разтоварването от тежестите на демокрацията и парламентаризма в бюджетната област, може съвсем спокойно да се обмисли Народното събрание да се откаже от правомощията си в тази сфера и догодина да няма нужда от среднощни стратегически маневри.", "date": "2017.11.30", "title": "Среднощен бюджет"}
{"url": "http://www.mediapool.bg/vmro-e-protiv-sdelka-na-borisov-za-imotite-na-sakskoburggotski-news272508.html", "text": "ВМРО е против опитите за мълчаливо и лекомислено отстъпване на т.нар. царски имоти на фамилията Сакскобургготски. Това се казва в официална позиция на партията, която е част от управляващата коалиция между ГЕРБ и \"Обединени патриоти\".\r\n\tВМРО обяви, че вижда опити за \"сделка\" със Симеон Сакскобургготски - явно срещу предполагаеми негови международни контакти. \"Последните са доста съмнителни, но показват желанието на Бойко Борисов да приобщава всички към политиката си\", посочва партията , че междуведомствена работната група към Министерството на правосъдието подготвя законопроект, с който да бъде уреден въпросът с реституцията на бившия премиер и бивш монарх.\r\n\tВ момента лидерът на ВМРО Красимир Каракачанов, който е вицепремиер и министър на отбраната, е част от правителствената делегация начело с премиера Бойко Борисов, която е на посещение в Саудитска Арабия. Почетен член в делегацията е Симеон Сакскобургготски.\r\n\tПозицията на ВМРО е публикувана на партийния сайт под заглавие .\r\n\tПартията на Каракачанов \"предлага ресорните институции да положат всички усилия, за да запазят собствеността на въпросните имоти в държавни ръце. Ако искат, могат да дадат на фамилията на Симеон Сакскобургготски преференциални условия за дългосрочно ползване. Но именно държавата да остане принципал\".\r\n\t\"Наместо това обаче виждаме опити за \"сделка\" със Сакскобургготски – явно срещу предполагаеми негови международни контакти. Последните са доста съмнителни, но показват желанието на Бойко Борисов да приобщава всички към политиката си. Това несъмнено е добро държавническо поведение, но с него не бива да се търгува. Господин Борисов, защитете държавния интерес! Господин Сакскобургготски, покажете великодушието, което настоявате, че имате. И се откажете от претенции!\", настоява ВМРО.\r\n\tОсвен това партията \"с тревога следи и опитите на Сакскобургготски да наложи отново нарицателното Цар Симеон Втори, заедно с атрибути като Ваше величество. Част от медиите в България използват тези думи\".\r\n\tПри посещението в Саудитска Арабия премиерът Бойко Борисов се обръщаше към Сакскобургготски с \"царю\", стана ясно от разпространените видеа от правителствената пресслужба.\r\n\t\"Величество е българският народ, от когото произтича властта. В днешни дни монархията и атрибутите ѝ навсякъде в цивилизования свят са само скъпо струващ маскарад\", подчертава ВМРО.\r\n\tСлед като съобщава, че \"се противопоставя на опитите за мълчаливо и лекомислено отстъпване на т.нар. царски имоти по посока на фамилията Сакскобургготски\", ВМРО заявява: \"Питаме: заради това ли беше всичко, господин Сакскобургготски? За да си върнете имотите? Не е ли това обидно към собствената Ви фамилна привързаност към България. Към кое в България е привързана Вашата фамилия? Към дворците ли?\".\r\n\t\"ВМРО винаги е напомняла, че въпросът \"монархия или република\" в България е решен с референдум, който е нелегитимен. Този референдум следва да се повтори – в интерес на коректността. Но общественото мнение в България е отдавна ясно. Както е ясен и заветът на Васил Левски. България е република. И слава Богу!\r\n\tБългария е република и ако някой иска да се титулува цар, следва да знае, че в днешни дни това остава единствено благородническа титла, която не обвързва държавата. По никакъв начин!\r\n\tДори да са приети калпави лобистки закони, които позволяват на една фамилия да съди държавата, идва ред държавата да поправи нещата, а не да отстъпва.\r\n\tВъпросните имоти са на институцията цар, т.е. на държавността. Днес такава институция в България няма. Имотите не са лични, те са държавни. И винаги са били. Във всеки смисъл на думата и без оглед на правните еквилибристики. Държавни означава обществени\", са казва в позицията.", "date": "2017.11.30", "title": "ВМРО е против \"сделка\" на Борисов за имотите на Сакскобургготски"}
{"url": "http://www.mediapool.bg/bezdimni-tsigari-veche-se-prodavat-v-bulgaria-news272509.html", "text": "България стана 32-ата държава, в която започна продажбата на устройството за нагряване на цигари и бездимното им пушене \"Айкос\" (IQOS) на гиганта \"Филип Морис\". Компанията откри в столичния мол \"Парадайз\" своя първи специализиран магазин, в който се предлагат както устройството, така и специално обработените тютюневи стикове за зареждането му.\r\n\tIQOS е плод на над 10-годиншии научни изследвания, извършени от повече от 400 биохимици, инженери, токсиколози, фармаколози и много други експерти в двата научно-изследователски центъра на компанията в Швейцария и Сингапур. Новата технология е разработена в Швейцария в партньорство с над 60 стартъп компании.\r\n\t\"Ние сме убедени в каузата на нашата компания за изграждане на бъдеще без дим и вярваме в нашата мисия да допринесем все повече пълнолетни потребители да преминат към бездимните алтернативи“, заяви при откриването на магазина Джордж Маргонис, генерален мениджър на \"Филип Морис България\". Той допълни, че само за 3 години над 3.7 милиона мъже и жени по света вече са спрели да пушат и са избрали да преминат към $Dxufi$=\r\n\t\"Преминаването към бъдеще без дим е пробив в тютюневата индустрия и е най-мащабната трансформация в 170-годишната история на \"Филип Морис Интернешънъл“, каза Маргонис и изрази увереност, че България много скоро ще стане част от едно по-добро бъдеще. \r\n\tВисокотехнологичната система за бездимно пушене поддържа и контролира температура до 350 градуса, необходима за оптимално нагряване тютюна, без да достига температурата на горене. Специалните тютюневи стикове, съдържащи уникално обработен висококачествен тютюнев бленд, са разработени за употреба само с \"Айкос\". При нагряването им се отделя пара с аромат на истинския тютюн и никотин. За разлика от цигарите, поради липсата на изгаряне, при употребата на тютюневите стикове с IQOS няма нито дим, нито пепел. Те имат и по-слаб мирис в сравнение с пушенето.", "date": "2017.11.30", "title": "Бездимни цигари вече се продават в България"}
{"url": "http://www.mediapool.bg/evrosubsidiite-uvelichili-obrabotvanata-zemya-news272525.html", "text": "Делът на обработваемата земя в България се увеличава основно заради евросубисдиите, на които се дължи и увеличението на площите със зърнени и маслодайни култури. Това каза заместник-министърът на земеделието, храните и горите Вергиния Кръстева при откриването на Седмия национален агросеминар, посветен на хоризонтите пред българското зърнопроизводство, организиран от браншовата асоциация. Тя обаче не посочи конкретни данни за ръста на обработваемите ниви.\r\n\tВ периода 2014-2020 г.  директните плащания имат най-висок дял в страната ни в подпомагането със средства от Европейския съюз. \"По линия на директните плащания на земеделските стопани до 2020 г. ще бъдат предоставени средства от ЕС в размер на 5.4 млрд  евро, което означава, че ще се отпускат по около 800 млн. евро годишно“, припомни Вергиния Кръстева. Тя подчерта, че е запазена  възможността за опростено прилагане на директните плащания чрез Схемата за единно плащане на площ, която ще се запази до края на 2020 г. По този начин се спестява необходимостта зърнопроизводителите да се адаптират към нова, по-сложна система и значително се съкращават административните разходи.\r\n\t\"Осъзнаваме необходимостта от подкрепа на българските земеделски стопани и се стремим чрез мерките в Програмата за развитие на селските райони да предоставим  различни възможности както за инвестиционна подкрепа, така и плащания базирани на обработваеми площи“, допълни зам.-министърът.", "date": "2017.11.30", "title": "Евросубсидиите увеличили обработваната земя"}
{"url": "http://www.mediapool.bg/registratsiya-za-dronovete-i-pilotite-im-predvizhdat-novi-evropravila-news272526.html", "text": "Дроновете и пилотите им да се регистрират, предвиждат нови европейски правила, чиято цел е подобряване безопасността на въздушното движение и предотвратяване на човешки жертви. За това са се договорили преговарящите в Европейския парламент и Съвета в четвъртък, съобщиха от европарламента.\r\n\tВ момента дроновете под 150 кг, каквито са по-голямата част от тях, попадат под юрисдикцията на националните органи. Така производителите и операторите са обект на различни изисквания за конструиране и безопасност.\r\n\tСпоред постигнатото неформално споразумение проектирането и производството на управляваните дистанционно летателни апарати ще трябва да отговарят на предстоящи за одобрение евроизисквания за максимална височина на летене, максимален радиус на действие, избягване на сблъсъци, стабилизиране на полета и автоматизирано кацане.\r\n\tРегистрацията на дронове е необходима, тъй като те могат да причинят значителни вреди при евентуален сблъсък с хора или сгради и предмети.\r\n\tСамите машини ще трябва да имат специална маркировка, за да могат да бъдат лесно установени.\r\n\tОсвен сигурност в рамките на целия Евросъюз, така ще се подпомогне развитието на сектора, смятат в Брюксел.\r\n\tОбект на регулация ще са дроновете, които в случай на сблъсък с човек, могат да прехвърлят енергия над 80 джаула.\r\n\tОчаква се, че технологията за гражданските дронове може да представлява около 10% от авиационния пазар на ЕС през следващите 10 години, което е около 15 милиарда евро годишно. Според Европейската комисия до 2050 г. свързаната с дроновете индустрия може да създаде около 150 000 работни места в ЕС.\r\n\tДоговореният регламент актуализира законодателството на ЕС за безопасността в авиационния сектор.\r\n\tПри очакваното удвояване на въздушното движение през следващите десетилетия целта е да бъде създадена по-гъвкава общоевропейска система, базирана на оценка на риска, която да позволи да бъдат идентифицирани по-рано потенциалните заплахи, като едновременно с това се гарантира високото ниво на безопасност и конкурентоспособност на европейската промишленост.\r\n\tДържавите членки и Европейската комисия също така ще засилят сътрудничеството си по въпросите на сигурността на въздухоплаването, включително киберсигурността.\r\n\tДокладчикът Мариан-Жан Маринеску (ЕНП, Румъния) каза, че споразумението е много добра новина за авиопътниците и индустрията.\r\n\t\"Разпоредбите относно дроновете представляват първите правила на общоевропейско равнище за тези нови участници във въздушния трафик. Правилата ще гарантират безопасността, сигурността и защитата на личния живот на гражданите на ЕС\", каза Маринеску.\r\n\tЗа да влезе в сила предварителното споразумение трябва да бъде одобрено от Съвета на министрите (правителствата на ЕС) и от Европейския парламент в пленарна зала.", "date": "2017.11.30", "title": "Регистрация за дроновете и пилотите им предвиждат нови европравила"}
{"url": "http://www.mediapool.bg/mvr-shefat-se-obidi-na-razbuntuvalite-se-bareti-i-zapodozrya-politicheski-podtekst-news272527.html", "text": "Вътрешният министър Валентин Радев открито разкритикува 27-ината служители на Специализирания отряд за борба с тероризма (СОБТ), които преди два дни разпратиха отворено писмо до членове на кабинета и депутати, в което се оплакаха от репресии, извършвани от командира им Георги Гайков.\r\n\tПозицията на баретите бе адресирана до шефа на вътрешната комисия Цветан Цветанов, вицепремиера Красимир Каракачанов, Радев, както и до главния секретар на МВР Младен Маринов, отдел \"Вътрешна сигурност\" и ведомствения Инспекторат.\r\n\tМВР шефът веднага разпореди вътрешна проверка, но в четвъртък изрази възмущението си от факта, че подчинените му не са се обърнали по йерархия към ведомственото ръководство, преди да направят проблема публично достояние. Радев дори заподозря, че зад действията на разбунтувалите се барети се крие \"политически подтекст\"., заяви вътрешният министър, уточнявайки, че по-сериозни реформи в структурите на МВР ще се предприемат едва, след като бъде готов поръчания от управляващите функционален анализ на силовото ведомство.\r\n\tПопитан дали отвореното писмо на баретите не е сигнал, че и в други звена тлее напрежение между подчинени и ръководство, но все още остава скрито заради страх от репресии, Радев отвърна: \"Това са ваши заключения, аз не мисля така. От над 200 човека (в отряда), 20 решават да пишат срещу някого – (това) са 20%... 10%!\", добави министърът.\r\n\tНа въпрос дали критиките към Гайков не са притеснителни, особено на фона, че именно той ръководеше скандалната акция в Лясковец, при която загина един командос, а други четирима бяха ранени от барикадиралия се Петко Петков, Радев отрече., продължи да недоволства Радев, оставяйки впечатлението, че назначената от него проверка, на практика, е с предизвестен край.\r\n\tМВР шефът категорично отхвърли твърдението в писмото на служителите на СОБТ, че ., отсече Валентин Радев, добавяйки, че ., повтори вътрешният министър, помолен да уточни дали съзира политически мотиви на баретите.\r\n\t27-ината служители на СОБТ обявиха, че под ръководството на Гайков в отряда се извършват \"тотална саморазправа с неудобни служители\", \"прояви на лоши практики\", както и \"създаването на атмосфера на недоверие между служителите, недобрата кадрова политика, подчинена на личностни взаимоотношение, а не на професионални качества, опити за саморазправа, нарушаване на основни принципи на работа в МВР, каквото се явява възможността за кариерно израстване, професионално обучение\".", "date": "2017.11.30", "title": "МВР шефът се обиди на разбунтувалите се барети и заподозря \"политически подтекст\""}
{"url": "http://www.mediapool.bg/upravlyavashtite-tihomalkom-popraviha-gafa-s-partiynite-subsidii-news272507.html", "text": "Държавната субсидия за всички партии, включително извънпарламентарните с над 1% на избори, ще остане 11 лв. на глас, решиха депутатите окончателно при приемането на второ четене на закона за държавния бюджет за 2018 г. С това се поправя гафът на управляващите с намаляването им за извънпарламентарните партии.\r\n\tМиналата седмица бюджетната комисия подкрепи предложението на \"Воля“ на Валентин Марешки субсидията за извънпарламентарни партии, получили над 1% на избори, да бъде , а държавните пари за формациите, попаднали в Народното събрание, да останат 11 лв.\r\n\tСпоред действащите правила всички партии, явили се на избори и получили над 1% от гласовете, независимо дали са прескочили 4-процентовата бариера за влизане в парламента или не, получават по 11 лева на глас. Ако поправката беше приета, имаше опасност извънпарламентарната опозиция да бъде обречена на изчезване, тъй като гарантираното й легално финансиране щеше да бъде сведено до минимум.\r\n\tСлед изборите на 26 март единствената партия, която не успя да влезе в Народното събрание, но получава субсидия, е \"Възраждане\" на Костадин Костадинов, който обяви, че законовата поправка най-вероятно е реакция на ГЕРБ към подаден от него сигнал срещу премиера Бойко Борисов.\r\n\tПри приемането на бюджета в четвъртък гафът със субсидията бе поправен бързо и мълчаливо. Шефката на бюджетната комисия от ГЕРБ Менда Стоянова обяви, че партия \"Воля“ оттегля предложението си и затова няма как то да бъде гласувано. В резултат със 103 гласа \"за“ бе приет текстът на вносителя за запазване на субсидията от 11 лв. за всички партии.\r\n\tЕдинствено изказване по темата направи Жельо Бойчев от БСП.\r\n\t\"Добре, че \"Воля“ са оттеглили предложението си, защото то е абсолютна провокация. Начинът на финансиране на политическите партии е уреден в Закона за политическите партии. Позицията на БСП е, че трябва да се отговори на очакванията на българските граждани за контрола върху средствата от бюджета за партиите. Същевременно смятаме, че трябва да се запази европейският модел на финансиране – от държавния бюджет“, посочи Бойчев.\r\n\t\"Воля“ се скри от дебата и не пожела нито да защити предложението си, нито да обоснове оттеглянето му.\r\n\tМеждувременно, през целия ден парламентът продължи да гласува текстовете от държавния бюджет за 2018 г., след като  в нощта на сряда срещу четвъртък.\r\n\tВъпреки протяжните дебати, които се сведоха по-скоро до критичен монолог от страна на левицата, без почти никаква реакция от страна на управляващите, проектът почти на 100% се приема във варианта на правителството. Отхвърлят се почти всички предложения на опозицията, ако не се брои неочакваното одобрение на 1.1 млн. лв. за светите места в Атон и храма „Св. Александър Невски“, което обаче тепърва ще се прегласува.\r\n\tНапример нито едно от предложенията на опозицията по бюджетите на министерствата не бе прието.\r\n\tСпоред окончателните текстове Министерството на финансите ще разполага с 481 млн. лв., на външните работи – със 126 млн. лв., на отбраната – с 1.2 млрд. лв., на вътрешните работи – с 1.3 млрд. лв., на правосъдието – с 232 млн. лв., на социалната политика – с 1.2 млрд. лв., на здравеопазването – с 495 млн. лв., на образованието и науката – с 585 млн. лв., на културата – със 175 млн. лв., на околната среда – с 50 млн. лв., на икономиката – с 80 млн. лв., на енергетиката – с 99 млн. лв., на туризма – с 19 млн. лв., на регионалното министерство – с 418 млн. лв., на земеделието – с 210 млн. лв., на транспорта – с 256 млн. лв., на спорта – със 76 млн. лв., на европредседателството – с 3.3 млн. лв.\r\n\t\"В пореден парламент участваме в тази постановка. И този път нито едно предложение на опозицията не беше прието. Дори от кумова срама“, заявиха от левицата. БСП се възмути, че приетите извън плана на управляващите 1.2 млн. лв. за светините в Атон и храма \"Св. Александър Невски“ са предизвикали такъв смут при среднощното гласуване на бюджета в нощта срещу четвъртък.\r\n\tСлед бурни дебати около 1 ч. бе приет бюджетът на здравното министерство, в който единствено депутатката от ГЕРБ Даниела Дариткова успя да прокара отделяне на 8.1 млн. лв. за повишаване на заплатите в психиатриите, кръвните центрове и някои социални домове. Парите обаче не са допълнителни, а ще дойдат от намаление на средствата за капиталови разходи.\r\n\tМалко преди 3 ч. пък бяха приети средствата за министерството на образованието.\r\n\tБяха отхвърлени и всички социални предложения на левицата, включително семейните помощи.\r\n\tВторото четене на бюджета ще продължи, докато той не бъде изцяло приет.", "date": "2017.11.30", "title": "Управляващите тихомълком поправиха гафа с партийните субсидии"}
{"url": "http://www.mediapool.bg/ski-kurortite-s-45g-mrezha-za-starta-na-sezona-news272528.html", "text": "Най-големите ски курорти в България ще открият началото на зимния сезон с 4.5G мрежа, която ще осигури скорост на връзката до 150 Mbps, което е с 30% повече спрямо досега, съобщиха от Мтел, която внедрява технологията \"Обединяване на честоти” (Carrier Aggregation). Така се осигурява многократно по-бърз интернет в зависимост от използвания честотен спектър.\r\n\tТелекомът планира да внедри \"Обединяване на честоти” и в цялата страна до есента на 2018 г.\r\n\tЗасега от по-високите интернет скорости ще могат да се възползват туристите в Банско, Боровец, Пампорово, Чепеларе и Добринище, както и скиорите на Витоша.  С връзка в 4.5G мрежа ще разполагат и гостите на водещите спа дестинации у нас – Велинград, Сандански, Сапарева баня, Хисаря и Белчин.\r\n\tНовината бе съобщена при обявяването на старта на ски сезона от Българска федерация ски, чийто генерален спонсор за девета година е \"мобилтел\".\r\n\t\"За нас е винаги е било привилегия да бъдем част от успехите на нашите скиори и сноубордисти. Радваме се, че с новата 4.5G мрежа ще помогнем на феновете на зимните спортове у нас, да изпитат едно ново изживяване по време на своята ваканция. Стискам палци то да е свързано и със споделянето на успехите на Саня Жекова и Радослав Янков по време на стартовете от Световната купа по сноуборд в Банско.”, спосочи Илияна Захариева, директор \"Корпоративни комуникации” в Мтел.\r\n\tЗа пръв път през пролетта на 2016 г. телекомът демонстрира възможностите на 4.5G мрежата със скорост на мобилния интернет над 170 Мbps.", "date": "2017.11.30", "title": "Ски курортите с 4.5G мрежа за старта на сезона"}
{"url": "http://www.mediapool.bg/es-i-afrikanskiyat-sayuz-zasilvat-satrudnichestvoto-v-migratsiyata-i-sigurnostta-news272496.html", "text": "Европейският и Африканският съюз ще засилят сътрудничеството в редица важни области, решиха лидери от двата континента на Петата среща на върха ЕС-Африка в Кот д'Ивоар, предаде ДПА.\r\n\t \r\n\tВ заключителната декларация на двудневния форум лидери от над 80 страни се споразумяха за по-тясно сътрудничество по четири водещи проблема - миграцията, сигурността, инвестиране в образованието и трайното развитие.\r\n\t \r\n\t\"Никога не сме били толкова взаимнозависими. Никога не ни се е налагало да действаме толкова спешно\", каза президентът на Кот д'Ивоар Аласан Уатара, чиято страна бе домакин на форума в търговската й столица Абиджан.\r\n\t \r\n\t\"Нашите два континента са взаимнозависими по исторически и географски причини и от взаимната ни воля да развиваме търговски обмен като част от взаимноизгодни партньорства\", заяви президентът на Гвинея Алфа Конде, който е председател на Африканския съюз.\r\n\t \r\n\t\"Най-после се съгласихме да конфискуваме авоарите на трафикантите на хора и в Африка, и в Европа, и в Близкия изток\", добави Конде.\r\n\t \n\n\r\n\tЛидерите от ЕС и АС се договориха снощи за евакуационен план, който ще позволи репатрирането на мигранти от Либия - ключова транзитна страна по пътя от Африка към Европа.\r\n\t \r\n\tПредседателят на Европейския съвет Доналд Туск поиска и ООН да наложи санкции на роботърговците и трафикантите на хора в Либия.\r\n\t \r\n\t\"Трябва да има санкции на ООН към контрабандистите и роботърговците. Колкото до Европа, призовах колегите си да изпълнят обещанието да организират връщането на африканските мигранти в Африка\", каза Туск.\r\n\t \r\n\tОколо 3800 мигранти в Либия трябва да бъдат спешно репатрирани, обяви председателят на Комисията на АС Муса Факи Махамат. Той подчерта, че общият брой мигранти в Либия е между 400 000 и 700 000, а в страната има поне 42 мигрантски лагера, предаде Франс прес.\r\n\t \r\n\tВ Либия \"трябва бързо да се извърши хуманитарна акция, каналите за трафик на хора трябва да бъдат извадени от строя и да започне международно разследване\", заяви президентът на Кот д'Ивоар Аласан Уатара.\r\n\t \r\n\tКолегата му от Гвинея Алфа Конде поиска анкетната комисия да се ръководи от комисията за човешки права на Африканския съюз и да се създадат специални военни сили срещу трафикантите на хора.\r\n\t \r\n\tФренският президент Еманюел Макрон каза, че с лидери на други страни от ЕС, африкански държави и ООН са обсъдили мерки за справяне с трафикантите на хора, в това число \"конкретни военни и полицейски действия за разбиване на тези мрежи\".\r\n\t \r\n\tЕвропа се опитва да намали потока от десетки хиляди африканци, предприемащи опасното пътуване през Средиземно море, чрез помощи за развитие и други средства като финансиране на по-стриктен граничен контрол. С прогнозите за драстично увеличаване на населението на Африка през следващите десетилетия, се очаква още много хора да рискуват живота си, за да стигнат до Европа, отбеляза АП.", "date": "2017.11.30", "title": "ЕС и Африканският съюз засилват сътрудничеството в миграцията и сигурността"}
{"url": "http://www.mediapool.bg/daniya-veche-ima-praven-instrument-da-vazprepyatstva-severen-potok-2-news272529.html", "text": "Датският парламент прие закон, който може да усложни реализацията на проекта \"Северен поток 2\". Местният регулатор ще може да откаже разрешение за прокарване на газопровода през териториалните води на страната поради съображения свързани с националната сигурност и външната политика. Законът влиза в сила от 2018 г. До момента единственият мотив, с който регулаторът можеше да откаже прокарване на тръбопровод, бяха нарушения на екологичните норми.\r\n\tСега правителството на Дания разполага с правен инструмент да възпрепятства преминаването на \"Северен поток 2\" през свои териториални води, а именно оттам минава трасето на газопровода според сегашните планове.\r\n\tПредставители на датското правителство многократно са изразявали позиции против проекта.\r\n\tОператорът на \"Северен поток 2\" е подал през април т.г. заявление в датския регулатор за прокарване на газопровода и \"смята планирания маршрут като оптимален от гледна точка на съществуващата нормативна база и съображения за защита на околната среда и сигурността\", са заявили от там пред руския в. \"Комерсант\". Операторът на проекта отказва да коментира възможни промени в маршрута и свързаното с това забавяне на строежа и промени в разходите.\r\n\tПо план трасето минава през датски води, тъй като остров Борнхолм, разположен в западната част на Балтийско море, принадлежи на Дания.\r\n\tПо-рано \"Комерсант\" писа, че \"Северен поток 2\" разглежда варианти за алтернативен маршрут, който не минава през 12-милната зона на териториалните води, а през изключителната икономическа зона на Дания, където, съгласно конвенцията на ООН по морско право, всички страни се ползват със свобода за прокарване на тръбопроводи.\r\n\tЗапознати със ситуацията са коментирали, че забавянето на проекта ще е не повече от няколко месеца, но срокът за приключването му си остава непроменен – краят на 2019 г.\r\n\tМеждувременно някои европейски страни имат бележки по  за промени в законодателството, които ще затруднят реализацията на \"Северен поток 2\" в сегашния му вид. По време на срещата на работната група към Съвета на ЕС Германия е поискала нова юридическа експертиза на поправките, а Италия и редица други страни – за оценка на въздействието на съществуващите газопроводи. Дискусията в Съвета може да продължи месеци, но ЕК форсира приемането на законопроекта и Европейският парламент може да го разгледа още в средата на февруари 2018 г.", "date": "2017.11.30", "title": "Дания вече има правен инструмент да възпрепятства \"Северен поток 2\""}
{"url": "http://www.mediapool.bg/burgas-sofiya-i-gabrovo-sa-lideri-po-e-upravlenie-news272530.html", "text": "За трета поредна година община Бургас е с най-висок индекс на електронно управление. Столична община запазва втората си позиция, а Габрово прави забележителен скок с десет места за година и достига почетното трето благодарение на новия си сайт. Това показва индексът за електронно управление за 27-те общини, областни центрове в България. Той се прави за трета поредна година от Института за икономическа политика (ИИП).\r\n\tГолям напредък бележи и община Шумен, която от 23-та позиция през миналата година се придвижва до 4-та сега.\r\n\tПоследното място и тази година остава за община Монтана.\r\n\tИндексът за електронно управление се прави на оценка на общинските интернет страници по 111 критерия в пет категории - сигурност и защита на личната информация, приложимост, съдържание, предлагани услуги, гражданско участие и социална ангажираност.\r\n\tМетодологията на изследването е американска, но видоизменена с компоненти, които да отговарят на нашата действителност, каза Драгомир Белчев, финансов директор в Института за икономическа политика. Изследването е осъществено с подкрепата на посолството на САЩ.\r\n\tЗа изминалите три години най-голям напредък има в предлаганите услуги и в използването на общинските сайтове, но има какво да се желае по отношение на сигурността и защита на личната информация, коментира Драгомир Белчев.\r\n\tИзследването показва, че технологиите се развиват по-бързо от скоростта, с която те се прилагат от администрацията.\r\n\tВсе повече общини успяват да разберат значението на сайтовете, показва проучването.\r\n\tПо индикатор  първите три места си поделят София, Бургас и Шумен, а Пазарджик е в дъното на класацията. Сред проблемите по този показател изследователите изтъкват това, че най-често под защитата на личните данни се разбира като изброяване съответните закони.\r\n\tПо индикатор най-добре работещите сайтове са тези на общините София, Варна и Стара Загора. Сред условията сайтът да е използваем са лесна навигация, наличие на форми за попълване на обратна връзка и инструменти за търсене на информация на сайта.\r\n\tПо индикатор  - наличност на публични документи, достъп за хора с увреждания, мултимедийна информация, обяви за работни места, данни за работата на общинските съвети и директен контакт, Бургас е лидер.\r\n\tИзследователите посочват, че по принцип голяма част от информацията е налична, но е по-трудно достъпна и например липсва описание на задълженията на дирекциите на общината, което затруднява хората към кого да се обърнат при проблем.\r\n\tЗа общинските съвети се оформя тенденция дейността им да бъде обособена в отделен подсайт, разширява се и възможността за пряко предаване на заседанията.\r\n\tПо индикатор  - справки по електронен път в регистри и електронно плащане на такси, данъци и издаване на разрешителни, удостоверения и справки, София, Стара Загора и Габрово заемат първите места, а Видин и Монтана - последните.\r\n\tИзследователите отчита като цяло липсата на интегрирани системи за плащане на услуги, като ползват други платформи, но директно, през сайта на общините, това по-рядко се среща.\r\n\tПо индикатор  - възможностите, предоставени от общините, за обратна връзка и въвличането на хората в управлението и вземането на решения, като в този индикатор са включени и профилите в социалните мрежи и как те се използват, лидери са общините Бургас, Плевен и Перник.\r\n\tИзследователите изтъкват като проблем за повечето общини липсата на анкета за оценка на удовлетвореността след ползване на определена услуга, или като цяло от сайта и невъзможността за директно обсъждане. Най-често общините имат профил във Фейсбук - 16 от 27.\r\n\tМониторингът на онлайн финансовата отчетност на общините за последните три години показва, че местната власт споделя информация за финансовото си състоянието с хората, но отделен е въпросът доколко тя е достъпна.\r\n\tМариана Трифонова, старши експерт в ИИП обясни, че са били изследвани финансови данни от годишните финансови отчети на 27-те общини - областни центрове за периода 2014 - 2016 г. поместени на сайтовете им.\r\n\tСред изводите се откроява това, че за отбрана и сигурност местната власт отделя средно 1.5 на сто от разходите си, което може да се окаже проблем при справяне с извънредни ситуации заради природни бедствия например.\r\n\tЗа това перо например в Добрич, Разград и Търговище се отделя едва половин процент от разходите, докато във Варна – 4.4 на сто, което според анализаторите от ИИП се дължи на факта, че градът е морска столица и граница.\r\n\tНай-голямото перо от разходите на всички изследвани общини е за образование.\r\n\tКато цяло анализаторите отчитат, че всички общини изпълняват законовите си задължения и онлайн публикуват годишните си финансови отчети. В община Габрово например се представя съкратена версия на годишния финансов отчет, насочена към хората с презентация и в достъпна форма, Разград има също опит в тази посока.", "date": "2017.11.30", "title": "Бургас, София и Габрово са лидери по е-управление"}
{"url": "http://www.mediapool.bg/migratsiyata-kam-velikobritaniya-e-namalyala-s-izklyuchenie-na-balgarite-i-rumantsite-news272531.html", "text": "Нетната миграция към Великобритания е спаднала рязко през 12-те месеца след референдума за Брекзит през юни м.г., сочат данни на британската Служба за национална статистика, цитирани от Ройтерс.\r\n\t \r\n\tСпоред тях над 75 на сто от спада се дължи на напускащите и намалелия брой пристигащи граждани на страни от ЕС.\r\n\t \r\n\tЗа 12-месечния период до юни 2017 г. нетната миграция е намаляла със 106 хиляди до 230 хиляди. Около 82 хиляди от тези 106 хиляди по-малко мигранти се дължат на броя европейци, напуснали кралството след вота за Брекзит, и намалелия брой европейци, мигрирали във Великобритания.\r\n\t \r\n\tТака нетната миграция в страната от държавите от ЕС е на най-ниското равнище от 2013 г., констатира статистическата служба.\r\n\t \n\n\r\n\t\"Тези промени свидетелстват, че Брекзитът вероятно е бил фактор в решенията на хората дали да се преместят в Обединеното кралство или да го напуснат. Но решенията за мигриране са комплексни и други фактори също са оказвали влияние върху числата\", каза шефката на отдела за миграция в националната статистика Никола Уайт, цитирана от Ройтерс.\r\n\t \r\n\tБритански медии цитират думи на Уайт, че през този период има повишаване на броя на кандидатите за убежище и бежанците.\r\n\t \r\n\tСпоред нея \"имиграцията на български и румънски граждани продължава тенденцията от последните няколко години\", а от двете страни са пристигнали около 70 хиляди, което е нов връх.", "date": "2017.11.30", "title": "Миграцията към Великобритания е намаляла, с изключение на българите и румънците"}
{"url": "http://www.mediapool.bg/beliyat-dom-podgotvyal-smyana-na-darzhavniya-sekretar-s-shefa-na-tsru-news272532.html", "text": "Белият дом обсъжда план за смяна на държавния секретар Рекс Тилърсън с директора на ЦРУ Майк Помпейо, съобщи Асошиейтед прес, цитирайки двама служители на американското правителство, настояли за анонимност.\r\n\t \r\n\tПодробна информация за предстоящи рокади в екипа по националната сигурност на Белия дом се появи в четвъртък и във \"Ню Йорк таймс\". Според вестника Белият дом е подготвил план за отстраняването на Тилърсън, който бил в обтегнати отношения с президента Доналд Тръмп, и за заместването му с Майк Помпейо до няколко седмици. Вестникът се позовава на високопоставени източници от правителството на САЩ.\r\n\t \r\n\tСпоред плана Помпейо щял да бъде сменен в ЦРУ от сенатора Том Котън - републиканец от щата Арканзас, който е ключов съюзник на президента по въпроси на националната сигурност. Котън дал индикация, че би приел този пост, ако му бъде предложен, казали същите източници. Те настояли за анонимност поради деликатния характер на подготовката, преди да бъдат оповестени взетите решения.\r\n\t \r\n\tЗасега не е ясно дали Тръмп е дал окончателно одобрение на плана, но вече е казвал, че не се разбира с Тилърсън и като цяло е готов за смяна в Държавния департамент, отбелязва вестникът.\r\n\t \r\n\tШефът на президентския кабинет Джон Кели е подготвил плана и го е обсъдил с други служители от екипа. Според плана разместванията в екипа по националната сигурност вероятно ще станат около Нова година или малко след нея.\r\n\t \n\n\r\n\tОтстраняването на Тилърсън ще сложи край на доста бурен период в управлението на Държавния департамент от бившия шеф на петролния гигант ЕксънМобил. През изминалата година той бе в значителна степен маргинализиран заради сериозни разминавания с президента по редица много съществени въпроси, включително Иран, Северна Корея и сблъсъците между арабските съюзници, посочва \"Ню Йорк таймс\".\r\n\t \r\n\tТвърди се, че в частен разговор Тилърсън нарекъл Тръмп \"малоумник\", а президентът публично критикувал Тилърсън, че \"си губи времето\", търсейки дипломатически канали към Северна Корея, пише вестникът.\r\n\t \r\n\tНеотдавна телевизия Ен Би Си съобщи, че преди около три месеца Тилърсън се изказал доста пренебрежително за Тръмп и заплашил с оставка заради несъгласията им по редица вътрешнополитически въпроси. По-късно държавният секретар опроверга тази информация, а Тръмп призова Ен Би Си да се извини за \"фалшивата новина\". Телевизионният канал обаче отказа и настоя, че съобщението му е достоверно.\r\n\t \r\n\tПрез октомври Тилърсън каза в интервю за \"Уолстрийт джърнъл\", че смята да остане на поста си, \"докато президентът мисли, че съм полезен\".\r\n\t \r\n\tСмяната на Тилърсън се очаква от месеци. Някои служители в правителството отначало смятали, че той ще бъде сменен от Ники Хейли - постоянната представителка на САЩ в ООН. Но Помпейо се оказал фаворитът на Белия дом, отбелязва \"Ню Йорк Таймс\".", "date": "2017.11.30", "title": "Белият дом подготвял смяна на държавния секретар с шефа на ЦРУ"}
{"url": "http://www.mediapool.bg/noemvriyski-razhodi-svivat-byudzhetniya-izlishak-do-23-mlrd-lv-news272533.html", "text": "По-високи разходи заради традиционните за края на годината и на строителния сезон  плащания по инфраструктурни и инвестиционни проекти стопиха през ноември натрупания дотогава бюджетен излишък до 2.321 млрд. лв. или 2.3 на сто от прогнозния брутен вътрешен продукт на страната. Това сочат обявените от финансовото министерство данни за изпълнението на бюджета към 31 октомври и прогнозата за периода до края на ноември. Очакванията са положителното салдо да се изразходи окончателно през декември предвид заявеното от ресорния министър Владислав Горанов намерение държавната хазна да приключи на нула в края на 2017 г.\r\n\t В структурно отношение салдото по националния бюджет отчита подобрение спрямо отчетеното за същия период на 2016 г., основно поради ръста на данъчните и осигурителните приходи. В Същото време обаче се влошава салдото по сметките за средства от ЕС спрямо година по-рано, когато обаче България получи грантове заради за извършени разходи по оперативните програми в края на 2015 г., когато бе пикът на плащанията по проектите за предходния програмен период 2007–2013 година.\r\n\tОт Министерството на финансите отбелязват, че традиционно част от планираните разходи се концентрират в последните месеци на годината заради приключването на строежи с пари от бюджета, повишаване на социалните разходи в есенно-зимния сезон и оскъпяване на издръжката.\r\n\tПриходите и помощите в бюджета към ноември 2017 г. се очаква да бъдат 31.8953 млрд. лв. (90,0 % от годишния разчет). Изпълнението на данъчните и неданъчните приходи се очаква да бъде 93,5 % от разчета за годината, като съпоставени със същия период на предходната година те нарастват с 2.3899 млрд. лв. (8.5%). Постъпленията от помощи към края на месец ноември са по-ниски спрямо същия период на 2016 г., като изпълнението спрямо годишните разчети за 2017 г. се очаква да бъде 46.9 %.\r\n\t  \r\n\tРазходите по консолидираната фискална програма (вкл. вноската на Република България в бюджета на ЕС) към ноември 2017 г. се очаква да бъдат в размер на 29.5743 млрд. лв., което е 80.4 % от годишния разчет. Разходите за същия период на миналата година са  27.6189 млрд. лева. Увеличението спрямо преди година е заради вдигането на пенсиите през юли 2016 г. и през юли 2017 г., както и увеличените на две стъпки през юли и октомври тази година минимално пенсии. Принос има и ръстът на разходите за осигурителните вноски за пенсия.", "date": "2017.11.30", "title": "Ноемврийски разходи свиват бюджетния излишък до 2.3 млрд. лв."}
{"url": "http://www.mediapool.bg/zamarsyavaneto-na-vazduha-v-sofiya-dostigna-opasni-niva-news272488.html", "text": "Замърсяването на въздуха в София с фини прахови частици отново достигна опасни нива в сряда и ранните часове на четвъртък,  от Национална автоматизирана система за контрол качеството на атмосферния въздух, публикувани на страницата на Столичната община.\r\n\tНай-високи стойности са регистрирани в кварталите \"Надежда\" и \"Хиподрума\" през нощта и около 21.00-22.00 часа в сряда в жк \"Младост\".\r\n\tПределно допустимата концентрация за фини прахови частици е 50 µg/m3 и се отнася към средноденонощната концентрация, осреднена за 24 часа (от 0 до 24 часа). Системата показва осреднени едночасови стойности. В нормативните документи няма определена допустима концентрация на фините прахови частици за един час, а само за денонощие. Въпреки това на част от общините се предоставят данни в реално време по часове. Информацията за София за последните 24 часа показва леко понижение на замърсяването в сутрешните часове, но отново показанията са далеч над нормите, но за среднодневна концентрация.\r\n\tПривечер \r\n\tДанни за състоянието на въздуха има и на сайта на Изпълнителната агенция по околна среда, но те са за среднодневната концентрация на замърсителите и се обявяват с ден закъснение. Това означава, че към момента е налична информация за 29 ноември. Според нея . В нормите са данните само от станцията на Копитото на Витоша. Останалите показват превишение на среднодневните концентрации с между 1 и 2.64 пъти. С . Два пъти над нормата е била концентрацията на прах в \"Младост\", а . Агенцията по околна среда вече не мери замърсяването в центъра на града, тъй като станцията от \"Орлов мост\" беше преместена в \"Младост\".\n\n\r\n\tОсвен в София превишение на изискванията за концентрация на прах на 29 ноември е отчетено и в още 9 града - Бургас, Благоевград, Видин, Горна Оряховица, Перник, Пловдив, Смолян, Плевен и Шумен.\r\n\tПо-късно в четвъртък министърът на околната среда Нено Димов определи замърсяването като моментен пик и напомни, че за чистотата на въздуха в градовете отговорни са местните власти. Той не пропусна за пореден път да заяви, че въздухът в София в последните години е станал по-чист, благодарение на усилията на общината, която влагала много най-вече в модернизирането на градския транспорт. Мерките обаче нямало как да дадат резултат веднага, а и върху замърсяването на въздуха в София влияние имали метеорологичните условия. Той напомни, че европейските правила позволяват определен брой дневни превишения на нормите за година.\r\n\tЗимата обикновено е периодът, в който проблемите с праха в столицата се задълбочават, заради отоплението на твърдо гориво в части от града и повечето дни с ниско налягане, което задържа за дълго смога. В началото на годината от Столичната община обещаха да изработят механизъм за предупреждение и реакция при очаквано замърсяване на въздуха, но той все още не е представен, въпреки че общината вече получава прогноза за очаквано замърсяване за 3 дни напред.\r\n\tМиналата седмица зам.-кметът по екологията Йоана Христова обеща мерките да бъдат внесени за обсъждане в общинския съвет тази седмица, но няма информация това да се е случило. Очаква се сред мерките да е ограничаване на движението за замърсяващи автомобили в части от града. Някои от анонсираните мерки бяха още безплатен градски транспорт и спиране на движението в части от града. Не е ясно какво ще бъде предприето срещу замърсяването от битовото отопление. Мерките за това се изчерпват с предстоящото предоставяне на 30 печки на пелети на домакинства в район Нови Искър.\r\n\tПреди седмица МОСВ отчете сравнително наблюдение на въздуха в София, което успя да регистрира само едно превишение на нормите за фини прахови частици - в Бояна. Периодът, който беше избран, се характеризираше с далеч по-добри атмосферни условия от обичайните през зимата в столицата.\r\n\tПрез април , както и заради липсата на ефективни мерки за справяне с проблема в периода от 2007 г. до 2014 г. В момента правителството се опитва да убеди Европейската комисия да не завежда иск за определяне на санкции срещу страната заради нарушаването на правилата. За това в последните седмици правителството и екоминистерството показват активност по темата. Реалните  обаче така и не бяха представени, въпреки че се разработват от години.\r\n\tЗамърсяването на въздуха с прах води до изостряне на дихателните проблеми и болести, свързани с респираторната система. Според доклад на ЕК около 13 000 българи са починали преждевременно за година след усложнения, предизвикани от влошеното качество на въздуха. Заради болнични за такива заболявания са загубени около 2 млн. работни дни, а икономическият ефект за страната е загуба от 3 млрд. евро годишно.", "date": "2017.11.30", "title": "Замърсяването на въздуха в София достигна опасни нива"}
