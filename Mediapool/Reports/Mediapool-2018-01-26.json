{"url": "http://www.mediapool.bg/lavchetata-terez-i-masud-sa-prateni-otnovo-kam-kletka-v-pazardzhik-news274787.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tМакар че преди един месец министърът на околната среда и водите Нено Димов пое ангажимент двете спасени от доброволци лъвчета, родени в зоопарка в Разград, да заминат в спасителен център в Холандия, изглежда държавата все пак ще подпомогне предоставянето им в пазарджишкия зоопарк. Случаят с двете лъвчета се превърна в изпитание за институциите и казус от национално значение, след издаван от Делян Пеевски всекидневник завъртя цяла кампания с цял лъвчетата да отидат в зоопарка, намиращ се в избирателния район на издателя им.\r\n\t\r\n\tТерез и Масуд бяха изпотъпкани след раждането им, тъй като майката бе в клетка с други лъвове. Те едва оцеляха благодарение на денонощните грижи на Организация за защита на животните \"Четири лапи\" и фондация \"Дивите животни\", които ги отведоха в София и ги настаниха във ветеринарна клиника \"Добро хрумване\". Двете животни бяха хранени със сонда и ръчно, поради липса на гълтателен рефлекс.\r\n\tОсвен че бяха спасени, за двете лъвчета бе намерен приемен дом в Холандия, в който да живеят в естествена среда преди да отпътуват за Южна Африка.\r\n\tВъпреки това обаче по предложение на кмета на Разград общинският съвет в града реши да дари лъвчетата на община Пазарджик, която ги иска за своя зоокът \"Въртопо\", макар в момента да няма къде да бъдат настанени и чак напролет ще им бъде построена клетка.\n\n\r\n\tТова изобщо не попречи на разградските общински съветници да се разпоредят със съдбата на малките лъвчета, които други спасиха от техните \"грижи\".\r\n\tКампанията за отвеждането на лъвчетата в Пазарджик започна не от къде да е, а от вестник \"Телеграф\", собственост на политика от ДПС Делян Пеевски, чийто избирателен район е именно Пазарджик.\r\n\tНа първа страница на изданието бе поместен материал: \"Зеления октопод краде българските лъвчета\". Неподписаният материал визираше същите организации, благодарение на чиито денонощни усилия лъвовете оцеляха.\r\n\tСлед като разградският общински съвет гласува да предостави животните на зоопарка в Пазарджик, граждани организираха протест пред Министерския съвет. Последва среща между премиера Бойко Борисов, министъра на околната среда Нено Димов и председателя на сдружение \"Четири лапи\" Явор Гечев, след която стана ясно, че животните няма да отидат в клетка в Пазарджик, а   в Холандия.\r\n\tОбластният управител на Разград върна на Общинския съвет решението за даряването на Терез и Масуд в Пазарджик.\r\n\t\r\n\tВ петък, когато разградските общинари отново се заеха с лъвчетата, отново гласуваха да ги дарят на Пазарджик.\r\n\tЕдновременно с това този вторник Областната дирекция по безопасност на храните в София отказва на фондация \"Четири лапи\" да издаде пътен лист за двете лъвчета, въпреки че са предоставени всички необходими документи за това.\r\n\tПо неофициална информация на Mediapool \"тонът\" на МОСВ е коренно различен. От ведомството вече изтъкват като основен аргумент, че в Пазарджик се работи за осигуряване на клетки за лъвчетата. По тази причина министерството възнамерява да не се съобрази с първоначалните разговори с екоорганизациите, а най-вероятно ще възложи на РИОСВ-Пазарджик проверка на заопорка в Пазарджик. Тя трябва да установи дали кътът разполага с условия, в които да се отглеждат животните.\r\n\tКлетка в зоопарк обаче няма да бъде най-доброто за животните, казват експерти.\r\n\tОт фондациите \"Дивите животни\" и \"Четири лапи\" излязоха с призив към премиера Бойко Борисов да изпълни поетия ангажимент малките лъвчета Терез и Масуд да бъдат изпратени в спасителен център в Холандия.\r\n\tТе напомнят на министър Димов и на премиера Борисов за личния им ангажимент в полза именно на това решение.\r\n\tМеждувременно кампанията за затварянето на лъвчетата в клетка продължава във вестник \"Телеграф\", според който в избирателния район на Делян Пеевски вече им е осигурен дом, а животните \"се бутат към чужбина\".\r\n\tЗа да запазят лъвчетата, екоорганизации и активисти, както и доброволците, спасили и отгледали животните, , от 12 часа пред Министерския съвет", "date": "2018.01.26", "title": "Лъвчетата Терез и Масуд са пратени отново към клетка в Пазарджик"}
{"url": "http://www.mediapool.bg/v-ofisa-na-lidera-na-avstriyskata-kraina-desnitsa-sa-otkriti-ustroistva-za-sledene-news274761.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСамо за една седмица във виенския офис на лидера на крайната десница Австрийска партия на свободата бяха открити устройства за следене и имаше проникване с взлом. Крайната десница е част от правителството и е оглавявана от вицеканцлера на Австрия Хайнц-Кристиан Щрахе, предаде Ройтерс.\r\n\t \r\n\tПроникването с взлом е станало в сряда вечерта, докато Щрахе е бил на вечеря извън офиса.\r\n\t \r\n\tТо стана броени дни, след като в офиса бяха открити средства за електронно наблюдение, скрити зад огледална стена. Те били намерени при проверка, извършвана обичайно от специалисти на разузнаването, когато една партия се мести в нов офис, разказа партийна говорителка.\r\n\t \n\n\r\n\tЩрахе се премести в новия си офис през декември. Той се помещава в бароковия дворец Дитрихщайн във Виена. По случаите е започнало разследване.\r\n\t \r\n\tИнформациите за тях идват в разгара на скандал с кандидата на партията на изборите в провинция Долна Австрия Удо Ландбауер. Той бе принуден да подаде оставка като заместник лидер на студентска организация, когато излезе на яве, че тя е разпространявало книга с песни с нацистко съдържание, възхваляващи убийството на евреи и действията на нацисткия режим.", "date": "2018.01.26", "title": "В офиса на лидера на австрийската крайна десница са открити устройства за следене"}
{"url": "http://www.mediapool.bg/zaradi-stari-obvineniya-v-seksualen-tormoz-keisi-aflek-propuska-oskarite-news274756.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tАмериканският актьор Кейси Афлек, който спечели миналата година награда Оскар за най-добра мъжка роля за филма \"Манчестър край морето\" и който бе обвинен в миналото в сексуален тормоз, няма да участва в 90-ата церемония по връчването на наградите Оскар в Лос Анджелис през март, предадоха световните агенции, като цитираха говорителка на Афлек и говорителка на Американската филмова академия. Четиридесет и две годишният Афлек трябваше да връчи наградата Оскар за най-добра актриса.\r\n\t \r\n\tАфлек, който е брат на актьора и режисьора Бен Афлек, бе обвинен през 2010 г. в сексуален тормоз от жени от екипа на по-ранни филми с негово участие. Тогава по два иска срещу него бе постигнато извънсъдебно споразумение. Сумата по тези споразумения не бе съобщена. За тези обвинения стана ясно едва след като Кейси Афлек спечели Оскар миналата година.\r\n\t \r\n\tХоливуд е разтърсван от скандали, свързани със сексуални посегателства. Редица звезди на шоубизнеса се оказаха обвинени. Церемониите по връчване на различни филмови и музикални награди пък се превърнаха в платформа за движението \"Аз също\", обединяващо жертви на сексуални посегателства, и новото движение \"Времето изтече\" срещу сексуалните посегателства.\r\n\t \r\n\tПодобно нещо се очаква да се случи и на церемонията за наградите Грами тази неделя. Водещият й Джеймс Кордън каза пред Асошиейтед прес, че ще отдели известно време от церемонията, за да позволи на творците да изразят солидарността си с двете движения и че ще носи бяла роза в знак на солидарност с тях. Редица изпълнители също вече казаха, че ще носят бели рози в подкрепа на двете движения.\r\n\t \r\n\tКордън каза още, че шоуто за Грамитата ще включва емоционално изпълнение в знак на солидарност към двете движения, но не спомена повече подробности. Според медиите това ще е изпълнението на певицата Кеша, която беше във война с бившия си ментор и продуцент Доктор Люк, когото тя обвини в дрогиране и изнасилване. Той отрича тези обвинения, а Кеша миналата година се завърна към музиката с албум, в който някои от песните разказват за преживените от нея мъки. Тя спечели две номинации за Грами за този музикален проект, наречен Rainbow.", "date": "2018.01.26", "title": "Заради стари обвинения в сексуален тормоз Кейси Афлек пропуска Оскарите"}
{"url": "http://www.mediapool.bg/boi-za-nutela-vav-frenski-supermarekti-news274755.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tГолямо намаление на течен шоколад \"Нутела\" във френска верига от супермаркети бе отбелязано с масов бой, предаде БиБиСи в петък. Баталните сцени се разиграха, след като магазините \"Интермарше\" обявиха намаление от 70% за буркан.\r\n\tСлужителите на магазина коментират пред местните медии, че тълпата е направила истински погром, съпроводен с множество сблъсъци в борбата за шоколадовия крем. В резултат някои от състезателите получили травми и наранявания.\r\n\t\"Те бяха като животни. Една от жените бе скубана за косата, възрастна дама получи удар с кутия по главата, трета бе с разкървавена ръка.\", споделя очевидец пред френските медии.\r\n\tСлед безполезните опити да въведат ред, служителите от магазина извикали полиция. Въпреки това продуктът бил разграбен за 15 минути.\r\n\tВ заснетите видео клипове обстановката силно напомня злополучните черни петъци в САЩ. Подобни сцени се разиграли из цяла Франция, а очевидци и служители от магазините ги оприличават на \"бунтове\".\n\n\r\n\tВ същото време мениджърът на друга верига магазини -\"Рив дьо Жиер\", отрече да е имало такива сблъсъци. \"Имаше много хора, много шум, но съобщенията за насилие бяха изненадващи за мен – те не са верни.\", разказа той пред сайта thelocal.fr. Според него разпродажбата е \"абсолютен успех\".\r\n\tНад 360 милиона килограма \"Нутела\" се продава годишно. Само във Франция се доставят над 100 милиона буркана. Производителят \"Фереро\" изрази съжаление по повод \"бунтовете\", но уточни, че инициативата за намаленията е изцяло на търговските вериги.", "date": "2018.01.26", "title": "Бой за \"Нутела\" във френски супермаректи"}
{"url": "http://www.mediapool.bg/beliyat-dom-poiskal-van-gog-no-poluchil-oferta-za-zlatna-toaletna-news274758.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБелият дом искал да вземе от музея Гугенхайм в Ню Йорк шедьовър, но вместо това получил предложение за златна тоалетна, предадоха световните агенции.\r\n\t \r\n\tПрезидентството искало да получи под наем картината на Винсент ван Гог \"Снежен пейзаж\" от 1888 г. Платното обаче било изложено във филиала на музея в Билбао. Поради тази причина творческата директорка на музея Гугенхайм в Ню Йорк Нанси Спектър предложила отдаването под наем на творба на италианския авангарден творец Маурицио Кателан.\r\n\t \r\n\tТворбата се наричала \"Америка\" и представлявала напълно действаща тоалетна от 18-каратово злато. Творбата се оценявала на 1 милион долара. Тя била изложена от септември 2016 г. до лятото на 2017 г. в музея и дори посетителите имали правото да я ползват. Ето защо от скъпата творба се възползвали над 100 000 души.\r\n\t \r\n\tВ имейл до Белия дом от септември миналата година Нанси Спектър казала, че създателят на творбата \"Америка\" искал да я предложи на Белия дом в замяна на дългосрочен наем.\r\n\t \n\n\r\n\t\"Творбата е разбира се изключително ценна и много чуплива, но ние ще ви предоставим всички инструкции за инсталацията й и за поддръжката й\", пише Спектър в имейла си.\r\n\t \r\n\t\"Съжаляваме, че не можем да удовлетворим вашето първоначално искане, но се надяваме, че тази изключителна оферта може да ви заинтересува\", се казвало още в имейла на Спектър до Белия дом. Към него имало прикачена снимка на творбата.\r\n\t \r\n\tНанси Спектър е критикувала публично Тръмп на няколко пъти след избирането му на власт. Тя беше казала, че неговото президентство е белязано от скандали и от намаляване на много индивидуални свободи.\r\n\t\r\n\tИсканията за отдаване под наем на творби на Белия дом са практика, датираща от няколко десетилетия. Според американски издания относно офертата за златната тоалетна, отправена от директорката на музея Гугенхайм, Белият дом е запазил мълчание.", "date": "2018.01.26", "title": "Белият дом поискал Ван Гог, но получил оферта за златна тоалетна"}
{"url": "http://www.mediapool.bg/kandidatit-prezidentite-na-chehiya---saglasie-za-evropa-i-evroto-raznoglasiya-za-rusiya-news274760.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tКандидатите за президент на Чехия се обявиха за по-активна роля на Чехия в Европейския съюз. Това стана на дебати, проведени вчера вечерта и излъчени по Чешката телевизия, предаде ТАСС.\r\n\t \r\n\tПроруски настроеният досегашен президент Милош Земан и прозападният учен Иржи Драхош се обявиха в хода на дебатите за това Чехия да бъде достоен партньор на останалите страни в ЕС. Двамата кандидати имаха сходни позиции по въпроса за миграцията и за преминаването към еврото. Драхош заяви, че Чехия сама трябва да решава кого да приема в страната си и припомни, че онези хора, които са дошли в Чехия, трябва да уважават законите и културата на страната.\r\n\t \r\n\tЗеман пък подчерта, че поддържа идеята за европейска федерация. Той каза, че е нужна съвместна външна политика, политика по отбраната и общи принципи на социална политика, както и съвместна охрана на външните граници на ЕС. Земан каза, че би искал процесът по интеграция по тези направления да продължи. Той заяви, че поддържа плановете за приемане на закон за общонационалните референдуми. Земан не изключи възможност за плебисцит по въпроса за участието на републиката в ЕС.\r\n\t \r\n\tОтносно еврото Земан каза, че е срещу приемането му сега, защото не иска Чехия да плаща гръцките дългове. Той допълни, че ще е за прием в еврозоната, когато тези дългове бъдат погасени. Според Драхош Чехия може да приеме еврото, ако ситуацията в еврозоната бъде стабилна и ако правителството на Чехия приеме съответното решение.\r\n\t \r\n\tДвамата кандидати \"сблъскаха\" позиции по въпроса за Русия и за Крим.\r\n\t \n\n\r\n\tДрахош каза, че западните страни трябва да оказват натиск върху Русия заради Крим, защото той е украински. Той се обяви за удължаване на антируските санкции и каза, че демократичните страни не трябва да признават анексията на Крим, която нарече \"временно явление\".\r\n\t \r\n\tЗеман пък каза, че \"фактически Крим е безспорно руски, защото се намира под руска юрисдикция\". Той обаче призна, че при присъединяването му са били нарушени международни споразумения.\r\n\t \r\n\tЗеман каза, че Русия не може да бъде заплаха за Чехия, само защото последната е част от ЕС и НАТО. За подобно нещо предупреждава Драхош. В дебатите той дори предупреди, че в Чехия се засилва активността на руските, а също и на китайските, тайни служби и каза, че Русия ще продължи да се меси в чешките дела.\r\n\t \r\n\tПо време на дебатите Земан каза, че допуска, че обвиненията в присвояване на европейски средства, заради които бе снет имунитетът на премиера Андрей Бабиш и парламентът не гласува доверие на правителството му, може да са изфабрикувани от неговите политически противници.\r\n\t \r\n\tДебатите между Земан и Драхош се проведоха преди втория тур на президентските избори, който е в петък и събота.\r\n\t \r\n\tНа първия тур Земан получи 38,56 процента, а Драхош - 26,60 процента, припомня Франс прес.\r\n\t \r\n\tВ навечерието на втория тур социологическите агенции са колебливи в прогнозите си за евентуалния победител. Допитване на Кантар/ТНС/Медиан, публикувано в неделя, дава 45,5 процента на Земан и 45 процента на Драхош, като 10 процента от анкетираните все още не знаят за кого ще гласуват.\r\n\t \r\n\tСпоред допитване на СТЕМ/МАРК от понеделник Драхош има 47 процента, а Земан 43 процента.\r\n\t \r\n\tИзборните секции ще са отворени днес в 13 ч. до 21 ч. по Гринуич и в събота в 7 ч. до 13 ч. по Гринуич. Резултатите ще станат известни утре следобед.", "date": "2018.01.26", "title": "Кандидатит-президентите на Чехия - съгласие за Европа и еврото, разногласия за Русия"}
{"url": "http://www.mediapool.bg/berluskoni-iska-tayani-za-italianski-premier-news274762.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСледващият премиер на Италия трябва да е Антонио Таяни, настоящият председател на Европейския парламент. Това предложение отправи в Туитър бившият италиански премиер Силвио Берлускони, предаде Ройтерс.\r\n\t \r\n\tБерлускони припомни, че Таяни е сред основателите на партията му Форца Италия, че е много уважаван в Европа и е в синхрон с неговите собствени позициите.\r\n\t \r\n\tПартията на Берлускони Форца Италия се обедини с две партии Северна лига и Италиански братя за предстоящите парламентарни избори, насрочени за 4 март. Социолозите вещаят на блока 37 процента от гласовете, а на Демократическата партия и на Движение Пет звезди по 27 процента.\r\n\t \r\n\tНе всички в блока на Форца Италия обаче са съгласни с идеята на Берлускони за Таяни.\r\n\t \n\n\r\n\tСпоред Матео Салвини, лидер на Северна лига, Таяни е прекалено умерен по европейските въпроси, а Джорджа Мелони, лидерката на Италиански братя, каза, че тя самата иска да стане премиер и така да бъде първата жена, оглавила италианско правителство.\r\n\t \r\n\tПреди четири дни Таяни организира среща на Берлускони с председателя на Европейската комисия Жан-Клод Юнкер в Брюксел, припомня Ройтерс.", "date": "2018.01.26", "title": "Берлускони иска Таяни за италиански премиер"}
{"url": "http://www.mediapool.bg/soros-razkritikuva-tramp-putin-i-internet-gigantite-news274759.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tДжордж Сорос, американският милиардер и филантроп, каза, че вярва, че американският президент Доналд Тръмп иска да създаде \"мафиотска страна\" в САЩ, но няма да може да го направи заради силата на онези институциите в страната, които са от съществено значение, предаде Асошиейтед прес.\r\n\t \r\n\t\"В САЩ Тръмп иска да установи една мафиотска страна, но не може, защото конституцията, другите институции и здравото и кипящо от енергия гражданско общество няма да го позволят\", заяви Сорос, чиято фондация насърчава демокрацията и човешките права, предаде ДПА.\r\n\t \r\n\tТова изказване Сорос направи по време на годишната вечеря, давана от него в кулоарите на Световния икономически форум в Давос. Той не навлезе в подробности относно изразеното мнение, но прогнозира, че Тръмп ще бъде \"временен феномен\" и ще изгуби изборите през 2020 г., ако стигне толкова далеч.\r\n\t \r\n\tСорос е отдавна критик на Тръмп, който също е в Давос и който ще произнесе реч в петък.\r\n\tКакто и миналата година, милиардерът определи администрацията на Тръмп като \"опасност за света\", предаде Франс прес.\r\n\t \r\n\tТой предупреди, че напрежението относно севернокорейската ядрена програма излага на риск оцеляването на човешката цивилизация, предаде ДПА.\r\n\t \n\n\r\n\t\"Идването на власт на лидери като Ким Чен-ун в Северна Корея и Доналд Тръмп в САЩ имат много общо с това\", допълни той. \"И двамата изглеждат готови да рискуват една ядрена война за да се задържат на власт\", допълни той.\r\n\t \r\n\tСорос разкритикува и Русия на Владимир Путин, описвайки я също като мафиотска държава, допълва Франс прес.\r\n\t \r\n\tМилиардерът отправи критики и към гигантите на интернет, описвайки ги като \"все по-мощни монополи\", които могат да бъдат изкушени да се свържат с \"авторитарни режими\", за да създадат \"тоталитарна мрежа, каквато Олдъс Хъксли или Джордж Оруел самите не биха могли да си представят\" в техните романи \"Прекрасният нов свят\" и \"1984\". Сорос спомена в тази насока Гугъл и Фейсбук.\r\n\t \r\n\t\"Давос е едно добро място, за да се обяви, че техните дни са преброени\", каза Сорос по адрес на интернет гигантите, които също са пратили армия от свои представители на форума.\r\n\t \r\n\tСорос е критик на ултралибералния капитализъм и смята, че интернет гигантите трябва да се подчиняват на по-строги регулации.\r\n\t \r\n\tНа вечерята Сорос говори и за биткойна. Той припомни, че това не е валута и че честите покачвания на курса на биткойна са \"типичен балон\". Според милиардера обаче няма да има \"брутален спад\" в курса на биткойна, а по-скоро поетапно намаляване.", "date": "2018.01.26", "title": "Сорос разкритикува Тръмп, Путин и интернет гигантите"}
{"url": "http://www.mediapool.bg/phenyan-mozhe-bi-e-iznasyala-vaglishta-za-yuzhna-koreya-i-yaponiya-prez-rusiya-news274763.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСевернокорейски въглища вероятно са били доставени на Южна Корея и на Япония през Русия в нарушение на санкциите на Съвета за сигурност на ООН, предаде Ройтерс, като се позова на европейски разузнавателни служби.\r\n\t \r\n\tПрез август миналата година Съветът за сигурност забрани да се купуват въглища от Пхенян. Това е основната експортна стока на Северна Корея. След това най-малко три пъти Северна Корея е превозила въглища до руските пристанища Находка и Холмск. Там те са били разтоварени и после, както се твърди, били натоварени на кораби, които са ги доставили в Южна Корея и Япония.\r\n\t \r\n\tРойтерс признава, че не може да потвърди дали в Южна Корея и Япония са доставени точно тези въглища, които са били докарани преди това от Северна Корея.\r\n\t \r\n\tЗабраната за износ на въглища бе наложена на Пхенян заради пускането на междуконтинентална балистична ракета Хвасон 14.\r\n\t \n\n\r\n\tРуското министерство на външните работи на няколко пъти каза, че Русия напълно съблюдава санкционния режим по отношение на Северна Корея.", "date": "2018.01.26", "title": "Пхенян може би е изнасяла въглища за Южна Корея и Япония през Русия"}
{"url": "http://www.mediapool.bg/britanskiyat-ministar-na-otbranata-rusiya-shpionira-strategicheskata-ni-infrastruktura-news274764.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБританският министър на отбраната Гавин Уилямсън обвини Русия, че шпионира стратегически инфраструктури на страната му за целите на евентуални планове за предизвикване на хаос във Великобритания, предаде Франс прес.\r\n\t \r\n\tВ интервю за британския в. \"Дейли телеграф\" Уилямсън твърди, че Русия е извършила проучвания на мрежите за доставка на електричество, свързващи Великобритания и Европа. Това навеждало на мисълта, че Москва се опитвала да разбере как може да предизвика паника или да атакува страната, смята министърът.\r\n\t \r\n\tТой твърди, че Русия обмисляла как може да причини възможно най-голяма вреда на Великобритания, разрушавайки нейната икономика, нейните инфраструктури, предизвиквайки хиляди и хиляди смърти и намирайки елемент, който да провокира тотален хаос в страната.\r\n\t \r\n\t\"Защо те продължават да снимат или да наблюдават електрическите централи? Защо те наблюдават интерконекторите, които докарват ток в нашата страна?, пита Уилямсън. \"Те наблюдават тези пунктове, защото мислят, че това са начини, по които да атакуват Великобритания\", допълва той.\r\n\t \n\n\r\n\tЛондон на няколко пъти вече разкритикува предполагаемата руска намеса. Британският премиер Тереза Мей спомена през ноември за враждебни действия от страна на Русия.\r\n\t \r\n\tКийрън Мартин, шефът на Националния център за киберсигурност пък каза, че руската намеса се е изразила миналата година в атаки срещу британски медии, телекомуникациите и сектора на енергетиката.\r\n\t \r\n\tМосква: Фобиите на британците са достойни за шоуто \"Монти Пайтън\"\r\n\tРуското министерство на отбраната нарече изказването на Гавин Уилямсън опит за привличане на вниманието и печелене на политически точки, предаде ТАСС.\r\n\t \r\n\t\"В борбата си за парични знаци за военния бюджет шефът на британското отбранително ведомство изглежда е изгубил представа за границите на разумното. Фобиите на министъра, че Русия снима електроцентрали или изучава на маршрутите на британските газопроводи са достойни за детски комикси или за сериала \"Летящият цирк на Монти Пайтън\", заяви говорителят на руското министерство ген.-майор Игор Конашенков.\r\n\t \r\n\tСпоред него всяка информация за местоположението на британските електроцентрали и тръбопроводи е точно толкова \"секретна\", колкото и снимките и местонахождението на Уестминстърското абатство или Биг Бен например.\r\n\t \r\n\tБританският министър на отбраната е чел твърде много фантастика, за да твърди, че Русия се готви да унищожава инфраструктура на кралството, каза председателят на комитета за отбрана и сигурност в Съвета на федерация (горната камара на руския парламент) Франц Клинцевич.", "date": "2018.01.26", "title": "Британският министър на отбраната: Русия шпионира стратегическата ни инфраструктура"}
{"url": "http://www.mediapool.bg/bivsh-rektor-na-meditsinskiya-universitet-e-obvinen-za-koruptsiya-pri-priem-na-chuzhdentsi-news274766.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБившият ректор на Медицинския университет Ваньо Митев е обвинен като лидер на престъпна група за незаконен прием на чужденци срещу заплащане \"под масата\". Това стана ясно в петък по време на брифинг на спецпрокуратурата. Заедно с него за участие в групата са заподозряни още петима настоящи и бивши служители в университета.\r\n\t \r\n\tЗа Ваньо Митев това ще бъде второ обвинение. През 2016 г. той се сдоби с обвинение за сключване на неизгодни сделки в качеството си на ректор и отново за . Сегашните обвинения са за документни престъпления и престъпления по служба, обяви ръководителят на Специализираната прокуратура Иван Гешев, цитиран от бТВ.\r\n\t \r\n\tОсновното престъпление, за което се води разследването, е прием на чуждестранни студенти и \"оправяне\" на изпитите им по нерегламентиран начин. Приетите по тази схема студенти вероятно са над 20, а цената, която плащали за тази \"услуга” е между 40 и 50 хил. евро. Огромната сума се генерира заради плащането на множество изпити по време на цялото следване. Вземането на един изпит вървяло между 2 и 5 хиляди евро.\n\n\r\n\t \r\n\tПодобни цифри действат стряскащо, тъй като това е цената на обучението в елитни западни университети.\r\n\t \r\n\tСпоред прокуратурата обаче тези пари са плащани, както от граждани на ЕС, предимно от Обединеното кралство, така и от хора от арабски произход от Иран, Ирак, Египет, Ливан. Някои от тях не са имали дори средно образование.\r\n\t \r\n\t\"Получавайки статут на студенти, те получават и статут за постоянно пребиваване в България, което също е била цел. Това е въпрос и на националната сигурност, така че и по тази линия се работи\", коментира Гешев.\r\n\t \r\n\tВсичките шестима обвинени са с мярка за неотклонение \"парична гаранция\" от 200 000 лв.\r\n\t \r\n\tПрокуратурата се е сдобила с доказателства за престъпната група при при акцията си в Медицинския университет преди седмица. Тя бе по сигнал за нелегален прием на фиктивни студенти. Прокурор Иван Гешев допусна, че кръгът на обвиняемите вероятно ще се разшири, тъй като има данни за повече участници. В дома на един от обвинените е намерен стерилизатор, в който са укрити 100 хил. лв.\r\n\t \r\n\tВаньо Митев коментира преди медиите, че той няма нищо общо с приема на студенти, защото контролът на приема е многостепенен и е чисто техническа работа.", "date": "2018.01.26", "title": "Бивш ректор на Медицинския университет е обвинен за корупция при прием на чужденци"}
{"url": "http://www.mediapool.bg/beliyat-dom-ocherta-nasokite-na-imigratsionniya-plan-na-tramp-news274757.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПрезидентът на САЩ Доналд Тръмп ще предложи на американския Конгрес план, проправящ път до американско гражданство за 1,8 милиона мигранти, влезли в САЩ нелегално, предадоха световните агенции, като се позоваха на Белия дом.\r\n\t \r\n\tТози процес на натурализация ще бъде от полза за така наречените мечтатели - мигрантите, дошли незаконно в САЩ като деца и защитавани до март тази година от експулсиране по силата на програма, въведена от предшественика на Тръмп - Барак Обама. Процесът ще е от полза и за имигранти, които не са се възползвали от програмата за мечтателите, уточнява Франс прес, като се позовава на Белия дом. Процедурата по натурализация ще отнеме между 10 и 12 години.\r\n\t \r\n\tТръмп също така ще поиска финансиране в размер на 25 милиарда долара от Конгреса за изграждане на стената по границата с Мексико. Този проект бе едно от предизборните обещания на Тръмп.\r\n\t \r\n\tБелият дом се надява, че този план на Тръмп за имиграцията, който той е готов да подпише, ще бъде гласуван в Сената в началото на февруари, допълва Ройтерс.\r\n\t \r\n\tПарите за стената по границата с Мексико ще бъдат в учреден от Конгреса доверителен фонд. Средствата в този фонд ще бъдат и за инвестиране в по-добра защита на северната граница с Канада.\r\n\t \n\n\r\n\tПланът ще изиска също от Конгреса да ограничи семейното спонсорство на имигранти до съпруги и малолетни деца и да прекрати системата за издаване на визи на лотариен принцип за някои страни, разказаха пред Ройтерс представители на Белия дом.\r\n\t \r\n\tАсошиейтед прес допълва, като се позовава на представителите на Белия дом, пожелали да останат анонимни, че ще бъдат премахнати разпореди, позволяващи на родители, възрастни братя и сестри и на други родственици да влизат в страната. Но това ще важи само за нови молби да издаване на визи на базата на така наречената семейна имиграция. Молбите, които вече са били подадени, ще бъдат обработени.\r\n\t \r\n\tКонгресът ще трябва да отпусне допълнителни средства за граничната охрана и имиграционните съдии и да промени правилата, за да позволи бърза депортация на незаконните имигранти от страни, различни от Канада и Мексико, които идват на американска граница, допълва Ройтерс.\r\n\t \r\n\tЗа да се превърнат в действащ закон мерките в плана трябва да бъдат гласувани и в Камарата на представителите.\r\n\t \r\n\tВ сряда Тръмп каза, че е отворен към идеята да проправи път към гражданство за младите имигранти, дошли в САЩ като деца. Тогава той също спомена, че това ще стане за период 10-12 години.\r\n\t \r\n\tОнези, които получат легален статут, може да бъдат лишени от него заради криминално поведение или заради заплахи за националната сигурност, казаха пред АП представителите на Белия дом. Евентуално гражданство пък ще изисква все още неуточнени изисквания за образование и за работа и заключение, че имигрантите имат \"добър нравствен характер\".", "date": "2018.01.26", "title": "Белият дом очерта насоките на имиграционния план на Тръмп"}
{"url": "http://www.mediapool.bg/ruski-agenti-sa-sazdali-vav-feisbuk-129-sabitiya-za-izborite-v-sasht-news274767.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПо време на президентската кампания през 2016 г. руски агенти са създали в социалната мрежа Фейсбук 129 събития, свързани с изборите, предаде Ройтерс, като цитира писмени показания на компанията пред Конгреса.\r\n\t \r\n\tВ публикуваното в петък писмено изявление на Фейсбук, което носи дата 8 януари, се съобщава, че събитията са били видяни от 338 000 различни акаунта. Общо 62 500 са заявили, че ще присъстват. Компанията заяви, че не разполага с информация кои от събитията са се състояли.\r\n\t \r\n\tПрез септември Фейсбук заяви само, че руснаци са създали \"няколко рекламирани събития\". Появилите се след това копия на страници на събития показват, че поне някои от тях са били политически събирания, фокусиращи се върху спорни въпроси като имиграцията. Русия отхвърля изводите на разузнавателни агенции от САЩ, че се е опитвала да се намеси в демократичния процес в САЩ.\r\n\t \r\n\tФейсбук съобщи информацията на Конгреса в отговор на писмено запитване от Сенатската комисия по разузнаване.\r\n\t \r\n\tКомпанията съобщи, че е открила припокриване между маркетинга, извършен от руски агенти през 2016 г. и посланията на компанията на президента Доналд Тръмп, но го определи като незначителен. Фейсбук подчерта, че не е в положение, което да й позволява да съди за обвиненията в съглашателство между двата лагера, които Тръмп отхвърля. Президентът определи разследването на тези обвинения като лов на вещици.\n\n\r\n\t \r\n\tХоландия наблюдавала как руски хакери проникват в компютри на Демократическата партия\r\n\t\r\n\tХоландските разузнавателни служби са предупредили американските си колеги, след като са наблюдавали как руски хакери прехвърлят хиляди електронни писма от Демократическата партия на САЩ преди президентските избори от 2016 г., съобщиха в петък холандски медии, цитирани от Франс прес.\r\n\t \r\n\tХоландската разузнавателна служба АИВД е следила известната хакерска група Коузи Беър от 2014 г., съобщават в. \"Волкскрант\" и телевизионното предаване \"Нюсюр\".\r\n\t \r\n\tОбаче освен че са попаднали на мрежата от компютри на групата в университетска сграда близо до Червения площад в Москва, разузнавачите са имали достъп и до наблюдателните камери в залата.\r\n\t \r\n\t\"Разузнавателните служби сега не само могат да видят какво правят руснаците, а и кой го прави\", обясни \"Волкскрант\", цитирайки анонимни американски и холандски източници.\r\n\t \r\n\tХоландското разузнаване уведомило американските си колеги, когато през 2015 г. станало свидетел \"как руските хакери проникват в компютри на ръководители на Демократическата партия и прехвърлят хиляди имейли и документи\", пише вестникът.\r\n\t \r\n\t\"На САЩ обаче са нужни месеци да осъзнаят какво означава това предупреждение: че с тези хакерски атаки руснаците се намесват в американските избори. А хакерите от АИВД са видели как това се случва пред очите им\", добавя изданието.\r\n\t \r\n\tКоузи Беър е обвинявана в намеса в американските избори от 2016 г., които бяха спечелени от Доналд Тръмп.\r\n\t \r\n\tСпоред вестника хакерите на АИВД са имали достъп до залата на руските хакери от години и са дали технически доказателства за кибератаките.\r\n\t \r\n\tГоворителка на АИВД отказа да потвърди информацията на холандските медии, а единствено заяви, че службата никога не обсъжда свои операции.", "date": "2018.01.26", "title": "Руски агенти са създали във Фейсбук 129 събития за изборите в САЩ"}
{"url": "http://www.mediapool.bg/vazduhat-v-sofiya-otnovo-e-opasno-mrasen-news274740.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tВисоки концентрации на фини прахови частици в София отчитат станциите на Изпълнителната агенция по околната среда, показват . Още в четвъртък местната власт предупреди за очакваното опасно запрашаване на 26 януари. , но в по-малка степен.\r\n\tМеждувременно от Центъра за градска мобилност обявиха, че вече са готови за въвеждането на т. нар. \"зелен билет\" за по-евтино пътуване с градския транспорт при изключително мръсен въздух, както и с пускането на допълнителни коли по отделните линии.\r\n\tАдминистрацията призовава жителите и гостите на София да ограничат движението с личните си автомобили и да използват градски транспорт.\r\n\tОсобено внимание се обръща на собствениците на автомобили с екологичен клас под Евро 4, които се молят да не ги използват в петък. \"В случай, че използвате личния си автомобил, Ви молим да не оставяте двигателя включен при престой по-дълъг от 3 минути\", призовават от общината.\r\n\t\r\n\tСДВР започва извънредни проверки на автомобилите за нивата на вредните газове. Столичният инспекторат, съвместно с РИОСВ, започват извънредни проверки на пунктове за вторични суровини и автосервизи за нерегламентирано изгаряне на отпадъци.\r\n\tДомакинствата, които се отопляват на дърва и въглища, при възможност да използват електрически уреди или друго екологично отопление, призовават още от \"Московска\" 33.\r\n\tПри подходящи метеорологични условия, Столична община ще предприема допълнително машинно метене и миене на улици.\r\n\tСъветите на лекарите са гражданите с респираторни заболявания, както и малките деца, и възрастните хора, да избягват продължителен престой на открито. При ходене пеша изберете маршрут, който не е покрай големите градски булеварди, гласят още препоръките.\r\n\tТова са част от спешните мерки за действие при прекомерно замърсяване на въздуха, гласувани в четвъртък от общинския съвет. Те бяха приложени и на 25 януари, когато отново имаше прогноза за замърсяване. Според официалните данни призивите на общината не са повлияли особено на качеството на въздуха в града, тъй като са отчетени превишения във всичките пет градски станции. Най-големи са били концентрациите на фини прахови частици в района на \"Хиподрума\" (2.84 пъти над нормата от 50 микрограма на кубичен метър) и \"Павлово\" (2.6 пъти над нормата). Станциите в \"Надежда\" и \"Младост\" са отчели около 2 пъти превишение, а тази в \"Надежда\" - 1.16 пъти.\r\n\tВ четвъртък . Той предвижда затваряне на платените зони за паркиране и пускането на по-евтин градски транспорт в дните с най-сериозно запрашаване.\r\n\tДействията в него засягат замърсяването от трафика, но не и от битовото отопление, за което ще се разчита на действия от страна на правителството.\r\n\tМеханизмът ще влезе в сила най-късно след 14 дни. Част от действията, разписани в него, не изискват санкция на Общинския съвет и реално можеше да се прилагат от администрацията преди да бъдат приети от съветниците. В петък от Центъра за градска мобилност обявиха, че вече са поръчали отпечатването на \"зелените билети\", с които ще се пътува на цена от 1 лев в цялата градска мрежа в рамките на ден. Първите документи вече се разпространяват и в мрежата за продажба на превозни документи. Както и останалите билети, и тези ще могат да се купуват от пунктовете за продажба и от шофьорите на градския транспорт. Имало и готовност за пускане на повече коли, ако администрацията задейства мярката. Предвидено е обаче тя да действа при най-сериозно запрашаване.\r\n\t\r\n\t\r\n\tСпоред приетия от общинските съветници механизъм за действие при прогноза за среден риск (от 101 до 150 микрограма). Те включват призиви към гражданите да не ползват личните си автомобили и таксита, а да се движат с градски транспорт, да не се отопляват на твърдо гориво, миене на улиците при добро време, както и извънредни проверки на КАТ за цапащи коли, а също на Столичния инспекторат и Регионалната инспекция по околната среда и водите - на пунктовете за вторични суровини и автосервизите.\r\n\tПускането на т. нар. \"зелен билет\" на цена от 1 лев за цялата градска мрежа за един ден е най-крайната мярка срещу замърсяването, гласувана от общинарите. Тя ще влиза в сила, ако има превишение на концентрациите на фини прахови частици над 200 микрограма на куб. метър (при норма от 50 микрограма за денонощие) в поне две от градските станции за измерване в два последователни дни, или в 4 за един ден.\r\n\tТази мярка обаче няма да влиза в сила на следващия ден след отчетеното опасно запрашаване, а ден след това. Причината е, че официалната информация за концентрациите на прах идва в общината към 10 часа на следващия ден и тогава вече е късно за евтин градски транспорт или затваряне на зоните за платено паркиране.\r\n\tСред другите мерки, приети от съветниците, са пълна или частична забрана за паркиране в синята и зелената зона в София при прогноза за най-сериозното замърсяване – над 200 микрограма на кубичен метър.\r\n\tПри умерено замърсяване (между 51 и 100 микрограма на кубичен метър) ще се предприема и оросяване на улиците и допълнително машинно метене и миене.Това обаче ще се прави, ако времето позволява.", "date": "2018.01.26", "title": "Въздухът в София отново е опасно мръсен"}
{"url": "http://www.mediapool.bg/deputati-ot-torite-obmislyali-vatreshnopartien-prevrat-sreshtu-tereza-mei-news274765.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\t \r\n\tДепутати от торите обмислят вътрешнопартиен преврат срещу Тереза Мей вследствие на растящо недоволство. Става дума за привърженици на Брекзит и депутати, фокусиращи се върху вътрешната политика, които стават все по-недоволни от управленския й стил, съобщава вестник \"Гардиън\".\r\n\t \r\n\tВ средите на Консервативната пария има депутати, които обмислят нов опит за отстраняване на Тереза Мей от властта, ако предстоящите местни избори се развият по лош начин, отбелязва вестникът.\r\n\t \r\n\tНяколко парламентаристи от техните редици заявиха пред \"Гардиън\", че изказванията на бившия министър Ник Боулс, че Мей е \"плаха и й липсва амбиция\" са получили отглас сред парламентарната група на партията, особено сред онези депутати, които смятат, че премиерът не се справя добре по въпросите от вътрешната политика.\r\n\t \n\n\r\n\tМей вече стана обект на няколко опита за вътрешнопартиен преврат срещу нея след катастрофалните си резултати на изборите и след поредица гафове на последния партиен конгрес.\r\n\t \r\n\tВ онези моменти изглеждаше, че няма сериозно желание за отстраняване на премиера, преди Обединеното кралство да напусне ЕС през март 2019 г. Но недоволството заради вялото й представяне, зле направените рокади в правителството и променящата се стратегия по излизането от съюза са станали причина отново да започне да се говори за отстраняването й, пише \"Гардиън\".\r\n\t \r\n\t\"Тя върви по много тънък лед\", каза пред изданието неназован депутат от Консервативната партия.", "date": "2018.01.26", "title": "Депутати от торите обмисляли вътрешнопартиен преврат срещу Тереза Мей"}
{"url": "http://www.mediapool.bg/nuzhen-li-e-vtori-most-na-dunav-pri-ruse-news274735.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tМалко преди съвместното заседание между българското и румънското правителство във Варна в началото на октомври миналата година изграждането на втори мост над Дунав при Русе влезе в приоритетите на София. Основният аргумент на премиера Бойко Борисов е, че така ще .\r\n\tНе е ясно как и защо вторият мост на Дунав при Русе изведнъж стана приоритетен за Борисов и вече е заложен за начална точка на бъдещата магистрала Русе – Велико Търново.\r\n\tПрез лятото на 2015 г. еврокомисарят по регионално развитие Корина Крецу каза, че анализът разходи–ползи ще определи дали да има  над река Дунав между Русе и Гюргево. Дотогава се говореше единствено за разширяване на съоръжението.\r\n\tТакъв анализ до този момент от българските власти официално не е представен. От транспортното министерство не отговориха на запитването на Mediapool какви са аргументите третият мост между България и Румъния отново да бъде в Русе. Членът на управителния съвет на пътната агенция Светослав Глосов също отказа коментар.\r\n\tЕксперти по транспорт са на мнение, че втори мост при Русе не е необходим, но са нужни още мостове между България и Румъния, за да има развитие на региона между Видин и Силистра. Въпросът е къде да бъдат те.\r\n\tМеморандумът между България и Румъния за проучвания за изграждане на нови  на река Дунав беше подписан през 2014 г.\r\n\tВ интегрираната транспортна стратегия до 2030 г. е заложено строителството на четири моста над Дунав в периода 2029 – 2034 г. Това са Оряхово – Бекет (357 млн. лв.), Силистра Кълъраш (267 млн. лв.), Никопол – Турну Мъгуреле (357 млн. лв.) и втори мост при Русе (267 млн. лв.)\n\n\r\n\tФакт е, че интересите на българската и румънската страна трудно съвпадат по въпроса кое да е мястото, ако се съди от факта, че вторият мост над Дунав между Видин и Калафат се появи близо 60 години след първия при Русе.\r\n\tВ момента изглежда Румъния няма намерение да строи нов мост с България, след като преди дни подписа договор за изграждане на мост над Дунав в Браила за 435 млн. евро с консорциум воден от италианската \"Асталди\".\r\n\tУправителят на \"Ларж Инфраструктура Проджекст\" инж. Румен Марков и инж. Кристиана Чакърова от Института по транспорт, коментираха пред Mediapool защо не е необходим втори мост при Русе.\r\n\tСпоред тях стратегическа грешка е целият автомобилен трафик да се струпва в Русе, защото това обрича останалите региони между Видин и най-големия дунавски град. Наскоро ИПИ излезе с доклад, че две трети от територията на България е икономическа пустиня и основната причина за това е . Не е ефективно за развитието на регионите по протежение от 308 км по Дунав да няма нито един мост, а в Русе да са два, коментира инж.Марков. На същото мнение е и инж.Чакърова.\r\n\tТова противоречи и на приетата от втория кабинет на Бойко Борисов стратегия за развитие на слаборазвитите региони, който остана само на хартия.\r\n\t\r\n\t\"\r\n\tСпоред двамата инженери проблемът с опашките от тирове може да се реши бързо, лесно и в пъти по-евтино с добра организация на пропускателния режим, нов подход към сега съществуващия мост и голям паркинг за тирове.\r\n\tВ момента автомобилите на моста Русе – Гюргево се проверяват два пъти – веднъж от българска страна и втори път от румънска. За всички тираджии, които пътуват по направлението, е ясно, че това се прави заради корупцията, която съществува в двете страни. Румънски журналист дори засне със скрита камера по колко искат граничните власти.\r\n\tТози проблем ще бъде решен автоматично с влизането на двете страни в Шенген, защото мостът ще е вътрешна граница. Дотогава обаче България и Румъния може да си направят свой \"малък\" Шенген и да решат проблема със задръстванията, предлага инж. Марков.\r\n\tПредложението е излизащите от България автомобили да бъдат проверявани само на българска територия, а влизащите от Румъния само на румънска територия. Това значително ще намали времето за обработка на тировете, съответно и корупцията.\r\n\tВ момента по данни на пътната агенция трафикът през Дунав мост при Русе – Гюргево е близо 3 млн. автомобила годишно, от които 1.3 млн. са товарните, и е разделен приблизително по-равно в двете посоки.\r\n\tНа Дунав мост ІІ между Видин – Калафат се прави само една проверка на автомобилите от съвместен българо-румънски екип. Въпреки това в пиковите летни месеци също се образуват колони от чакащи автомобили, но Борисов не говори за строителство на втори мост при Видин.\r\n\tЗа да не се възпрепятства движението на автомобилите непосредствено преди моста при Русе се предлага да се изгради нова пътна връзка към него на две нива, както и близко кръгово кръстовище.\r\n\t\r\n\tПредлага се да се направи и нов паркинг за автомобили, автобуси и камиони, източно от сегашния мост и северно на пътя за Силистра.\r\n\tДруг аргумент е, че капацитетът на първия мост при Русе е изчерпан. Това не отговаря на истината. Пропусквателната способност на моста е 2800 автомобила на час. В момента в пиковите летни месеци през него преминават 750 автомобила на час по данни на пътната агенция, каза инж. Марков.\r\n\tТова означава, че е близо четири пъти под максималното си натоварване. Дори прогнозите за увеличаване на трафика с 40 на сто през моста до 2020 г., според транспортната стратегия, няма да запълнят капацитета му.\r\n\tДругата разпространявана теза, че е морално остарял, също не отговаря на истината. Мостът е пуснат в експлоатация през 1954 г. Експлотационната годност на едно такова съоръжение е най-малко 75 години, каза инж. Чакърова. Според правителствени източници средният експлотационен живот на едно такова съоръжение е около 100 – 120 години. Преди няколко години пътната настилка на моста беше ремонтирана от българска страна, а румънците направиха реконструкция на цялото съоръжение на тяхна територия.\r\n\tА иначе и на моста между Видин и Калафат също има опашки, означава ли това, че трябва да строим и там втори мост, пита риторично Румен Марков.", "date": "2018.01.26", "title": "Нужен ли е втори мост на Дунав при Русе?"}
{"url": "http://www.mediapool.bg/evropeiska-organizatsiya-iska-kontrol-na-evrosredstvata-za-balgarskite-medii-news274742.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЕвропейската комисия да упражни контрол при отпускането на средства от европейските фондове за медиите в България. Това е една от препоръките на Европейският център за свободата на медиите (European Centre for Press and Media Freedom ) , базиран в Лайпциг, по време на експертна дискусия в Брюксел за свободата на медиите у нас.\r\n\tБългария иска да подготви почвата за присъединяване на страните от Западните Балкани към ЕС. Това означава, че България е модел за подражание на практики, ориентир, който останалите страни да следват, включително по отношение на медийната свобода и медийната политика, отбеляза Луц Кинкел, изпълнителен директор на организацията.\r\n\tВ дискусията участваха представители на Съюза на издателите в България, Асоциацията на европейските журналисти – България, Съюза на българските журналисти, както и медийни организации от други европейски страни.\r\n\t\"Част от средствата от ЕС за проекти в България се раздават единствено на медии, които са приятелски настроени към властта. Това трябва да се прекрати. Българското правителство трябва да разпределя фондове равнопоставено за всички медии, включително за тези, които го критикуват. В същото време призоваваме ЕС активно да наблюдава как се изразходват средствата на европейските данъкоплатци в България\", каза Луц Кинкел.\r\n\tДруга препоръка е българското правителство да предприе мерки, с които да гарантира плурализма, защото медийният пазар е почти монополизиран.\n\n\r\n\tПовод за тази препоръка е концентрацията на собствеността на медиите и превръщането на голяма част от тях в бухалки срещу всеки критичен глас. За пример бяха дадени медиите, зад които стои депутатът от ДПС Делян Пеевски.\r\n\tГлавният редактор на в. \"Монитор\" Любомира Будакова се опита да обори това твърдение. Тя съобщи, че \"г-н Пеевски има само два всекидневника – \"Телеграф\" и \"Монитор\". Допълни, че заедно с регионалните и спортни издания, депутатът от ДПС има \"всичко на всичко шест вестника\". \"Никакви радиостанции, никакви телевизии! Г-н Пеевски няма никакъв дял в разпространението на вестници. Проверете в Търговския регистър\", призова Будакова.\r\n\tОфициалните регистри са добре известна защита за политика от ДПС, който неотдавна освети част от бизнеса си, включително медийния, но голяма част от притежанията му са скрити зад офшорни фирми и подставени лица, но отговорните институции предпочитат да си затварят очите. Така например през февруари 2014 г. КЗК .\r\n\tРъководителката на отдел \"Европа\" в \"Репортери без граници\" Полин Адес-Мевел каза, че е била изненадана да види снимката си най-отгоре на вестниците на Пеевски с обвинения и конспиративни теории.\r\n\tПричината за това е, че по-рано този месец тя  в София на \"Бяла книга за свободата на медиите в България\" и даде интервю по темата за бТВ. Тогава тя , че ако България не беше член на Европейския съюз, към днешна дата нямаше как да се присъедини към блока заради отчайващото състояние на демокрацията и свободата на словото. На следващия ден водещият Светослав Иванов стана обект на очерняща кампания в изданията на депутата.\r\n\t\"Научих, че съм била тролена от вашите издания\", каза Полин Адес-Мевел.\r\n\t\"Ние не използваме тролове\", отговори й Будакова.\r\n\tЕвропейският център за свободата на медиите призова още България да гарантира сигурността на журналистите чрез законови промени и ефективни разследвания на посегателствата срещу тях.\r\n\tЕвропейският център за свободата на медиите поддържа програмата \"Журналисти в риск\", която осигурява временно убежище на преследвани журналисти. Част от програмата е бил българският журналист Димитър Стоянов от екипа на \"Биволъ\", който разказа за посегателствата срещу него.\r\n\tЮридическият съветник на ЕЦСМ Флутура Крусари заяви, че българското председателство на Съвета на ЕС е шанс, който трябва да бъде използван. \"България да даде сигнал за подобряване на свободата на словото. Западните Балкани чакат сигнал – България е длъжна да даде добър пример\", призова Крусари.\r\n\tПрез последните години България се срина по свободата на медиите. От 36-та позиция, която заемаше в годишната класация на \"Репортери без граница\" по индекса за свобода на словото, днес страната ни заема 109-о място в света.\r\n\tЕвропейският център за свобода на медиите обединява журналистически асоциации, издателски къщи, академични институции, профсъюзи и специалисти по права на медиите, за да постигне прилагането в Европа на Европейската харта за свободата на пресата. С мрежа и поддръжници в 16 държави, CPMF е подкрепян от Европейската комисия, Медийната фондация на Sparkasse Leipzig, правителството на германската провинция Саксония и общината на Лайпциг.", "date": "2018.01.26", "title": "Европейска организация иска контрол на евросредствата за българските медии"}
{"url": "http://www.mediapool.bg/nad-40-zaginali-pri-pozhar-v-bolnitsa-v-yuzhna-koreya-news274741.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЗагинали са 41 души, а 80 са ранени при пожар в болница в град Мирян в Южна Корея, съобщи  Франс прес.\r\n\tПожарът е започнал в 7:30 часа местно време в спешното отделение на първия етаж на основната сграда на болницата.\r\n\tОколо 200 души е имало в пететажната сградата, когато пламъците са се разгорели.\r\n\tПетдесет и двама пациенти са били прехвърлени в четири съседни болници. Около 93 обитатели на старчески дом, намиращ се в сградата на болницата, са евакуирани.\r\n\tПричините за пожара са неизвестни.\n\n\r\n\tТрагедията става месец след пожар във фитнес клуб в град Чечхон, в който загинаха 29 души. Тогава причините за големия брой жертви бяха липсата на аварийни изходи, неправилното париране на автомобили, блокиращи достъпа на пожарникарските коли до горящата сграда и наличието на запалими материали в конструкцията на сградата.", "date": "2018.01.26", "title": "Над 40 загинали при пожар в болница в Южна Корея"}
{"url": "http://www.mediapool.bg/neno-dimov-ne-e-moya-rabota-koi-e-realniyat-sobstvenik-na-yulen-news274743.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tМинистърът на околната среда Нено Димов обяви, че не е негова работа да знае кой е реалният собственик на концесионера на ски зоната в Банско \"Юлен\".\r\n\t \r\n\tПред Нова телевизия той каза, че вероятно има институции, които знаят, но това не влиза в неговите задължения. Обясни, че отговаря за околната среда и България се представя все по-добре в различни екологични класации. Даде за пример глобалния индекс за екологична ефективност, където България е на 30 място в света и през 2017 г. се е качила с 3 места. По отношение на биоразнообразието и хабитатите от 64-то място страната ни се е изкачила на 23-о място, посочи Димов.\r\n\t \r\n\tНа 5 януари 2018 г. в интервю по Нова телевизия адвокатът на дружеството Петър Петров каза, че кипърецът Георгиус Георгиу, който излиза като крайно физическо лице, притежаващо фирмите зад \"Юлен\", е номиналният собственик на акциите, а \"институциите знаят кой е действителният собственик\". \"Това е декларирано, но аз не мога да го разкрия\", обяви тогава Петров. След запитване на сайта \"Биволъ\" от правителството отговориха с публично известната информация от Търговския регистър за кипъреца.\n\n\r\n\t \r\n\tМинистърът на екологията обяви, че продължаващите протести в защита на Пирин са политически от самото начало и че голяма част от участниците в тях не си дават сметка за какво протестират.\r\n\t \r\n\tВ четвъртък вечер в 17 български града и още 11 в чужбина се проведе шести протест в защита на планината.\r\n\t \r\n\tНено Димов отново повтори, че няма нормално мислещ човек, който да си мисли, че наистина е разрешено строителство върху 48% от Пирин, а че ставало дума само за 2%, от които вторият лифт бил нищожна част.\r\n\t \r\n\tКак си представяте такова застрояване, това са 200 кв.км - Пловдив и Варна, взети заедно.Оттук нататък следва специализиран усторйствен план, който трябва да мине през екологична оценка и оценка за въздействието, а при инвестиционни намерения и през ОВОС, каза Димов пред журналисти по-късно в петък в кулоарите на Народното събрание.\r\n\t \r\n\tЛидерите на тези протести на практика са политически партии, които не успяха да влязат в парламента, кандидати, които получиха по 20-30 гласа, които се опитват да прокарват решения, които спират развитието на България, каза Нено Димов. Според него лидерите на протестите за Пирин си служат с манипулации и откровени лъжи.\r\n\t \r\n\t\"Нормалният демократичен процес е - печелите избори, сменяте законите и управлявате. През всичките години са се опитвали по друг начин, избягвайки демократичното представителство, да прокарват решения, които да спират развитието на България. На практика зимният туризъм в България е блокиран от десетилетия\", каза екоминистърът.\r\n\t \r\n\tВ политиката е ясно, че има много различни решения, аз съм длъжен да следвам закона, а политически протести е нормално да има навсякъде в демократичния свят, допълни Димов.\r\n\t \r\n\tТой лансира тезата, че от Черноморието през вътрешността на страната до планините се блокира всякаква инвестиционна активност като се обжалват устройствени планове и други решения с цел да се забави изпълнението на проектите.\r\n\t \r\n\tСпоред Димов има два варианта за Витоша и двата се разглеждат, за да се види кой е обективният начин, по който може да се процедира, за да се развива паркът.\r\n\t \r\n\tЕдиният е приемане на новия план, който сега е върнат с допълнителни въпроси към дирекцията на парка, а другият - е изменение на съществуващия.\r\n\t \r\n\tДали съоръженията на Витоша трябва да бъдат ремонтирани или заменени с нови, трябва да реши потенциалният инвеститор, отбеляза той. По думите му, за целта трябва да се разреши подобна дейност и да се преминат всички законови процедури. Ние сме блокирани от закона за горите и от действащия план, в който не се разрешават подобен вид дейности, допълни Димов.\r\n\t \r\n\tПред депутатите по време на парламентарния контрол министърът обясни, че е трудно да се каже кога точно може да бъде приет планът за управление на природен парк \"Витоша\"..\r\n\tПрез декември Министерството на околната среда и водите е изискало от дирекция \"Природен парк Витоша\" да предостави допълнителна информация в рамките на 2 месеца, която очакваме до февруари, за да продължи процедурата по преценяване на необходимостта от извършване на екологична оценка на природния парк, припомни министър Димов.\r\n\t \r\n\tМоже да се окаже, че след извършване на оценката да има съдебно обжалване и се влиза в процедура извън моята компетентност, особено, когато говорим за срокове, допълни той.\r\n\t \r\n\tУспоредно с това сме обсъдили с кмета Йорданка Фандъкова и с министър Красен Кралев, ако влезем в такава процедура, да бъде изменен текущият план на Витоша, за да можем да разрешим планината отново да бъде върната на софиянци, каза още министър Димов. По думите му съществува възможност действащият сега план да бъде изменен, защото той на практика блокира вскякакво развитие.", "date": "2018.01.26", "title": "Нено Димов: Не е моя работа кой е реалният собственик на \"Юлен\""}
{"url": "http://www.mediapool.bg/turski-ministar-evropeitsite-tryabva-da-sa-na-stranata-na-turtsiya-v-severna-siriya-news274754.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tТурция би искала европейците да са на нейна страна в операцията й срещу кюрдските Сили за защита на народа (СЗН) в Северна Сирия, заяви в Брюксел турският министър за ЕС Йомер Челик, цитиран от Франс прес.\r\n\t \r\n\t\"Това, което искаме да чуем от нашите съюзници и приятели, е да кажат: ние сме с Турция, ние сме на страната на Турция в борбата с тероризма, по-специално при прочистването на Африн от терористични елементи\", заяви Челик.\r\n\t \r\n\t\"Турция има легитимни интереси в сигурността\" за тази операция, увери той. \"Към днешна дата от Африн е имало над 700 обстрела срещу Турция. Не можем да търпим това!\", заяви Челик, който снощи се срещна в Брюксел със заместник-председателя на Европейската комисия Франс Тимерманс и шефката на дипломацията на ЕС Федерика Могерини.\r\n\t \r\n\t\"Ясно заявихме на нашите приятели и съюзници, че не трябва да подкрепят Силите за защита на народа\", добави Челик и съобщи, че Турция отначало неуспешно е предложила на западняците да направят операцията заедно, преди да я започне сама.\r\n\t \r\n\tСЗН са подкрепяни от САЩ и изиграха важна роля в освобождаването на сирийски територии от \"Ислямска държава\". Турция обаче ги обвинява, че са сирийският клон на Кюрдската работническа партия, която води въоръжена борба на турска територия от 1984 г., отбелязва АФП.", "date": "2018.01.26", "title": "Турски министър: Европейците трябва да са на страната на Турция в Северна Сирия"}
{"url": "http://www.mediapool.bg/ednosedmichna-gripna-vakantsiya-za-uchenitsite-v-sofiya-news274745.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНеочаквана едноседмична ваканция за учениците в София заради грипната епидемия.\r\n\tСтоличната регионална здравна  инспекция е предписала на Регионалното управление по образованието София-град да се преустановят учебните занятия от 29 януари (понеделник) до края на учебната седмица - 2 февруари, съобщи Министерството на здравеопазването.\r\n\tТака столичните ученици ще изкарат по-дълга междусрочна ваканция, която започва на 3 февруари и е до 6 февруари.\r\n\tОт 27 януари на територията на област София-град е обявена грипна епидемия. Това става със заповед на директора на Столична регионална здравна инспекция.\r\n\tОграничава се провеждането на профилактичните и планови действия в лечебните заведения, детските и женските консултации, ваксинациите и свижданията в болниците, посочват от здравното министерство.\n\n\r\n\tРегионалната здравна инспекция в Хасково пък е издала предписание за преустановяване на учебната дейност на територията на общините Хасково, Любимец, Симеоновград, Харманли и Стамболово от 29 януари до 31 януари включително, се казва още в съобщението на Министерството на здравеопазването.\r\n\tДо сряда седем области в страната бяха обхванати от грипна епидемия. Това са Софийска област и областите Бургас, Стара Загора, Видин, Благоевград, Перник, Пазарджик, както и община Бобов дол.\r\n\tВ засегнатите области са въведени всички ограничителни мерки в лечебните заведения, като преустановяване на свижданията, работата на детските и женски консултации, плановите операции, имунизациите и реимунизациите, както и профилактичната дейност.\r\n\tВ грипна ваканция в петък са 459 училища в страната. Най-много са те в областите Бургас (138) и Стара Загора (121). Затворени са 98 училища в София - област и 44 в област Ямбол. В принудителна ваканция са и училища в областите Видин, Габрово, Хасково, Кюстендил е Враца.\r\n\tРегионалните здравни инспекции следят епидемичните показатели и предприемат незабавни мерки, тъй като картината на заболяваемостта е динамична.", "date": "2018.01.26", "title": "Едноседмична грипна ваканция за учениците в София"}
{"url": "http://www.mediapool.bg/donald-tramp-amerikanskiyat-dolar-shte-stava-vse-po-silen-news274746.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПрезидентът на САЩ Доналд Тръмп заяви, че доларът ще се засилва по време на неговото управление и неотдавнашните забележки относно американската валута, направени от финансовия министър Стивън Мнучин, са били погрешно разбрани.\r\n\t\"Доларът ще става все по-силен и по-силен и в крайна сметка искам да видя един силен долар\", каза Тръмп в ексклузивно интервю за CNBC дадено в четвъртък вечерта след пристигането му в Давос за ежегодния Световен икономически форум.\r\n\tНашата страна става отново икономически силна, както и силна в други отношения, допълни той.\r\n\tТрябва да се има предвид, че последните коментари на Тръмп по отношение на долара се различават доста от негови предишни изявления. През април миналата година той заяви загриженост, че доларът е \"станал прекалено силен\".\r\n\tВербалната интервенция на Тръмп в подкрепа на американската валута е факт, след като в сряда американският финансов министър Стивън Мнучин заяви, че той приветства един по-слаб долар и уточни, че това би било от полза за търговията и по-специално за американския износ.\r\n\tВ четвъртък Мнучин се опита да омаловажи това свое изявление, което провокира драматична обезценка на долара с близо 2 процентни пункта, отбелязвайки, че тези коментари въобще не представляват промяна на позицията му по отношение на долара и че той вярва, че доларът ще се засилва в дългосрочен план, отразявайки силните икономически фундаменти в САЩ.\n\n\r\n\tВ тази връзка Доналд Тръмп отбеляза, че коментарите на Мнучин са извадени от контекста и препоръча да се прочете цялото му изявление.\r\n\tИнтервюто на американския президент пред CNBC е опит да се парира част от драматичната обезценка на долара на валутните пазари, посочват агенциите.", "date": "2018.01.26", "title": "Доналд Тръмп: Американският долар ще става все по-силен"}
{"url": "http://www.mediapool.bg/mladezhite-v-evropa-imat-osnovatelna-prichina-da-sa-gnevni-news274748.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНа Световния икономически форум в Давос неравенството е сред най-обсъжданите теми. Бизнес лидери и банкери проявяват огромен интерес към дебатите как глобализацията да бъде от полза за повечето хора, а не само за малцина. Това, разбира се, не е чист алтруизъм - те са наясно, че популизмът като ответна реакция може да се окаже опустошителен и за техния бизнес.\r\n\t \r\n\tТези разговори, подобно на разговорите, които се водят и извън СИФ, често не успяват да определят точно с кой вид неравенство трябва да се борят правителствата. Например, малцина споменават, че световното неравенство значително е намаляло през последните три десетилетия благодарение на възхода на страните с нововъзникващи пазари и най-вече Китай.\r\n\t \r\n\tНово изследване на Световната банка неотдавна също показа, че страните, които отчитат намаляване на неравенството, са два пъти повече от държавите, където се отчита увеличаване. Тези резултати означават, че трябва да сме много по-точни по въпроса за неравенството, ако искаме правителствата и бизнесът да вземат правилните мерки срещу него.\n\n\r\n\t \r\n\tМеждународният валутен фонд (МВФ) заслужава похвала за изследването на неравенството, което представи в Давос в сряда (24 януари). Вместо да говори за неравенствата по принцип, Фондът избра точно в този доклад да се съсредоточи върху неравенството между поколенията. Трудно би било страните от ЕС да станат по-справедливи, освен ако не ребалансират приоритетите си при харченето на данъчните приходи, отдръпвайки се от възрастните и насочвайки се към младите.\r\n\t \r\n\tДокладът на МВФ започва с установяване на категоричен факт - неравенството в доходите в ЕС 27, обикновено представяно чрез показател, известен като коефициентът Gini, като цяло е останало стабилно през последните 10 години. В същото време обаче неравенството между поколенията рязко се е увеличило. Делът на хората над 65 години и между 18 и 24 години, застрашени от бедност, бе приблизително еднакъв през 2005 година - около 20 %. Оттогава той се е понижил до около 15 % за възрастните и е нараснал до близо 25 % за младите.\r\n\t \r\n\tТова разкритие показва, че европейската мрежа за социална сигурност е свършила много добра работа, защитавайки пенсионерите през периода на кризата. Тя обаче не е успяла да подкрепи хората, които преминаха през етап на висока безработица и стагнация на заплатите.\r\n\t \r\n\t\"Ако не се действа, едно поколение може никога да не успее да се възстанови\", каза управляващият директор на МВФ Кристин Лагард.\r\n\t \r\n\tМВФ има дълъг списък от мерки, които евентуално биха могли да помогнат на по-младите поколения. Те варират от намаляване на данъци и вноски за социално осигуряване за по-младите работници, особено за получаващите по-ниски възнаграждения, до по-големи разходи за образование и обучение. Някои от тези предложения са и доста амбициозни. Например, МВФ посочва, че страните биха могли да вдигнат здравните вноски.\r\n\t \r\n\tТъй като по-възрастните традиционно имат повече активи, които са натрупали през трудовия си живот, това е начин по-голяма част от данъчното бреме да падне върху тях и да се намали до минимум рискът хората да бъдат обезкуражавани да работят.\r\n\t \r\n\tМВФ все пак не е толкова радикален, колкото би могъл да бъде.\r\n\t \r\n\tДокладът отбелязва колко е важно социалните разходи да бъдат пренасочени в полза на хората в трудоспособна възраст, което може да помогне на попадналите в порочния кръг на безработицата или ненадеждната работа. Както отбелязват авторите на доклада, от избухването на кризата 60 % от увеличаването на социалните разходи в ЕС, бе насочено към пенсии за възрастните. \r\n\t \r\n\tМВФ обаче не стига до там да настоява правителствата да намалят прекомерните пенсионни плащания, когато те са много по-високи от вноските, които правят работниците. В презентацията си в Давос Лагард предпочете да говори за необходимостта пенсионните системи да бъдат по-устойчиви, например чрез увеличаване на пенсионната възраст заедно с очакваната продължителност на живота. Правителствата обаче обикновено въвеждат пенсионни реформи само след дълъг преходен период и може да се окаже, че тези промени в крайна сметка отново ще стоварят бремето върху днешните младежи.\r\n\t \r\n\tРазбира се, не би било лесно да се поиска от пенсионерите да приемат по-малко пари. В Европа пред урните често се явяват много повече по-възрастни гласоподаватели отколкото техните по-млади съграждани. И тъй като вече в няколко случая по-младите избиратели предпочетоха антиситемни партии като Движението \"Пет звезди\" в Италия, традиционните политически сили може би имат дори още по-малко стимули за действие.\r\n\t \r\n\tАко обаче правителствата от ЕС са сериозни в намеренията си да се борят с неравенството, то те трябва да се заемат с бедността и изключването сред младежите. Да се съсредоточиш върху погрешния вид неравенство е все едно да пренебрегнеш напълно проблема.", "date": "2018.01.26", "title": "Младежите в Европа имат основателна причина да са гневни"}
{"url": "http://www.mediapool.bg/malkata-dashterya-na-putin-se-razvede-i-saprugat-y-zagubi-chast-ot-bogatstvoto-si-news274749.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПо-малката дъщеря на руския президент Владимир Путин - Катерина Тихонова се разведе, съобщи агенция \"Блумбърг\" като цитира четирима души, запознати с въпроса, които са пожелали анонимност.\r\n\tТихонова е омъжена за Кирил Шамалов, който стана супер богат, благодарение на брака си. Той се е върнал отново на работа в петролната компания \"Сибур\", където е работил преди да се ожени за щерката на Путин.\r\n\tОт \"Сибур\" започва кариерата на Шамалов, който за кратко време става милиардер и там го връща падението му. Обратите в съдбата му са един от редките случаи, когато се разкриват тайните начини, по които обкръжението на Путин свързва семейство, приятели и финанси, отелязва \"Блумбърг\".\r\n\tВъзходът на Кирил Шамалов започва през 2012 г., когато той се готви за женитба. Тогава е  вицепрезидент на \"Сибур\", в която главни акционери са олигарсите Леонид Михелсон и Генадий Тимченко. Те го издигат до заместник-изпълнителен директор, а след това му дават 4.3 на сто от компанията. През 2014 г. със заем от \"Газпромбанк\" той придобива още 17% от Тимченко за около 2.2 милиарда долара. Тогава Шамалов е само на 32 години.\r\n\tПрез април 2017 г. \"Сибур\" обявява, че Шамалов е продал на Михелсон акциите, които е закупил от Тимченко. Макар подробностите и причината за сделката да не са огласени публично, запознат с трансакцията източник твърди, че Шамалов не спечелил нищо от продажбата, тъй като му позволили да притежава тези акции като един вид доверие, понеже е член на семейството на Путин. Краят на  този привилегирован вид собственост дошъл заедно с края на брака, твърдят три от източницитена \"Блумбърг\".\n\n\r\n\tТези връзки са били внимателно следени от американското Министерство на финансите и други агенции във Вашингтон. До 29 януари следователите трябва да предадат списък от руски олигарси, които могат да бъдат подложени на по-нататъшни санкции. Сред руския елит растат опасенията, че черният списък на САЩ ще се разшири и ще включва наследниците им, като усложни за години напред живота им.\r\n\tШамалов е отказал да коментира информацията за развода, съобщи негов представител. От офиса на Катерина Тихонова засега не са отговорили на молбата за коментар. Не са отговорили също така говорителят на Кремъл Дмитрий Песков, Леонид Михелсон и от \"Газпромбанк\".\r\n\tОт пресслужбата на \"Сибур\" заявиха, че Шамалов се е издигнал в йерархията и е получил акциите от акционери въз основа на постиженията си.\r\n\tГоорител на Тимченко заяви, че олигархът продал на Шамалов акции на пазарна цена.\r\n\tБащата на Шамалов не е открит за коментар.\r\n\tИзлизането от семейния кръг на Путин обаче не е било тотална загуба за Шамалов, чието богатство според Индекса на милиардерите на \"Блумбърг\" възлиза на 800 милиона долара. Това се дължи най-вече на онези 3.9 на сто от \"Сибур\", които той все още притежава. Тези акции в момента се оценяват на 504 милиона долара.\r\n\tВ тези оценки не влизат лихвите, които Шамалов може да е платил за заема от \"Газпромбанк\", нито промяната на семейното му положение. Според руските закони бившите съпрузи имат право на половината от всички активи, натрупани по време на брака, освен ако не е имало предбрачно споразумение.\r\n\tКремъл ревностно пази семейните тайни на Путин. Дори при условие за анонимност хора, потърсени във връзка с последните информации, не споделили дали Катерина Тихонова се е развела, нито дори кога се е омъжила.\r\n\tВладимир Путин рядко говори за семейството си. Двете му дъщери носят момински фамилии, различни от неговата. Путин обяви за развода си със съпругата си Людмила след излизане от балетно представление в Кремъл през 2013 г.\r\n\tДве години по-късно той сподели, че двете му дъщери - Катерина и Мария, са завършили руски университети и говорят по няколко езика. Те се справяли добре в кариерите си, като не се появявали публично и избягвали да се занимават с бизнес или политика.\r\n\tЗа Катерина Тихонова се знае, че танцува акробатичен рок и работи в Московския държавен университет.\r\n\tДругата му дъщеря Мария е ендокринолог и е омъжена за холандец. Миналата година новината, че те имат дете, дойде от интеврвю на Путин пред американския режисьор Оливър Стоун.\r\n\tМакар вече да не е свързан пряко с Кремъл, Кирил Шамалов може да попадне в новия американски черен списък. \r\n\tБаща му Николай Шамалов беше включен в черния списък на ЕС зарази конфликта в Украйна. Шамалов-старши беше обявен за част от \"влиятелна група\" около Путин. Той е акционер в банка \"Россия\" - първата институция в страната, санкционирана от САЩ. Част от нея притежава и Генадий Тимченко.", "date": "2018.01.26", "title": "Малката дъщеря на Путин се разведе и съпругът й загуби част от богатството си"}
{"url": "http://www.mediapool.bg/sofiya-investira-parite-ot-obshtinska-banka-v-sport-obrazovanie-i-ulitsi-news274744.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСредствата от  ще бъдат инвестирани в образователна и спортна инфраструктура и във вътрешноквартални улици. Част от тях ще отидат за изграждането на спортни зали, обяви кметът на София Йорданка Фандъкова.\r\n\tОбщината продаде скоростно дела си в банката за 46 млн. лева на регистриран в Лихтенщайн фонд \"Новито опортюнитис\". За негов официален собственик се посочва друго лихтенщайнско дружество, което се занимава със създаване и управление на инвестиционни фондове., чиито собственик Георги Самуилов е бил финансов директор на \"Мултигруп\".\r\n\tПарите от приватизацията не влизат директно в бюджета на общината, а в Специализирания общински приватизационен фонд, чието ръководство решава в какво да бъдат инвестирани. Фандъкова обясни, че парите от Общинска банка няма да се разходват на парче, а администрацията ще подготви програма с конкретни проекти, която да бъде одобрена от общинските съветници.\r\n\tМеждувременно администрацията смята да продължи да използва услугите на Общинска банка, през която минава бюджетът на София. За тази година той е в размер на 1.556 млрд. лева. Според зам.-кмета по финансите Дончо Барбалов към момента няма никакво основание обслужващата банка да бъде сменена, тъй като условията за общината не са се променили. На  е и председателят на Столичния общински съвет Елен Герджиков, според когото условията за София в тази банка са много добри, а ръководството засега не е сменено.\r\n\tИ според администрацията, и според ръководството на общинския съвет риск за парите на общината няма, тъй като по закон те са гарантирани с държавни ценни книжа.\r\n\tОсвен Столичната община в Общинска банка миноритарни акционери са още няколко местни власти, които също използват услугите на финансовата институция. Нейни клиенти са и други общини. Част от общините с акции обясниха пред Mediapool, че продажбата на собствеността им във вече предимно частния трезор не стои на дневен ред. Засега нямат и намерение да прекратят договорите си с институцията.\r\n\tНа това мнение е ръководството на община Бургас. От там обясниха, че Общинска банка е избрана за обслужваща през 2007 г. измежду няколко кандидати, тъй като е предложила най-добри условия. \"Всяка година се прави преценка дали официалните взаимоотношения между двете институции да бъдат продължени. Ако има промяна в предлаганите условия, която е незадоволителна за нас, ръководството на община Бургас ще обмисли и реши дали да смени обслужващата банка\", обясниха от общината.\r\n\tСред акционерите в Общинска банка са общините Варна, Добрич и Пловдив. И от трите обясниха, че продажбата на акциите им не е на дневен ред и уточниха, че решението все пак се взима от общинските съвети по места. Пловдив има разкрита набирателна сметка във финансовата институция, в която влизат приходите от продажби на абонаментни карти за пътуване с градския транспорт.\r\n\tОбщинска банка обслужва община Добрич от 2005 г. Към момента общината няма намерение да продава акциите си в трезора или да прекратява отношенията си с него.\r\n\tВ офертата си за купуване на банката купувачът беше обявил, че смята да запази фокуса на трезора към местните власти, както и да разработи специална програма за работа със Столичната община.\r\n\tМеждувременно след продажбата на банката общинският съвет в София реши да въведе  в търговски банки. Те ще важат за 57-те фирми, които са 100% общинска собственост и имат балансова стойност на паричните средства от поне 1 млн. лева. Реално към момента на това условие отговарят 14 общински дружества. Те трябва да разделят парите си в поне две банки. Не е ясно колко от тях имат депозити в Общинска банка.\r\n\tПравилата няма да се прилагат, ако противоречат на договори за финансиране, одобрени от общинския съвет.\r\n\tДо момента нямаше правила за депозитите на общинските фирми и на практика едно дружество може да държи всичките си пари в една банка, което според вносителите на предложението създава рискове. Причината е, че по закон са гарантирани депозитите до 100 000 евро. Така общинското дружество \"Топлофикация - София\" се оказа един от най-големите кредитори на фалиралата Корпоративна търговска банка (КТБ), в която потънаха над 90 млн. лв. от парите на компанията.\r\n\tОт 2013 г. действат правила за депозитите на държавните фирми в банките, които не позволяват нетната експозиция към една финансова институция да надхвърля 25% от паричните средства на дружеството. Правилата бяха приети, след като години наред средствата на държавните дружества бяха концентрирани в няколко банки и основно в КТБ. Година по-късно банката беше поставена под специален надзор, спря да работи и по-късно бе обявена в несъстоятелност.", "date": "2018.01.26", "title": "София инвестира парите от Общинска банка в спорт, образование и улици"}
{"url": "http://www.mediapool.bg/pochina-zhenata-koyato-se-samozapali-sled-skandal-sas-sapruga-si-news274750.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПочинала е 57-годишната жена от врачанското село Бъркачево, която в четвъртък се заля с бензин и се запали, съобщиха от МВР-Враца. Основната версия за трагичния инцидент са честите физически посегателства върху жената от страна на съпруга й.\r\n\t \r\n\tСпоред свидетели от селото съпругът е злоупотребявал с алкохол и често е пребивал жена си, която бягала при съседи или близки, но после отново се връщала при него, съобщава dir.bg.\r\n\t \r\n\tСигналът до полицията, че жената се е подпалила е подаден в 13.20 ч. в управлението на МВР в Бяла Слатина. Изпратеният на мястото полицейски екип е установил, че след скандал между съпрузи, 57-годишната Павлина А. се е заляла с бензин и се е самозапалила.\n\n\r\n\t \r\n\tЖената е транспортирана за лечение в Клиниката по изгаряния на \"Пирогов\", където въпреки усилията на лекарите е починала снощи около 21 часа. Тя е била с около 85 процента изгаряния по цялото тяло.\r\n\t \r\n\tСъпругът е задържан в управлението на МВР-Бяла Слатина за изясняване на случая.", "date": "2018.01.26", "title": "Почина жената, която се самозапали след скандал със съпруга си"}
{"url": "http://www.mediapool.bg/letishte-sofiya-otchete-rekordna-2017-g-news274751.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tИзминалата 2017 година е била рекордна в историята на столичното летище, отчетоха от държавното дружество.\r\n\tОбслужените пътници са близо шест и половина милиона (6 490 096), което е ръст от 30.3% спрямо 2016 г.\r\n\tРекордно увеличение на пътниците е отбелязвано през всеки един месец на 2017 година.\r\n\tПрез Терминал 1 са преминали 36 на сто от всички пътници, а останалите през Терминал 2.\r\n\tТрадиционно, най-силни месеци по отношение на обслужените пътници са юли, август и септември с над 600 хиляди пътуващи във всеки един от тях.\n\n\r\n\tДесетте най-предпочитани дестинации през изминалата година са Лондон, Милано, Варна, Рим, Амстердам, Брюксел, Мадрид, Тел Авив, Франкфурт и Мюнхен.\r\n\tПрез изминалата година са излетели и кацнали общо 57 670 самолети, което е ръст от над 11 на сто спрямо 2016 г.\r\n\tОбработените товарни и пощенски пратки са сходни спрямо тези от предходната година и възлизат на 21 хиляди тона на годишна база.\r\n\tОт \"Летище София\" не съобщават какви са финансовите резултати на държавното дружество за изминалата година и не става ясно дали рекордният брой пътници е довел до рекордни приходи и печалба.\r\n\tЗимното разписание на летище \"София\" 2017/2018 г. предлага избор от над 20 авиокомпании, които изпълняват директни полети до 63 дестинации в Европа и Близкия Изток.\r\n\tЗа последно  обяви, че очаква до края на месеца да бъдат обявени параметрите за бъдещата концесия на летището.\r\n\tПредишният опит на правителството на ГЕРБ да отдаде аерогарата на частен оператор се провали след като служебния кабинет на Огнян Герджиков прекрати процедурата с аргумента, че така направена е неизгодна за държавата.", "date": "2018.01.26", "title": "\"Летище София\" отчете рекордна 2017 г."}
{"url": "http://www.mediapool.bg/bez-iznenadi-v-bitkata-za-shef-na-natsionalniya-istoricheski-muzei-news274752.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\t​За втори път действащият директор на Националния исторически музей (НИМ) се изправя срещу професор от УниБИТ в битката за постоянен шеф на институцията.\r\n\tБез изненада до конкурса, повторно обявен в края на миналата година, са допуснати временно изпълняващия длъжността шеф на НИМ доц. Бони Петрунова и професорът по културно историческо наследство от УниБИТ Вера Бонева. Тя се пробва за втори път, след като остана единствен кандидат за мястото на провалената през миналата година процедура, в която първоначално участва  Божидар Димитров. Имената на двете претендентки за шеф на най-големия музей в България бяха публикувани на сайта на Министерството на културата.\r\n\tОбщо четирима са били кандидатите за поста, но другите двама не са допуснати до участие в конкурса. Това са Костадин Тодоров Костадинов и Симеон Валентинов Хиновски, е посочено в съобщението на културното министерство, без да има допълнителна информация за тях или пък мотиви за отстраняването им.\r\n\tКостадин Костадинов е лидер на партия \"Възраждане\", която единствена дарява партийната си субсидия за различни каузи – войнишки паметници, манастири, читалища, на двойки с репродуктивни проблеми, без да търси публичност. Костадинов е общински съветник във Варна и бивш шеф на Регионалния исторически музей Добрич.\r\n\t\"Очевидно е, че управляващите се опитват да сложат свой човек на мястото на пенсиониралия се Божидар Димитров и конкурсът се провежда проформа\", каза Костадинов пред Mediapool. Той уточни, че ще обжалва това, че не е допуснат до конкурса.\r\n\tАргументите му са, че преди 5 години, когато е кандидатствал за шеф на музея в Добрич, не е имало проблем с документите му и е покривал изискванията. От тогава законът не е променян и няма промяна в правилата, каза Костадинов. Допълни, че за изминалото време дори е натрупал допълнително стаж на ръководен пост, защитил е докторат в БАН и е издал три книги. За това смята, че няма логика да не бъде допуснат до конкурса.\r\n\tДругият отстранен кандидат Симеон Хиновски е защитил докторска дисертация в УниБИТ. Mediapool не успя да се свърже с него за коментар.\r\n\tТова е втори опит за избор на постоянен директор на НИМ. Мястото се освободи през ноември 2017 г. след като дългогодишният временен шеф Божидар Димитров .\r\n\t\r\n\tПървият конкурс за поста след десетина години управление на Димитров беше обявен в началото на миналата година, докато той все още беше директор на музея. Първоначално той подаде документи за участие в него, но при пенсионирането си ги оттегли с аргумента, че вече е стар и се е уморил. Така единственият кандидат в конкурса остана проф. Вера Бонева, но след събеседването с комисията по избора, не успя да събере достатъчно точки, за да бъде назначена.\r\n\t \r\n\tБонева е историк, преподавател в УниБИТ, публицист, експерт по музеология и управление на висшето образование. Работила е като уредник в Регионалния исторически музей в Стара Загора. През годините е преподавала във Великотърновския и Шуменския университет. През 2010 г. става професор по история на България, а от 2007 г. е щатен преподавател в Университет по библиотекознание и информационни технологии. В момента е ръководител на катедра \"Културно-историческо наследство\". Бонева е автор на книги, статии, студии, рецензии. Заемала е ръководни позиции в областта на висшето образование.\r\n\t \r\n\tКонкурентът на Бонева доц. Бони Петрунова пое временно директорския пост на НИМ от началото на ноември. Тя беше назначена от министъра на културата Боил Банов. Двамата с него бяха заместник министри по времето, когато Вежди Рашидов беше начело на Министерството на културата. Назначението на Петрунова беше съобщено първо от Божидар Димитров и след няколко дни обявено официално от Министерството на културата.\r\n\tБони Петрунова е била заместник-директор на Националния археологически институт с Музей към БАН (НАИМ-БАН) и ръководител на секцията по средновековна археология при института. Ръководила е повече от 50 археологически експедиции - теренни проучвания и разкопки на различни обекти. Автор е на повече от 200 книги, статии, монографии, научнопопулярни публикации.\n\n\r\n\tНационалният исторически музей е най-големият в страната. В него се съхраняват стотици хиляди паметници на българското културно-историческо наследство от праисторията до днес. Сред най-известните колекции е Панагюрското златно съкровище. Музеят има и няколко филиала - Боянската църква, Земенският манастир, параходът \"Радецки\", храмът \"Св. Теодор Тирон и Теодор Стратилат” в село Добърско, Разложко.", "date": "2018.01.26", "title": "Без изненади в битката за шеф на Националния исторически музей"}
{"url": "http://www.mediapool.bg/tramp-otreche-da-e-iskal-uvolnenieto-na-prokurora-za-ruskata-namesa-news274753.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\t\r\n\t\tАмериканският Доналд Тръмп отрече да е искал да уволни натоварения с разследването на евентуална руска намеса в американските избори специален прокурор Робърт Мълър, както твърди в. \"Ню Йорк таймс\", предаде Асошиейтед прес.\r\n\t\r\n\t\t \r\n\t\r\n\t\t\"Фалшива новина, хора. Фалшива новина. Типичните фалшиви истории на \"Ню Йорк таймс\", отвърна Тръмп, който в Давос за участие в Световния икономически форум. \r\n\t\r\n\t\t \r\n\t\r\n\t\tСпоред в. \"Ню Йорк таймс\" Тръмп е наредил Мълър да бъде уволнен през юни м.г., но се отказал от решението си, след като началникът на правния отдел на Белия дом Доналд Макган заплашил да подаде оставка.\n\n\r\n\t\r\n\t\t \r\n\t\r\n\t\tВестникът се позовава на четири осведомени източника, отбелязва Ройтерс.\r\n\t\r\n\t\t \r\n\t\r\n\t\tСпоред изданието Тръмп смятал, че Мълър няма да бъде безпристрастен към него по три причини. Той ги изтъкнал пред юридическия съветник на Белия дом Дон Макган. Първата била разногласие между Тръмп и Мълър за цените в един от голф клубовете на Тръмп.\r\n\t\r\n\t\t \r\n\t\r\n\t\tСлед този спор Мълър се отказал от абонамента си в клуба. Втората причина била, че Мълър е работел доскоро в кантора, представляваща интересите на зетя на Тръмп - Джаред Къшнър. Третата причина била, че Мълър в навечерието на номинацията за специален прокурор, е бил на интервю за номинация за шеф на ФБР. След като изслушал трите причини, Дон Макган казал на Тръмп, че остраняването на Мълър ще има катастрофален ефект върху президентството му. Съветникът дори заплашил да подаде оставка, ако Тръмп не промени мнението си.\r\n\t\r\n\t\t \r\n\t\r\n\t\tПрезидентът на САЩ Доналд Тръмп заяви още в Давос, че е готов за диалог с Русия.\r\n\t\r\n\t\t \r\n\t\r\n\t\tНа въпрос на руската агенция ТАСС на Световния икономически форум в Давос дали планира да води диалог с Русия, Тръмп отвърна: \"Надяваме се на това.\"\r\n\t\r\n\t\t \r\n\t\r\n\t\tТръмп каза, че не е искал и да оскърбява британците със споделянето на антимюсюлмански видеоклипове, които първоначално бяха постнати от лидер на британска крайнодясна организация и изрази готовност да се извини, ако се окаже, че тези хора са расисти.\r\n\t\r\n\t\t \r\n\t\r\n\t\tВ интервю за британската телевизия Ай Ти Ви Тръмп заяви, че не знаел нищо за организацията, но бил \"най-малко расисткият човек, който можете да срещнете\" и че неговото ретуитване не било знак на подкрепа.\r\n\t\r\n\t\t \r\n\t\r\n\t\tРетуитванията през ноември на антимюсюлманските видеоклипове, пуснати от заместник-председателката на британската крайнодясна партия \"Великобритания на първо място\" предизвикаха възмущение във Великобритания.\r\n\t\r\n\t\t \r\n\t\r\n\t\tПремиерът Тереза Мей дори заяви, че Тръмп е допуснал грешка, отбелязва Франс прес.\r\n\t\r\n\t\t \r\n\t\r\n\t\tИнтервюиращият посочи, че ретуитванията на Тръмп са породили \"голямо безпокойство и гняв\" във Великобритания, \"защото \"Великобритания на първо място\" е банда расисти, фашисти\", на което Тръмп отвърна: \"Аз не знаех това, разбира се.\"\r\n\t\r\n\t\t \r\n\t\r\n\t\t\"Ако ми кажете, че те са ужасни хора, ужасни расисти, аз със сигурност ще се извиня, ако искате да го направя\", каза Тръмп.\r\n\t\r\n\t\t \r\n\t\r\n\t\t\"Не знаех нищо за тях, днес не знам нищо за тях, освен каквото съм попрочел. Това може да е вдигнало много шум във Великобритания, но не и в САЩ. Като се правят ретуитвания, те може да породят проблеми\", добави Тръмп.\r\n\t\r\n\t\t \r\n\t\r\n\t\tТой увери, че не е искал да създаде проблеми за Великобритания, \"на която е огромен привърженик\".", "date": "2018.01.26", "title": "Тръмп отрече да е искал уволнението на прокурора за руската намеса"}
{"url": "http://www.mediapool.bg/varhovniyat-sad-na-venetsuela-razchisti-patya-za-preizbirane-na-maduro-za-prezident-news274768.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tВърховният съд на Венецуела постанови в четвъртък коалицията Кръгла маса за демократично единство (КМДЕ), включваща трите основни опозиционни партии, да не бъде допусната до предстоящите предсрочни президентски избори, с което отвори пътя за преизбиране на Николас Мадуро, предаде Франс прес.\r\n\t \r\n\tНационалната избирателна комисия трябва да изключи КМДЕ от изборната надпревара, решиха магистратите. Те оправомощиха избирателната власт да отложи с половин година повторната регистрация на партиите, включително на тази коалиция, предвидена първоначално за близкия уикенд.\r\n\t \r\n\tКоалицията представлява обединение на различни политически организации с подновена или не регистрация, затова регистрацията на КМДЕ нарушава \"забраната за двойно партийно членство\", поясни съдът.\r\n\t \r\n\tВ края на декември опозиционната коалиция обеща да излъчи единен кандидат за президентския пост, след като претенденти от управляващата Единна социалистическа партия спечелиха общинските избори в повечето региони. Най-големите опозиционни партии, включително членуващи в КМДЕ, бойкотираха вота.\r\n\t \n\n\r\n\tПрезидентът Николас Мадуро заяви, че политическите сили, неучаствали в общинските избори, не може да бъдат допуснати до президентските.\r\n\t \r\n\tУчредителното събрание на Венецуела постанови във вторник гласуването за държавен глава да се състои до 30 април т. г. Дотогава президентските избори бяха планирани за края на 2018 г., но някои експерти смятаха, че лагерът на президента може да ги изтегли по-рано.\r\n\t \r\n\tБогатата на петрол държава е в тежка икономическа и политическа криза след бурните протести срещу президента Мадуро, при които от април до юли м. г. загинаха 125 души. Рейтингът на Мадуро леко се покачи оттогава, но недоволните в страната са близо 70 на сто, сочат данни на центъра \"Делфос\".", "date": "2018.01.26", "title": "Върховният съд на Венецуела разчисти пътя за преизбиране на Мадуро за президент"}
{"url": "http://www.mediapool.bg/rusiya-nyama-da-pobedi-kak-ukraina-shte-nakazhe-gazprom-news274769.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tВече над три години Украйна се съди с руския монополист Газпром и в Стокхолм, и в Киев, настоявайки за отмяна на заробващите условия на газовото споразумение.\r\n\t\"Обозревател\" попита народни депутати от Върховната рада на Украйна и енергийни експерти кой ще бъде победител през пролетта на 2018 година.Спорно съдебно решение\r\n\tУкрайна, в лицето на Нафтогаз, се съди с руския Газпром в Стокхолмския арбитражен съд още от 2014 година. И то едновременно по два договора: за транзита на руския газ за Европейския съюз и за покупката на руски газ от Украйна.\r\n\t \r\n\tНа 31 май 2017 година Стокхолмският арбитраж обяви временното си решение, удовлетворявайки искането на украинската компания да бъдат преразгледани цените по договора, сключен през 2009 година, за закупуване на газ, от 2014 година. Съдът отмени задължението на Украйна всяка година да купува 52 милиарда кубични метра газ или да плаща стойността му (според принципа \"вземай или плаща\"). Освен това напълно отмени забраната, обявена от Газпром, за реекспорт на синьото гориво.\r\n\t \r\n\tТогава обаче страните не успяха самостоятелно да изчислят сумите за компенсациите и затова за определянето им се наложи да се чака спорното решение на съда от 22 декември 2017 година.\r\n\t \r\n\tЗащо спорно? Защото и Нафтогаз обяви \"пълна победа\", и руският Газпром съобщи, че са удовлетворени исканията му, а Украйна е претърпяла фиаско. Всяка страна трябва да изплати компенсации, но все пак по-големи плюсове и бонуси еднозначно получи Нафтогаз.\r\n\t \r\n\tСпоред решението на съда Украйна наистина е успяла да намали до 47 милиарда кубични метра задължителния обем на закупувания газ и да докаже, че цената от 485 долара за 1000 кубични метра, при която Газпром й доставя синьо гориво, е несправедлива. Въпреки това обаче Нафтогаз, според решението на съда, ще трябва да плати на Газпром до 2 милиарда долара за газа, получен през 2013-а и 2014 година.\r\n\t \n\n\r\n\tМакар това все още да не е факт. Окончателната точка ще бъде поставена през пролетта на тази година, когато се очаква решение по договора за транзитирането на газа.\r\n\t \r\n\tЧленът на комитета по въпросите на топливно-енергийния комплекс, народен представител от групата на Общоукраинското обединение \"Баткившчина\" (\"Отечество\") Алексей Рябчин коментира пред \"Обозревател\", че в действителност решението не е спорно, а компромисно.\r\n\t \r\n\t\"Арбитражът винаги намира компромисни решения. Трябва обаче наистина да изчакаме окончателното съдебно решение през февруари тази година по транзита, а не да се ръководим от победоносните изявления на Нафтогаз или Газпром\", каза той.Не е само Стокхолм\r\n\tСъдебните страсти с Газпром кипят не само извън пределите на Украйна.\r\n\t \r\n\tСамо преди две години Антимонополният комитет на Украйна (АМКУ) излезе с решение руският монополист да бъде глобен с 85 милиарда гривни. А през 2015 година пак АМКУ призна Газпром за монополист на пазара по транзитиране газа през 2009-2015 година, а това пък позволи компанията да бъде санкционирана с до 30% от оборота й или с 3 милиарда долара.\r\n\t \r\n\t\"АМКУ заведе съдебно дело. Но и то не е приключило\", каза пред \"Обозревател\" ръководителят на отдела за връзки с обществеността и взаимодействие с медиите Олга Жернова.\r\n\t \r\n\tТя припомни, че Киевският търговски съд е удовлетворил иска на АМКУ, но сега руската страна се опитва да оспори това решение на апелативна инстанция. И докато не бъде поставена голяма точка по това дело, АМКУ няма да завежда нови искове.\r\n\t \r\n\t\"Мисля, че Русия няма да спечели обжалването. Това вече е ясно. Решението на украинския съд ще бъде потвърдено. Нещата са ясни, на територията на Украйна не останаха толкова много активи на Газпром, че да ги запорираме. А сумата от 85 милиарда гривни е сериозна. Затова дали Украйна ще продължи по този път и ще настоява за изземване на имущество на Газпром извън пределите на страната ни - това ще се решава от тактиката и стратегията на компанията. Мисля, че и този въпрос много ще зависи от решението в Стокхолм, поясни пред \"Обозревател\" експертът по енергийните проблеми Валери Боровик.Има ли светлина в края на \"газовия тунел\"? \r\n\tЕксперти твърдят, че тази светлина може да бъде окончателното решение по договора за транзит на газа, което се очаква в съд в Швейцария до края на февруари 2018 година.\r\n\t \r\n\tЗатова Нафтогаз иска от Газпром до 16 милиарда долара по \"транзитния\" иск. Ако Украйна спечели това дело, то плюсовете, просто казано, ще покрият компенсациите от 2 милиарда долара, наложени на Украйна, от първото решение на съда в Стокхолм.\r\n\t \r\n\t\"Искам да видя решението от 22 февруари, то ще бъде решаващо. И чак след това трябва да се анализира заключението на съда в Стокхолм като цяло\", каза Рябчин.", "date": "2018.01.26", "title": "Русия няма да победи: как Украйна ще накаже Газпром"}
{"url": "http://www.mediapool.bg/holandskite-sluzhbi-sa-predostavili-nai-vazhnite-danni-za-ruska-namesa-v-izborite-v-sasht-news274770.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tХоландската разузнавателна агенция AIVD е получила достъп до компютърната система на руска хакерска група и въз основа на тези данни американското Федерално бюро за разследване започна разследване за руска намеса в президентските избори в САЩ през 2016 г. Разследвания на холандските вестници  и Nieuwsuur, в които са цитирани неназовани източници от Холандия и САЩ, разкриват, че през 2014 г. AIVD е проникнала в компютърните мрежи на скандално известната руска хакерска група, която е базирана в университетска сграда до Червения площад в Москва.\r\n\tНе е известно каква именно информация за руснаците са получили хакерите от AIVD, но е ясно, че тя съдържа ключа към една от най-известните в света хакерски групи - Cozy Bear известна също като APT29. Тази група от 2010 г. насам атакува правителства, енергийни и телекомуникационни компании по цял свят, включително холандски министерства и компании.\r\n\tCozy Bear, заедно с друга хакерска група - Fancy Bear, са двете групи, посочени от американските разузнавателни агенции във връзка с вмешателството в изборите през 2016 г.\r\n\tХакерите от Cozy Bear ползват помещения на университетска сграда до Червения площад Съставът на групата се мени, но обикновено активни са около десет човека. Пред стаите е монтирана камера, която следи кой влиза и кой излиза. Холандското разузнаване е получило достъп до тази камера и разбрало не само какво правят руснаците, но и кой го прави. Снимките на хакерите се сравняват с тези вече известни руски кибершпиони.\r\n\tПрез ноември, когато руснаците се готвят да атакуват една от главните си цели – Държавният департамент на САЩ, AIVD и холандското военно разузнаване MIVD информират американските спецслужби.\n\n\r\n\tВеднага след това започва \"битка\" между атакуващите, които се опитват да проникнат по-дълбоко в системата на Държавния департамент, и екипите на американските спецслужби. Руснаците са действали крайно агресивно, без да знаят, че са следени. Благодарение на холандското разузнаване, ФБР и Агенцията за национална сигурност на САЩ са успели да се справят много бързо, пише De Volkskrant.\r\n\tВпоследствие информирани източници заявяват пред СиЕнЕн, че това е била най-лошата хакерска атака срещу холандското правителство.\r\n\tРуските хакери са успели да изпратят на сътрудник в Белия дом имейл, който все едно е пратен от Държавния департамент, вследствие на което са получили достъп до сървъра с електронната поща на Барак Обама.\r\n\tДостъпът до Cozy Bear се оказал златна мина за холандското разузнаване, което получава ценна информация за целите, методите и интересите на руските спецслужби. Анализът на стига до извода, че групата руски хакери е под контрола на руската служба за външно разузнаване.\r\n\tСпоред източници на изданието американците са пратили в Зутермер (където е базирано холандското разузнаване) цветя и торта, а също така са предоставени технологии и разузнавателни данни.\r\n\tПрезидентът Доналд Тръмп отказва да признае факта на руското вмешателство и това е една от причините американските спецслужби охотно да дават информация. Това предизвиква гняв в Зутермер и Хага. Някои холандци дори са се почуствали предадени, тъй като смятат, че е абсолютно неприемливо да се разкриват методите на приятелско разузнаване, особено ако използваш информацията му. По данни на De Volkskrant, ръководителите на AIVD и MIVD са станали много по-внимателни при обмена на разузнавателна информация.\r\n\tИзданието съобщава, че AIVD вече не следи Cozy Bear\", след като е правила това в продължение на 2.5 години. AIVD отказват да коментират данните, получени от De Volkskrant, уточнява изданието.\r\n\tПубликациите в холандската преса за причастността на руските власти към хакерските атаки в САЩ в предизборния период не се основават на официални изявления на разузнавателните служби, а само \"наливат масло в огъня на антируската истерия в Америка\", каза пред журналисти в Москва в петък прессекретарят на руския президент Дмитрий Песков, цитиран от ТАСС.", "date": "2018.01.26", "title": "Холандските служби са предоставили най-важните данни за руска намеса в изборите в САЩ"}
{"url": "http://www.mediapool.bg/bivsh-zam-zdraven-ministar-e-obvinyaem-po-shemata-bolnitsa-v-bolnitsata-news274771.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБившият зам.-министър на здравеопазването Михаил Зортев е обвиняем за това, че преди седем години е разрешил в нарушение на служебните си задължения частното лечебно заведение \"Вива Медика\" ООД да извършва дублиращи медицински дейности на територията на държавната болница \"Христо Ботев\" във Враца.\r\n\tОбвинението идва след като в началото на декември миналата година здравните власти, МВР и прокуратурата дадоха началото на , при която държавни и общински лечебни заведения са ощетявани от съвместното си съжителство с частни в нарушение на закона.\r\n\tСпоред Закона за лечебните заведения на територията на една болница не може да пребивава друго лечебно заведение, което дублира нейните дейности.\r\n\tПод един покрив могат да съжителстват само лечебни заведения с различен премет на дейност. Има обаче десетки примери в страната, че тази забрана не се спазва и врачанската болница е един от тях.\r\n\tОколо нейните ощетяващи я договори с частната болница се разшумя през миналата година покрай плачевното й финансово състояние и започналите опити на миналия екип на здравното министерство за спасяването й.\n\n\r\n\tПрез декември главният прокурор Сотир Цацаров съобщи, че договорът за наем, срещу който е било приютено частното лечебно заведение във врачанската болница, е 50 лв. за година. Освен, че \"Вива Медика\" е дублирала дейността на държавната болница, е ползвала и нейната аптека. Както и в други подобни слуачи, тежко болните пациенти са отивали за лечение в държавната болница, а към частната се насочвани случаите, при които могат да се реализират много по-големи приходи.\r\n\tЗортев е обвиняем за това, че в нарушение на Закона за лечебните заведения е разрешил на \"Вива Медика\" да осъществява медицински дейности по анестезиология и интензивно лечение, вътрешни болести, хирургия, ортопедия и травматология, въпреки че същите дейности се извършват и от държавното лечебно заведение. Самият Зортев обаче отрича да е нарушил закона. \"Разрешението за дейност на лечебното заведение \"Вива Медика\" е издадено в пълно съответствие със закона\", заяви той пред БТА по-късно в петък.\r\n\tЗортев беше заместник-министър по времето, когато Стефан Константинов беше министър за здравеопазването.\r\n\tНастъпилата вреда от действията на Зортев се оценява на 12.8 млн. лева – сумата, платена от НЗОК на частното дружество за извършваните дублиращи медицински дейности.\r\n\tОт това са настъпили и значителни вредни последици за държавното лечебно заведение, тъй като при липса на частната структура, парите от НЗОК е можела да получи държавната болница.\r\n\tНа Зортев е наложена мярка за неотклонение \"парична гаранция\" в размер на 5000 лева.\r\n\tЗортев бе зам.-министър на здравеопазването при първото правителство на Бойко Борисов по времето на здравния министър Стефан Константинов, но  с министъра.", "date": "2018.01.26", "title": "Бивш зам.-здравен министър е обвиняем по схемата \"болница в болницата\""}
{"url": "http://www.mediapool.bg/ban-dava-nagradi-ot-po-850-lv-na-trima-zhurnalisti-news274773.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБългарската академия на науките (БАН) смята да раздаде парични награди от по 850 лева на трима журналисти за \"популяризиране на дейността\" на институцията, става ясно от .\r\n\tНаградите ще бъдат в три категории – за публикации от 2017 г. в печатни медии, в онлайн медии и в електронни медии (радио и телевизия). Класираните на първо място журналисти ще бъдат отличени с грамота и 850 лв.\r\n\t\"Приемат се номинации за принос в популяризирането на дейността на БАН на материали, публикувани или излъчени в национални и регионални медии\", пише в обявлението. Оценката ще се прави от специално жури.\r\n\t тече и в Националния археологически институт с музей при БАН, но там наградата е 700 лв.\r\n\tВ  учени оспориха идеята и поставиха въпроса дали подобна практика – да се дават парични награди на журналисти от страна на отразявани от тях институции, е редна. Те цитират т. 3.4 от , където е посочено, че .\r\n\t\"Този въпрос не е уреден в етичния кодекс. Но тук стои принципният въпрос защо институции, които се занимават с политика (например министерства, Сметна палата и др.), изобщо раздават подобни награди. Каква морална и ценностна легитимност в демократичното общество може да има подобно раздаване на награди, при положение че ролята на медиите е да бъдат критични. БАН, разбира се, е различна институция, която не е свързана с управляването на властта\", коментира пред Mediapool , председател на Националния съвет за журналистическа етика.\n\n\r\n\tОт БАН отговориха пред Mediapool, че целта е да се стимулира отразяването на научната тематика в медиите и академията да се отвори за обществото. Обявяването на конкурса е в изпълнение на решение на управителния съвет на академията от 1996 г., но поради финансовата криза през последните 10-ина години наградата не е била давана. Тази година обаче е решено практиката да се възстанови.\r\n\t\"Решихме БАН да се отвори към обществото, защото чуваме, че не сме видими и че гражданите не знаят какво работим, особено когато стане дума за бюджета на академията. Искаме да възстановим некоректно наранения имидж на най-старата научна организация в България\", заяви , зам.-председател на институцията. Преди няколко седмици БАН получи  от държавния бюджет, след като преди това беше заплашила с протести заради \"хронично недофинансиране\".\r\n\t\"Един министър преди време ни нарече \"феодални старци\", знаем, че не сме идеални, но имаме много добри научни постижения, които искаме да покажем пред обществото и да мотивираме хората от медиите да се интересуват от тях\", посочи Николов.\r\n\tТой каза още, че по никакъв начин не става дума за \"купуване\" на журналисти и че материалите ще бъдат оценявани в зависимост от тяхната обективност и съответно могат да бъдат и критични към дейността на академията.\r\n\tПо думите на Николов преди дни БАН е приела специална стратегия за връзки с обществото, според която във всички институти ще се създаде длъжността \"ПР специалист\", който на разбираем език ще представя научните постижения на академията пред медиите и обществото.\r\n\tНиколов уточни, че наградата за журналистите не е само морална, а съдържа и финансов стимул, защото това следва от решението от 1996 г. По думите му обаче нищо не пречи спечелилите журналисти да дарят средствата за благородни каузи.", "date": "2018.01.26", "title": "БАН дава награди от по 850 лв. на трима журналисти"}
{"url": "http://www.mediapool.bg/oskapyavaneto-na-zhilishtnite-zaemi-padna-do-4-news274774.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tОскъпяването по новоотпуснатите жилищни кредити в левове е паднало до 4.01% в края на 2017 г., става ясно от  на Българската народна банка (БНБ) към декември 2017 г, обявена в петък.\r\n\tНамалението е с близо 0.90 процентни пункта в сравнение с края на 2016 г., когато годишният процент на разходите (ГПР), включващ таксите и комисионите, е бил 4.86%. В евро тези продукти остават малко по-скъпи – ГПР 4.44% към декември 2017 г.\r\n\tПри кредитите за потребление в левове не се отчита поевтиняване. ГПР е средно 11.65%, което е незначително увеличение спрямо края на 2016 г.\r\n\tСамо лихвите по новите жилищни заеми в левове са паднали средно до 3.66%, а по потребителските също почти не се регистрира понижение – средната лихва в левове е 8.85%.\r\n\tЛихвите по всички жилищни заеми, тоест новоотпуснати плюс заварени, са малко по-високи, защото някои от договорите са на старите, по-високи лихви. В левове процентът е средно 4.61%, а в евро – 5.67%.\r\n\tИменно със спада на цените на банковите продукти се обяснява , засечен през 2017 г. от БНБ. Той е най-висок в нишата на жилищните кредити – 7.4%.\r\n\tПри кредитите за бизнеса нивата на лихвите също са исторически ниски и се движат към 3.4% - 3.7% към края на 2017 г.\r\n\t\"Ниските лихвени проценти остават основно предизвикателство за банките, които запазват благоразумно ниво на риск и не се впускат в агресивно кредитиране, макар и в условията на силна конкуренция\", коментира чрез бюлетина на Асоциацията на банките в България председателят й и шеф на ОББ (Част от КВС Груп) Петър Андронов.\r\n\tПо думите му от водещите централни банки в света ще зависи кога лихвеният цикъл ще обърне посоката си. \"В тази връзка клиентите трябва да са наясно, че в даден момент повишаването на лихвените проценти е очаквано плавно да започне. Подготовката за това развитие трябва да е с премерен риск и отговорност, не само за банките, но и от страна на потребителите на финансови услуги\", посочва Андронов.\r\n\tВ същото време доходността по спестяванията в банките у нас продължава да се движи около нулата. Средната лихва по срочните депозити на домакинствата в левове е паднала от 0.45% в края на 2016 г. до 0.19% в края на 2017 г. В евро процентът е още по-нисък – 0.16%. Срочните депозити на бизнеса също са на сравними нива и се движат около 0.1%.", "date": "2018.01.26", "title": "Оскъпяването на жилищните заеми падна до 4%"}
{"url": "http://www.mediapool.bg/madrid-reshi-da-osporva-v-sada-nominiraneto-na-puchdemon-za-lider-na-kataluniya-news274775.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tИспанското правителство реши да оспори пред Конституционния съд решението на председателя на парламента на автономната област Каталуния да номинира бившия регионален лидер Карлес Пучдемон за лидер на Каталуния след парламентарните избори в края на декември, предаде Ройтерс, цитирайки говорителя на правителството в Мадрид.\r\n\t \r\n\tВчера Държавният съвет на Испания - висшият консултативен орган на правителството - не намери основания да оспори в съда издигането на кандидатурата на Пучдемон, но правителството все пак реши да се обърне към Конституционния съд по въпроса въпреки липсата на поддръжка от страна на Държавния съвет.\r\n\t \r\n\tПучдемон избяга в Белгия малко след като провъзгласи независимост на Каталуния от Испания през октомври, което е незаконно според испанската правна система. Срещу него са предявени съдебни обвинения, включително за бунт и противодържавна дейност, които го заплашват с арест, ако се върне в страната.\r\n\t \r\n\tДебатите за кандидатурата на Пучдемон са на 30 януари в каталунския парламент. Ако конституционният съд приеме за допустим иска на правителството, той може да забрани провеждането на тези дебати. Днес испанският заместник-премиер Сорая Саенс де Сантамария, цитирана от Асошиейтед прес, каза, че като беглец от страната Пучдемон не може да бъде избран.", "date": "2018.01.26", "title": "Мадрид реши да оспорва в съда номинирането на Пучдемон за лидер на Каталуния"}
{"url": "http://www.mediapool.bg/kongresat-iska-obyasneniya-za-embargoto-okolo-meltdown-i-spectre-news274776.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tКомисията по енергетика и търговия към Американския конгрес изпрати в сряда писмо с въпроси към големите IT компании, относно кризата с процесорните уязвимости. Това е вторият документ, с който администрацията в САЩ иска обяснения от Amazon, AMD, ARM, Google, Intel и Microsoft. Докато  е главно за технически подробности около потенциалните хакове, със  писмо конгресът пита за сериозното забавяне на информацията по случая.\r\n\tВ началото на януари  в процесорните архитектури. Фирмите от IT индустрията започнаха да разработват поправки за операционните системи и софтуера, а списъкът на засегнатите нараства и към момента.\r\n\tПо-сериозният проблем получи името Meltdown (Разтапяне). Той е хардуерен, заложен е още при производството на Intel архитектурите и може да бъде решен само с вторични мерки. Възможните решения са софтуерни, но в този случай се проявяват проблеми с производителността на компютрите и съвместимостта между различните платформи.\r\n\tВторият бъг, който е посочван като софтуерен, води до същите рискове, но с повече възможни поправки. Получил е името Spectre (Привидение) и от своя страна има две документирани разновидности.\r\n\tСпоред текста на писмото, Комисията оценява усилията на компаниите за овладяване на кризата около \"Meltdown\" и \"Spectre\", но изникват притеснителни въпроси по казуса. Те са свързани с решението на Google и останалите участници в първоначалното откриване на бъговете да наложат \"ембарго\" върху информацията по случая. Мълчанието е планирано със срок от юни 2017 г. до януари 2018 г. Информация обаче изтича преди края на ембаргото, а уязвимостите \"Meltdown\" и \"Spectre\" се превръщат в основна тема за сектора.\n\n\r\n\tКомисията изследва защо сериозният проблем, засягащ широк кръг от производители и потребители в компютърния бранш е бил укриван толкова дълго. Според писмото, е възможно информационното затъмнение да е  на много компании да предвидят защита, а изготвените поправки са довели до забавяне, сривове и технически проблеми с компютрите в индустриалния и частния сектор.\r\n\tОказва се, че всички производители на хардуер и софтуер, извън тесния кръг на посветените за \"Meltdown\" и \"Spectre\", са сварени абсолютно неподготвени, като това най-вероятно включва и Центъра за координация при компютърни кризи (US-CERT) в Щатите.\r\n\tНа компаниите е даден срок за отговор на въпросите до 07.02.2017 г.", "date": "2018.01.26", "title": "Конгресът иска обяснения за ембаргото около \"Meltdown\" и \"Spectre\""}
{"url": "http://www.mediapool.bg/eventualnite-koalitsionni-partnyori-v-germaniya-iskat-da-priklyuchat-pregovorite-oshte-do-4-fevruari-news274777.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПартиите, участващи в коалиционни преговори за сформиране на следващото германско правителство, се опитват да приключат с тях до 4 февруари, предаде Ройтерс, като цитира Михаел Гросе-Брьомер, член на парламентарната група на консерваторите в парламента.\r\n\t \r\n\tПартиите обаче ще си дадат резерва от няколко дни след тази дата, добави Гросе-Брьомер.\r\n\t \r\n\tТой направи изявлението си след днешното начало на официалните преговори за сформиране на коалиция на консервативните Християндемократически съюз (ХДС) и Християнсоциален съюз (ХСС) с Германската социалдемократическа партия (ГСДП).\r\n\t \r\n\tСлед изборите на 24 септември миналата година, които не доведоха до ясен резултат, канцлерката Ангела Меркел се опитваше в продължение на четири месеца да намери изход от политическата безизходица в най-голямата европейска икономика. Както ГСДП, така и ХДС и ХСС понесоха тежък удар на изборите.\n\n\r\n\t \r\n\tСлед провала на първия опит за сформиране на коалиция резултатът от тези преговори ще бъде особено важен, за да се избегне безпрецедентното състояние на политическа неопределеност, в което изпадна Германия.\r\n\t \r\n\tМеркел, лидер на Християндемократическия съюз, Хорст Зеехофер, лидерът на баварските консерватори от сестринската партия Християнсоциален съюз, и Мартин Шулц, лидерът на ГСДП започнаха в петък интензивни разговори по програмата на евентуалното ново издание на така наречената \"голяма коалиция\".\r\n\t \r\n\tПреди началото на днешните преговори между лидерите Меркел изрази оптимизъм и каза също, че нейният политически блок и ГСДП ще преговарят бързо.\r\n\t \r\n\t\"Хората очакват бързо да съставим правителство и именно затова съм голям оптимист\", каза тя.\r\n\t \r\n\tШулц заяви, че Европа има нужда от силна проевропейска Германия на фона на предизвикателствата в лицето на САЩ при Тръмп и на Китай.\r\n\t \r\n\t\"В деня, в който американският президент е в Давос, където ще подчертае отново, че САЩ поемат в нова посока, както и с оглед на предизвикателствата в лицето на Китай и САЩ, ЕС се нуждае от силна и проевропейска Германия\", каза Шулц.\r\n\t \r\n\tЛидерът на ХСС Зеехофер изрази надежда преговорите да са приключили до средата на февруари.\r\n\t \r\n\tЗа Меркел тези преговори са най-голямата й надежда да си осигури четвърти мандат като канцлер, а според повечето експерти те вероятно ще доведат до споразумение.\r\n\t \r\n\tЗа много от членовете на ГСДП обаче ново издание на тази коалиция би било в най-добрия случай болезнена саможертва на тяхната партия в името на стабилността на икономическия и политически двигател на Европа.\r\n\t \r\n\tИзвеждайки на преден план залога за ГСДП, една от двете \"народни партии\", доминирали в следвоенната история на Германия, проучване за обществената телевизия АРД показа, че ако изборите се повторят, само 19 процента биха дали отново гласа си за тази политическа сила, което би я поставило само на 7 пункта от крайната десница, \"Алтернатива за Германия\".\r\n\t \r\n\tРаздирана от противоречия по въпроса дали няма да е по-добре да остане да възстановява силите си в опозиция, ГСДП и в частност ръководството й е под натиск от младежката организация на партията да спечели отстъпки от консерваторите, и то конкретно по въпроса за имиграцията.\r\n\t \r\n\tКонсервативният блок изпитва безпокойство, отбелязва Ройтерс. Той е под натиск от АзГ, която на изборите на 24 септември влезе за пръв път в парламента, като беше катапултирана в него от обществените тревоги заради решението на Меркел да отвори вратите на Германия за над 1 милион бежанци през 2015 г.\r\n\t \r\n\tВ проектоспоразумението, което двата лагера сключиха на проучвателните си разговори по-рано този месец, те записаха \"мек\" горен праг за приема на имигранти от 200 000 годишно. По този праг обаче компромис отказва да направи баварският ХСС.\r\n\t \r\n\tПредседателят на парламентарната група на ГСДП Андрея Налес заяви пред АРД, че партията й ще настоява и за премахване на практиката да се наемат хора на срочни договори и подобряване на условията за гражданите, които плащат вноски в публичната, а не в частната здравноосигурителна система, като ще се настоява за отстъпки по тези въпроси.\r\n\t \r\n\tПреговарящите се надяват да приключат преговорите, преди същинското начало на сезона на карнавалите в Германия на 8 февруари, което би позволило до Великден да има правителство.\r\n\t \r\n\tВремето обаче ги притиска. На членската маса на ГСДП беше обещано, че ще се произнесе на вътрешнопартийно гласуване по всякакво окончателно споразумение за управляваща коалиция. При положение че в редиците на партията има значително увеличение на новопостъпващите членове, които стават такива с надеждата да гласуват срещу нова коалиция, шансовете да бъде осигурено одобрението на партийния актив чезнат с всеки изминал ден, отбелязва Ройтерс.", "date": "2018.01.26", "title": "Евентуалните коалиционни партньори в Германия искат да приключат преговорите още до 4 февруари"}
{"url": "http://www.mediapool.bg/tramp-obyavi-ot-davos-voina-na-hishtnicheskite-targovski-praktiki-news274778.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\tАмериканският президент Доналд Тръмп предприе яростна атака срещу \"хищническите\" търговски практики, предупреждавайки че САЩ повече няма да толерират нечестната търговия.\r\n\t\"САЩ повече няма да си затварят очите за несправедливи търговски практики, включително мащабна кражба на интелектуална собственост, промишлени субсидии и държавно участие в икономическото планиране\", заяви държавният глава.\r\n\tТой каза, че САЩ винаги ще бъдат на първо място, но добави, че стратегията му \"Америка на първо\" (\"America First\") не означава Америка сама”.\r\n\t\"Тук съм, за да представлявам интересите на американския народ и за да потвърдя приятелството и сътрудничеството на Съединените щати за построяването на един по-добър свят\", обяви той.\r\n\t\"Светът очаква съживяването на силна и благоденстваща Америка. Америка е отворена за бизнес и ние отново сме конкурентни\", каза Тръмп.\r\n\tПрезидентът внесе оживление сред публиката, като каза, че една от ролите му на лидер е да действа \"нещо като мажоретка (чиърлидър)\", която трябва да задава насърчителен тон на Америка.\r\n\tВсеки, който представлява една страна или една компания, трябва да бъде нещо подобно, защото иначе \"нищо няма да върви, с каквото и да се занимаваш\", каза той, цитиран от ДПА.", "date": "2018.01.26", "title": "Тръмп обяви от Давос война на \"хищническите\" търговски практики"}
{"url": "http://www.mediapool.bg/bulgaria-podkrepya-obvarzvaneto-na-evrofondovete-s-varhovenstvoto-na-zakona-news274779.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБългарското правителство подкрепя идеята на Европейската комисия (ЕК) за обвързване на върховенството на закона в страните-членки с достъпа им до европейските фондове.\r\n\tТова стана ясно от думите на правосъдния министър Цецка Цачева, която председателства в петък неформалния съвет на правосъдните министри от ЕС в София.\r\n\t\"Не бива да се счита, че това е някакъв вид санкция, както комисар Йоурова, комисарят по правосъдие, сподели, така или иначе всички държави-членки спазваме договора за ЕС, където върховенството на правото, зачитането на човешките права и свободи е задължение на всяка една от държавите. Аз очаквам с интерес какво ще бъде последващото развитие по тази тема от страна на ЕК\", коментира преди началото на форума Цачева.\r\n\tСлед края на срещата на правосъдните министри еврокомисарят Вера Йоурова също повтори тезата си, че въпросната идея не трябва да се схваща като наказание, а просто да се има предвид, че дефиницията за върховенство на закона ще залегне в следващата финансова рамка на Евросъюза.\r\n\t\"Това не означава, че ние няма да ви дадем парите. Отпускането на европейско финансиране вече е обвързано със спазването на закона и съдебните практики. Просто искаме да поясним, че за следващия финансов период на ЕС тези неща са от значение и повече или по-малко да спрем да поставяме различни технически и ограничителни условности. Всички държави-членки да са наясно, че това е много важно. Това условие не е само за държава като България, а важи за всички, които получават европейско финансиране\", коментира пред медиите Йоурова.\n\n\r\n\tПо думите ѝ темата ще продължи да се обсъжда и по време на австрийското председателство на Съвета на ЕС.\r\n\tМеждувременно Полша обяви, че ще наложи вето на обвързването на върховенството на закона с получаването на евросредства.\r\n\t\r\n\tОсвен тази идея, правосъдните министри обсъдиха в петък и европейската прокуратура. Като \"добрата новина\" от разговора Цачева посочи решението на новото правителство на Холандия да обсъди възможността да се присъедини към инициативата.\r\n\tВера Йоурова уточни, че засега 20 от страните-членки на ЕС заявяват участие в създаването на европейската прокуратура, но ще се опита да убеди и останалите. Предвижда се новата служба да заработи в края на 2020 г., а европейският главен прокурор и заместниците му трябва да се назначат до средата на 2019 г. Основният приоритет на новата структура ще бъде противодействието на престъпленията срещу финансовите интереси на ЕС.\r\n\tНа неформалната среща на правосъдните министри в София е било обсъдено взаимодействието на новата служба с ОЛАФ, Интерпол и Евроджъст, допълни Цачева. По думите ѝ предстои изработването на правила за работа на службата, но общото мнение е, че трябва да се намери най-точното решение, за да няма преповтаряне на компетентностите на различните служби и агенции, както и да бъдат уредени отношенията с националните прокуратури.\r\n\tЕврокомисарят по правосъдие коментира още, че бюджетът на бъдещата европрокуратура донякъде ще зависи от това колко от страните-членки ще участват в създаването ѝ. Размерът му би трябвало да стане ясен още тази година. Според нея възвръщаемостта на средства ще бъде бърза, ако службата работи ефективно, тъй като нивото на ДДС измамите с европейски средства възлиза на 50 млрд. евро годишно, които ще се върнат в публичните бюджети.\r\n\tПо повод Кодекса за противодействие на речта на омразата в онлайн пространството правосъдните министрите са коментирали неофициално и евентуалното изготвяне на регулация, която обаче да не възпрепятства иновацията и развитието на технологиите, обясни Цецка Цачева.\r\n\t\"Обединихме се около това, че роботите трябва да бъдат в услуга на хората, а не хората в услуга на роботите\", обобщи тя.\r\n\t\r\n\tМеждувременно от гражданската инициатива \"Правосъдие за всеки\" съобщиха, че заедно с Центъра за оценка на въздействието на законодателството са представили на Йоурова декларация за състоянието на правосъдието в страната ни, озаглавена \"Върховенство на правото – възможната обща цел\".\r\n\t\"Здраво охраняваната зона за достъп около НДК и непредвидената в програмата среща с неправителствения сектор, доведоха до това, че министрите от Съвета и представителите на ЕК отново чуха само официалната позиция на властта в България по проблемните въпроси\", уточниха от организацията.\r\n\tОттам добавиха, че заключенията им във въпросния анализ са \"тежки\", но отразяват реалната ситуация в България.\r\n\t\"Корупция в стряскащи размери по високите етажи на властта, липса на ефективна борба и резултативни действия от страна на прокуратурата, абдикирали институции, политизиран Висш съдебен съвет, изцяло превзети медии и политически нихилизъм, който реално води само до имитация на реформи\", са част от констатациите, които ще бъдат изпратени и на всички колеги на Цачева от ЕС.\r\n\tСпоред \"Правосъдие за всеки\" и Центъра за оценка на въздействието на законодателството върховенството на закона е възможно, ако има политическа воля за постигането му.\r\n\t\"Европейските институции трябва строго да следят за реалното постигане на очакваните реформи и да настояват за съблюдаване на поетите ангажименти до ефективни и трайни резултати\", призовават от двете организации, добавяйки, че в следващите три месеца ще опитат да предизвикат обществен дебат по заключенията в декларацията им, след което ще представят всички направени предложения на ЕК, Венецианската комисия и на Съвета на министрите на правосъдието в ЕС.", "date": "2018.01.26", "title": "България подкрепя обвързването на еврофондовете с върховенството на закона"}
{"url": "http://www.mediapool.bg/varshava-shte-blokira-obvarzvaneto-na-evrofondovete-s-pravosadieto-news274772.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПолското правителство \"със сигурност няма да приеме\" приписваното на Брюксел намерение да обвърже европейското финансиране със спазване на принципите на правовата държава. Това обяви в петък полският външен министър Яцек Чапутович, предаде АФП, цитирана от БТА.\r\n\t \r\n\t\"Полша със сигурност няма да приеме подобна ориентация. Не вярвам тя да отговаря на принципите на ЕС. Структурните фондове не са благотворителност, а средство да се изравнят стартовите шансове, те се отпускат според доходите в дадена държава\", каза Чапутович.\r\n\t \r\n\tТой каза, че след влизането си в ЕС Полша е отворила своя пазар за чуждестранни фирми, които \"получават съществени печалби от това\".\r\n\t \n\n\r\n\t\"В замяна Полша получи правото на обезщетение под формата на структурни фондове\", добави министърът, според когото тези средства ще намаляват с оглед бързия напредък на полската икономика.\r\n\t \r\n\tИдеята за обвързването на еврофондовете с наличието на върховенство на закона в страните от ЕС принадлежи на еврокомисарят по правосъдието Вера Йоурова (Чехия).\r\n\t \r\n\t\"Трябва да сме сигурни, че европейските средства не отиват в държави, където победителят взима всичко\", коментира по-рано Йоурова. Според нея процедурата няма да служи като механизъм за наказание на отделни държави.\r\n\t \r\n\t\"Получих задачата да предложа определение как да обвържем спазването на върховенството на закона с получаването на средства от бюджета на ЕС след 2020 г. Това не трябва да се възприема като възможно наказание на отделни държави. Не говорим за поставянето на условия за получаване на средства от ЕС - не бива да се бърка - а за изготвянето на определение, според което държавите, получатели на средства, трябва да имат работеща и независима съдебна система\", каза Йоурова.\r\n\t \r\n\tТя напомни, че спазването на върховенството на закона е залегнало в чл. 2 от Договора за ЕС, така че не се въвежда нищо ново.\r\n\t \r\n\t\"Не става дума за нищо ново, но си давам ясна сметка за възникналите опасения. Определението, което трябва да предложа, следва да не оставя никакво място за тълкувания, каквито вече се появиха. Съвсем логично е, когато отпускаме пари, събрани от европейските данъкоплатци, да има гаранции за независимо правосъдие и върховенство на закона\", обясни Йоурова в сряда.\r\n\t \r\n\tЕвропейските институции са в началото на преговорите за новия бюджет, който възлиза на близо 1 трилион евро. Той трябва да бъде публикуван през май.\r\n\t \r\n\tИдеята на Йоурова идва заради тежките проблеми на ЕС с Полша, където правителството прави сериозни опити да придобие контрол над съдебната система. Подобни проблеми има в Унгария, където управляващите се опитват да озаптят медиите и гражданския сектор. Сега притеснения за обрат в борбата с корупцията има и в Румъния.\r\n\t \r\n\tНа този фон България също има тежки проблеми с правосъдната система, политизираният си Висш съдебен съвет и концентрацията на медийна собственост.\r\n\t \r\n\tСрещу Варшава вече започна процедура за задействане на член 7 от Договора за ЕС, което може да доведе до лишаване от глас на най-голямата източноевропейска страна при взимането на решения в европейските институции. Ако тази процедура бъде задействана, Варшава няма да може да блокира инициативата на ЕК за обвързване на еврофондовете с правосъдието.\r\n\t \r\n\tПреди няколко дни \"Ройтерс\" коментира, че западноевропейските държави трябва да запълнят дупката, която се отваря от напускането на Великобритания, а техните партньори в Източна Европа създават постоянно нови проблеми. Затова се засилва и натискът да има ясна връзка между получаването на субсидии и спазването на стандартите на ЕС.\r\n\t \r\n\tКачински: Невъзможно е помирение със \"силите\" в ЕС, които от години \"експлоатират\" Полша\r\n\t\r\n\tПолският премиер Матеуш Моравецки заяви в петък, че вярва в \"силна и интегрирана Европа\", но Европа на суверенни държави, които са свободни да реформират своите национални институции, предаде Ройтерс.\r\n\t \r\n\tНа среща в Будапеща с премиерите на трите други членки на т.нар. Вишеградска група - Словакия, Чехия и Унгария - Моравецки каза на съвместната пресконференция, че миграцията на таланти от региона към Западна Европа е голям проблем.\r\n\t \r\n\tВ публикувано днес интервю лидерът на управляващата в Полша партия Ярослав Качински заявява, че неговата страна няма да се поддаде на натиска на Европейската комисия заради съдебната реформа, съобщи Асошиейтед прес.\r\n\t \r\n\tПрез декември комисията заяви, че новото полско законодателство, което дава на управляващата партия \"Право и справедливост\" повече власт върху съдебната система, нарушава основни европейски ценности. Комисията заплаши да започне процедура, която може да доведе до санкции за Варшава, припомня агенцията.\r\n\t \r\n\tПред вестник \"Газета Полска\" Качински казва, че \"програмата за дълбоки промени в нашето общество няма да спре, а напротив\". Той добавя, че е невъзможно помирение със \"силите\" в ЕС, които според него от години \"експлоатират\" Полша.", "date": "2018.01.26", "title": "Варшава ще блокира обвързването на еврофондовете с правосъдието"}
{"url": "http://www.mediapool.bg/rusnak-osaden-za-izmama-v-sasht-e-poluchil-balgarsko-grazhdanstvo-za-zaslugi-news274784.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПрез 2008 г. българско гражданство за \"заслуги\" е получил \"руски олигарх\", който е съден за измама в САЩ, съобщи в петък неправителствената организация \"Антикорупционен фонд\".\r\n\tТя е направила проучване на всички чужди граждани, които са получили българско гражданство \"по заслуги\". Оказва се, че руснаците са на първо място в класацията, след като над 100 граждани на тази държава са получили български паспорт на това основание за последните десет години. Следват граждани от Армения, Сърбия, САЩ и Израел.\r\n\tИмето на въпросния \"руски олигарх\" не се споменава от фонда. Съобщава се, че е роден през 1961 година и е получил гражданство с указ (№56 от 23 май 2008 г.) по времето на президента Георги Първанов. Тогава с гражданството се занимаваше пряко вицепрезидентът Ангел Марин. Отделно гражданството по заслуги е дадено без задължителната нотариална заверка на подпис.\r\n\t\"Към настоящия момент същото лице има бизнес интереси в сферата на телекомуникациите, както и в добива на полезни изкопаеми - в Русия – въглища, в Уганда – нефт. Използва в своята дейност офшорни дружества (Telconet Capital Limited Partnership, регистрирано на Каймановите острови), които го превръщат в рисков фактор от гледна точка на превенцията срещу прането на пари и избягване на данъчното облагане. В същото време участва в съдружия с руски компании, контролирани от държавата и част от руския военнопромишлен комплекс (Ростех), и е представител на едрия олигархичен бизнес в Русия\", съобщава Антикорупционният фонд.\r\n\tДруг случай за предоставено българско гражданство за \"заслуги\" е на бивш заместник генерален директор в \"Лукойл България\", чието име също не се споменава. Указът (№29 от 23.03.2007 г.) също е от времето на Първанов.\n\n\r\n\tПредложението за даване на гражданство е направено от министъра на икономиката и енергетиката Румен Овчаров.\r\n\t\"Напълно основателен е въпросът чии интереси са защитени в този случай – на българската държава и Европейския съюз като общо пространство на свобода, сигурност и правосъдие или на представител на руския олигархичен елит. От 2008 г. същото лице е генерален директор на \"Лукойл Хърватия\" ООД, т.е. след получаване на българско (европейско) гражданство лицето напуска страната\", пишат от фонда.\r\n\tОт \"Антикорупционен фонд\" питат какви са критериите, по които повече руски граждани са получили българско гражданство.\r\n\t\"Проявена ли е достатъчно бдителност от българските служби за сигурност, най-вече от ДАНС, да се гарантира, че лицата с руско гражданство не представляват риск за националната сигурност, при условие че според всички международни стандарти за демокрация и права на човека Русия е завършен авторитарен режим, който се опитва да ерозира демократичните процеси в други страни?\", питат от организацията.", "date": "2018.01.26", "title": "Руснак, осъден за измама в САЩ, е получил българско гражданство за \"заслуги\""}
{"url": "http://www.mediapool.bg/zaradi-navodneniyata-v-parizh-zatvaryat-patishta-i-tuneli-news274747.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПарижани запазват спокойствие на фона на покачващото се ниво на река Сена, което доближава върхови стойности, предаде Асошиейтед прес.\r\n\t \r\n\tРайонът на Париж е силно засегнат от наводненията, причинени в страната през изминалата седмица, но животът във френската столица като цяло запазва обичайния си ритъм. Очаква се равнището на Сена скоро до достигне върхови стойности, но без да надхвърля рекордните нива, съобщи информационната служба \"Вижикрю\", която следи тези промени. Нивото на реката в и около Париж вече надминава 5.5 метра, очаква се да стигне до 6 метра.\r\n\t \r\n\tОколо 400 души са били евакуирани в окръг Вал дьо Марн, южно от Париж, заради наводненията.\r\n\t \n\n\r\n\tЗасегнат е и центърът на френската столица, където придошлата вода е заляла кейовете.\r\n\t \r\n\tМузеите покрай двата бряга на реката засега предвиждат да останат отворени, но са задействали план за защита при наводненията.\r\n\t \r\n\tВ Лувъра на безопасно място вече са преместени 35 000 произведения на изкуството, съхранявани в зони в риск от наводнение.\r\n\t \r\n\tОчаква се нивото на Сена да се покачва още и да надмине 6 метра.\r\n\t \r\n\tДокато наводненията през 2016 г. причиниха смъртта на двама души в района на Париж, а няколко бяха ранени, този път няма данни за жертви.\r\n\t \r\n\tКато предпазна мярка парижките власти затвориха няколко тунела, паркове и приземния етаж на музея \"Лувър\". Затворени са пътища по бреговете на Сена, както и някои гари покрай реката, но като цяло тези мерки не създават сериозни проблеми в \"града на светлините\".\r\n\t \r\n\tДоста по-сложна е обстановката извън столицата. Извънредно силните валежи доведоха до спиране на тока и наложиха евакуирането на около 400 души. Пороите причиниха значителни щети в предградията. Те ще се отразят зле и на фирмите, които предлагат плаване с корабче по Сена, тъй като движението по реката за момента е напълно забранено.\r\n\t \r\n\tСпоред Организацията за икономическо сътрудничество и развитие (ОИСР) наводненията по поречието на реките Сена и Лоара през 2016 г. са имали негативен икономически ефект, възлизащ на 1,42 милиарда евро. Изчисленията показват, че бедствие, сравнимо с голямото наводнение от 1910 г., когато нивото на Сена достигнало рекордните 8,62 м., би причинило щети на стойност между 3 и 30 милиарда евро, отбелязва АП.", "date": "2018.01.26", "title": "Заради наводненията в Париж затварят пътища и тунели"}
{"url": "http://www.mediapool.bg/novo-raionirane-na-stranata-za-nuzhdite-na-evrofondovete-news274785.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНово райониране ще се прави на районите за планиране за нуждите на еврофондовете след 2020 г. Причината е обезлюдяването на Северозападния регион. Предлагат се три варианта с четири, пет и шест района, съобщи министърът на регионалното развитие Николай Нанков в петък, отговаряйки на депутатски въпрос.\r\n\tСпоред експерти, участвали в разработването, най-вероятният вариант е районите да останат шест, но да се промени обхватът на областите, които влизат в тях. София става самостоятелен район, защото доходите на населението в столицата и икономическите й показатели са над средните за ЕС.\r\n\tКой вариант ще бъде избран, ще стане ясно след широко обществено обсъждане, каза Николай Нанков.\r\n\tТой уточни, че новото райониране е за нуждите на планирането на еврофондовете и за статистиката и няма връзка с административно-териториалното деление на страната.\r\n\tНанков не каза кои са предложените центрове на бъдещите нови райони за планиране. Това беше най-спорният въпрос при първото им определяне, включително и защото всеки по-влиятелен политик лобираше за родното си място. Споровете най-вероятно ще се разгорещят и сега.\r\n\tЦелта на новото райониране е да създадем силни и жизнени райони, които са по-добре географски обособени и разположени по основни оси на развитие, със силни, достъпни и притежаващи капацитет и възможности центрове на райони, каза регионалният министър.\r\n\t\r\n\tВ момента районите от второ ниво, т. нар. NUTS 2, в страната са шест.\r\n\tВ  влизат областите Видин, Монтана, Враца, Ловеч и Плевен с център .\r\n\tВ  са областите Русе, Габрово, Велико Търново, Разград и Силистра с център .\n\n\r\n\tВ  влизат областите Варна, Добрич, Шумен и Търговище с център .\r\n\tВ са Бургас, Сливен, Ямбол и Стара Загора с център .\r\n\tВ влизат Пловдив, Пазарджик, Смолян, Кърджали и Хасково с център.\r\n\tВ  са областите София-град, Софийска, Перник, Кюстендил и Благоевград с център .\r\n\tСпоред европейския регламент минималният брой население за район от второ ниво е 800 000 души, а максималният – 3 млн. души.\r\n\tСпоред статистическите данни в момента Северозападният район за планиране е под 800 000 души, а Северен централен район е с население малко над изискуемия минимум и това налага промяна в районирането.\r\n\tТрите варианта за новото райониране са разработени от междуведомствена работна група с представители на дирекции в структурата на Министерския съвет, на президентството, водещи министерства с отговорности по управлението на еврофондовете, Националния статистически институт, Националното сдружение на общините и Българската академия на науките.\r\n\t предвижда в страната да има пет района от второ ниво. Единствената промяна спрямо сега е, че се обединяват областите от Северозапдания и Северен централен район в един, който ще се нарича Северозападен.\r\n\t предвижда окрупняване на районите на четири и определянето им спрямо географските характеристики.\r\n\tТака в  ще влязат областите Пазарджик, Пловдив, Стара Загора, Хасково, Кърджали и Смолян.\r\n\tВ  са областите Сливен, Ямбол, Бургас, Варна, Добрич и Шумен.\r\n\tВ  са областите Търговище, Видин, Монтана, Враца, Плевен, Ловеч, Габрово, Велико Търново, Русе, Разград и Силистра.\r\n\tВ  ще бъдат областите Софийска, София-град, Благоевград, Кюстендил и Перник.\r\n\t\r\n\t \r\n\t предвижда запазване на сегашния брой на районите – шест, но се променя обхватът им.\r\n\tНай-съществената разлика е, че София се отделя в самостоятелен район. За това настояваха европейските институции, както и Националното сдружение на общините в България. Причината е, че жизненият стандарт и икономиката на София са над средните показатели за ЕС и по тази причина и се полага по-малко финансиране от европейските фондове.\r\n\tОт друга страна аргументът е, че като локомотив София привлича работна ръка от съседните области Софийска, Перник и дори Кюстендил и по този начин помага и за тяхното развитие.\r\n\tДругата съществена разлика е обособяването на Западен район, в който ще влизат областите Софийска, Благоевград, Кюстендил, Перник, Видин, Монтана и Враца.\r\n\tСъответно Ловеч и Плевен минават към Северния централен район, в който остават Габрово, Велико Търново, Русе, Разград и Силистра.\r\n\tЗа останалите три района няма промяна спрямо сега съществуващите\r\n\t\r\n\tТрите варианта са одобрени през януари от Министерския съвет. Сега предстои да бъдат подложени на \"широко обществено обсъждане\", каза Николай Нанков.\r\n\tДо края на март се планира представянето им пред Съвета по регионална политика, Регионалните съвети за развитие на шестте района от второ ниво, както и на планирана кръгла маса с участието на неправителствени организации и агенции, организации от гражданския сектор, представители на академичните среди и научните институции, каза още Нанков.\r\n\tОкончателният вариант ще бъде внесен за разглеждане на държавно ниво след като се постигне обществен консенсус по въпроса, обеща Нанков.\r\n\tТова ще стане с промяна на Закона за регионалното развитие, подготвени от Министерския съвет и одобрени от Народното събрание.\r\n\t\r\n\tРеформата няма да доведе до преместване на граници на административни области, както и до смяна на административни центрове, каза Нанков. \"Тази реформа ще засегне единствено районите за планиране, които се ползват като база за изготвяне на стратегически документи и за целите на ЕС по планиране\", обясни той.\r\n\tШестте района за планиране от ниво 2 в България, са обособени според класификацията на териториалните единици (NUTS) с цел статистическо отчитане съгласно изискванията на Евростат. Във всеки от тях работи регионален съвет за развитие, който на ротационен принцип се председателства от областните управители на областите, които попадат в границите на съответния район.", "date": "2018.01.26", "title": "Ново райониране на страната за нуждите на еврофондовете"}
{"url": "http://www.mediapool.bg/107-prepodavateli-se-obyaviha-v-zashtita-na-istanbulskata-konventsiya-news274781.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\t107 университетски преподаватели се обявиха в защита на Истанбулската конвенция и в писмо до Народното събрание призоваха за незабавното й ратифициране.\r\n\tТе настояват решението за конвенцията да не бъде основано върху страхове и неразбиране, а върху рационални аргументи. Представителите на академичната общност разясняват, че определението за пол в конвенцията се отнася единствено до социалните роли и не отрича съществуването на биологичните полове.\r\n\t\"Половото образование\" в учебните заведения би имало за цел да преодолее онези стереотипни роли, които унижават достойнството и принизяват равната ценност на жените, подчертават преподавателите.\r\n\t\"Отлагането на ратификацията би ни направило отговорни за всяка жертва на насилие, основано на пола, защото сме го позволили с бездействието си\", изтъкват представителите на академичната общност.", "date": "2018.01.26", "title": "107 преподаватели се обявиха в защита на Истанбулската конвенция"}
