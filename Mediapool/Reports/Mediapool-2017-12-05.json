{"url": "http://www.mediapool.bg/rusiya-ne-e-dopusnata-do-zimnite-olimpiyski-igri-zaradi-sistemen-doping-news272722.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\t\r\n\t\tРусия няма да участва на зимните олимпийски игри в Пьончан догодина заради системно нарушаване на антидопинговите правила. Това реши на свое заседание Изпълнителният комитет на МОК в Лозана. \r\n\t\r\n\t\t \r\n\t\r\n\t\tНа форума ще бъдат допуснати само руски състезатели, които не са уличавани в употреба на забранени стимуланти. Те обаче ще участват под неутрален флаг, а шампионите няма да чуят химна на родината си.\r\n\t\r\n\t\t \r\n\t\r\n\t\tПоканените руски спортисти ще бъдат в отбор, наречен \"Олимпийски спортист от Русия\" (OAR). Това име ще бъде изписано на екипите им, а при появата им ще се издига олимпийският флаг с петте преплетени кръга. На церемонии по награждаване в тяхна чест ще се изпълнява олимпийският химн.\n\n\r\n\t\r\n\t\t \r\n\t\r\n\t\tОсвен това от олимпийското движение завинаги са отстранени спортният министър на Русия Виталий Мутко и президентът на местния олимпийски комитет Александър Жуков. \r\n\t\r\n\t\t \r\n\t\r\n\t\tРусия ще трябва да плати и глоба в размер на 15 милиона долара. \r\n\t\r\n\t\t \r\n\t\r\n\t\tСумата ще покрие разходите по разследването, което установи подкрепяна от властите в страната мащабна допинг програма по време на предишните зимни игри в Сочи през 2014 г.\r\n\t\r\n\t\t \r\n\t\r\n\t\t17-месечното разследване се водеше от комисия начело с бившия президент на Швейцария Самуел Шмид. Тя провери разкритията на бившия директор на Московската антидопингова лаборатория Григорий Родченков за държавно спонсорирана схема за допинг по време на зимните олимпийски игри в Сочи през 2014 г.\r\n\t\r\n\t\t \r\n\t\r\n\t\tПрезидентът на МОК Томас Бах посочи, че резултатите не се базират само на разкритията на Родченков. Установени са научни доказателства, документи от свидетелски показания и кореспонденция.\r\n\t\r\n\t\t \r\n\t\r\n\t\t\"Като бивш спортист съжалявам за чистите руски състезатели, които стават \"жертва\" на тези манипулации. Но бойкотът никога не постигал нещо съществено. Не виждам причина за такъв, след като разрешаваме на чистите руски спортисти да участват и да покажат на света, че в Русия има такива\", коментира той.\r\n\t\r\n\t\t \r\n\t\r\n\t\tНаказанието срещу Русия е без прецедент в олимпийската история. \r\n\t\r\n\t\t \r\n\t\r\n\t\tВсе още не е ясно дали руснаците ще обжалват санкцията. По-рано Москва заплаши, че е възможно да бойкотира Олимпийските игри.", "date": "2017.12.05", "title": "Русия не е допусната до зимните олимпийски игри заради системен допинг"}
{"url": "http://www.mediapool.bg/skandal-v-unss-zaradi-kolazh-s-peevski-kato-uchastnik-v-izmislena-diskusiya-news272701.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\tАнонс на измислено академично събитие с участието на депутата от ДПС Делян Пеевски, придружено с колаж, предизвика скандал между блогър и Студентския съвет на УНСС. Обявата, илюстрирана с колажа, е публикувана на 2 декември във фейсбук страницата \"Наука и критично мислене\", за да иронизира дейностите на УНСС. Съобщава се, че на 1 януари в 10 ч. в зала \"Тържествена\" е организирана дискусия с участието на Делян Пеевски на тема.\r\n\tОстаналите участници във фиктивното събитие са Братя Маргини, Митьо Пищова и Сашка Васева.\r\n\t\r\n\tПричина за ироничния колаж стана лекция с участието на евродепутата Николай Бареков, журналистката Кристина Патрашкова и политика Димитър Байрактаров на тема \"Фалшивите новини – бунтът на масите срещу елита на XXI век\", която беше проведена на 1 декември.\r\n\tТази лекция е била организирана и заплатена от екипа на Николай Бареков и групата на Европейските консерватори и реформисти, а Студентският съвет на УНСС е разпространил информацията за събитието, на което Бареков обяви, че ще прави \"конгломерат от независими медии\".\n\n\r\n\tЛюбопитен момент е, че Студентският съвет се е подразнил именно от аналогията между Бареков и Пеевски, но пък не е реагирал на друг ироничен колаж на тема \"Как да защитим детето си от педофилите в интернет\" с участието на бившия депутат Владимир Кузов.\r\n\t\r\n\tЙордан Стефанов, който стои зад публикациите на фейсбук страницата \"Наука и критично мислене”, обясни, цитиран от бТВ, че му е поставен ултиматум от Даниел Парушев – президент на Студентския съвет и председател на Студентския сенат към УНСС.\r\n\tПо думите на Стефанов шеговитият и очевидно ироничен колаж с лика на Делян Пеевски \"явно не се хареса\" на Студентския съвет. \"Техни представители по-късно през деня ми отправиха ултимативно съобщение да сваля снимката от личното пространство, което управлявам\", казва още Стефанов.\r\n\tТой определи действията на Парушев като опит за цензура и \"прекалено самонадеян ход с цел ограничаване на свободата на словото”.\r\n\tСтефанов публикува и скрийншот на този ултиматум в страницата \"Наука и критично мислене\", който гласи: \"На профила на страницата Ви има качена информация с невярно съдържание и въвежда в заблуждение читателите Ви за хипотетично организирана дискусия в УНСС на 1 януари. Тъй като това е откровена лъжа, настоявам информацията Ви да бъде премахната от страницата Ви. В противен случай нашите адвокати ще входират сигнал до 8-мо РПУ на МВР гр. София\".\r\n\tПо-късно Студентският съвет на УНСС излиза и с официална декларация, в която определя публикацията в \"Наука и критично мислене\" като.\r\n\tВ декларацията се посочва още, че СС на УНСС вече е подал сигнал до органите на реда за\r\n\t\"Студентският съвет не бе удостоен с отговор от мен. Останах с неприятното усещане, че сме се върнали във времената преди 1989 г., когато Карл Маркс бе изключително по-силно почитан от днес, когато сатира с лица с власт (дори имагинерна) бе унищожавана от милицията”, коментира блогърът пред бТВ.\r\n\tСтефанов смята, че реакцията на СС на УНСС е такава, защото Съветът е гузен:\r\n\t\r\n\tОт думите на Парушев пред бТВ пък става ясно, че сигнал до МВР все пак не е подаван. \"След консултации с наши адвокати преценихме, че този сигнал няма да породи търсения от нас ефект\", заяви Парушев.\r\n\tТой коментира още, че е бил погрешно разбран и не би искал да поставя ултиматуми на \"Наука и критично мислене\".\r\n\t\"Писах като човек, който е засегнат от случващото се и колажите, които ни иронизираха неоснователно. Считам, че Студентският съвет при УНСС е един от най-ефективните в страната, а този скандал хвърля петно върху дейността му. Не бих искал да поставям ултиматум към авторите на тази страница. Съжалявам, че са ме разбрали погрешно\", разкая се Парушев.\r\n\tПо повод твърденията на \"Наука и критично мислене\" и коментари в мрежата, че СС на УНСС се опитва да ограничи свободата на словото, Парушев заяви, че според него тази свобода не включва разпространяването на подвеждаща информация на лица и организации.\r\n\t\"Марката и логото на СС при УНСС присъстваха в най-различни колажи с манипулативно и подвеждащо съдържание, което обиди както мен, така и студентите. Извинявам се, че бяхме погрешно разбрани от \"Наука и критично мислене\", че искаме да нарушим свободата на словото. Единственото, което съм искал, бе да запазя името и честта на студентската организация\", каза още Парушев.", "date": "2017.12.05", "title": "Скандал в УНСС заради колаж с Пеевски като участник в измислена дискусия"}
{"url": "http://www.mediapool.bg/za-germantsite-tramp-e-po-golyam-problem-otkolkoto-severna-koreya-i-rusiya-news272696.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tГерманците възприемат президента на САЩ Доналд Тръмп като по-голямо предизвикателство за германската външна политика, отколкото авторитарните лидери на Северна Корея, Русия и Турция, според допитване на фондация \"Кьорбер\", предаде Ройтерс.\r\n\t \r\n\tДопитването показва, че начело в списъка на външнополитическите въпроси, пораждащи безпокойство у германците, е този за бежанците. Двадесет и шест процента от анкетираните са притеснени дали Германия ще се справи с притока на кандидати за убежище.\r\n\t \r\n\tОтношенията на страната с Тръмп и със САЩ са вторият въпрос, пораждащ безпокойство, показва допитването. Деветнадесет процента от анкетираните са ги описали като голямо предизвикателство.\r\n\t \r\n\tЗа 17 процента от анкетираните голямо предизвикателство са отношенията с Турция, а за 10 процента - отношенията със Северна Корея. Осем процента от анкетираните са определили Русия и отношенията с нея като голямо предизвикателство пред Германия.\r\n\t \n\n\r\n\tОткакто влезе в Белия дом през януари, Тръмп притесни германците, като обяви намерение за изтегляне на САЩ от Парижкото климатично споразумение. Той отказа да потвърди, че Техеран се придържа към международното споразумение за иранската ядрена програма и разкритикува германския търговски излишък и приноса на Берлин към НАТО.\r\n\t \r\n\tДействията на Тръмп накараха обичайно предпазливата в изказванията си Ангела Меркел да заяви по-рано тази година, че Берлин може би няма да може да разчита на САЩ в бъдеще. Меркел също така призова Европа да поеме съдбата си в своите ръце, припомня Ройтерс.\r\n\t \r\n\tВ анкетата, извършена през октомври, са участвали 1005 германци. Над половината /56 процента/ от анкетираните описват отношенията на Германия със САЩ като лоши или много лоши. А въпреки обещанията на Меркел за по-активна германска роля в решаването на международните кризи, 52 процента от анкетираните смятат, че страната трябва да продължи своята поствоенна политика на сдържаност.", "date": "2017.12.05", "title": "За германците Тръмп е по-голям проблем отколкото Северна Корея и Русия"}
{"url": "http://www.mediapool.bg/es-i-sasht-sveryavat-chasovnitsite-si-po-mezhdunarodni-problemi-news272699.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЕС и САЩ са на мнение, че Западните Балкани имат европейска перспектива, заяви върховният представител на ЕС по външната политика и сигурността Федерика Могерини след среща с държавния секретар на САЩ Рекс Тилърсън.\r\n\t \r\n\tТя отбеляза, цитирана от БТА, че двамата са разговаряли по четири основни теми, свързани с Близкия изток. По въпроса с Иран ЕС настоява, че ядреното споразумение се спазва и всички останали теми по отношение на Техеран трябва да бъдат разглеждани извън тази рамка. ЕС е на мнение, че споразумението е ключов приоритет за сигурността, поясни Могерини.\r\n\t \r\n\tПо нейните думи ЕС очаква Близкоизточният мирен процес да доведе до решение с две държави, чрез преговори за статута на Ерусалим като тяхна обща столица. В Сирия трябва бързо да се премине към процес на мирен политически преход, допълни върховният представител.\r\n\t \r\n\tСпоред Тилърсън САЩ имат силен ангажимент към ЕС заради споделените общи цели. Той посочи, че е необходима победа над терористите от \"Ислямска държава\" (ИД) не само в Ирак и Сирия, но и по целия свят.\r\n\t \r\n\tИран дестабилизира региона с подкрепата за хусите в Йемен и с износа на оръжия и бойци за Сирия, с подкрепата за Хизбула, отбеляза държавният секретар. По неговите думи това поведение не може да остане без отговор. Ще продължим да правим необходимото Техеран да разбере, че това е неприемливо, допълни Тилърсън.\n\n\r\n\t \r\n\tСлед победата над ИД в Сирия поддържаме виждането за водене на преговори за намирането на път напред, добави той.\r\n\t \r\n\tДържавният секретар изрази задоволство от наложените от ЕС санкции срещу Северна Корея. Приветстваме единното послание на ЕС срещу Пхенян, икономическият натиск ще продължи до промяна на курса от Северна Корея, заяви той.\r\n\t \r\n\tПо-рано във вторник Тилърсън защити работата си начело на дипломатическата служба в стремеж да увери американските дипломати в подкрепата на администрацията на президента Доналд Тръмп, предаде Ройтерс.\r\n\t \r\n\tВ първата си публична изява след медийните публикации миналата седмица за план на Белия дом да го отстрани от поста Тилърсън каза пред старши дипломати и персонала на мисията на САЩ в Брюксел, че въпреки \"малко критика\", той все още е на ръководния пост.\r\n\t \r\n\t\"Независимо, че още нямаме победи на таблото, мога да ви кажа, че сме в много по-добра позиция да прокарваме интересите на Америка по света, отколкото бяхме преди 10 месеца\", заяви той.\r\n\t \r\n\tСпоред американски представители, цитирани от медии миналата седмица, Белият дом щял да уволни Тилърсън и да сложи на негово място настоящия шеф на ЦРУ Майк Помпейо. В петък Тръмп каза, че няма да отстранява Тилърсън, но подчерта, че той определя външната политика на страната. А в събота самият държавен секретар каза,че публикациите не са верни.\r\n\t \r\n\tВ речта си пред дипломатическия персонал на САЩ в Брюксел, където Вашингтон има посланик само в посолството си в НАТО, но не и в ЕС и Белгия, Тилърсън декларира, че Държавният департамент \"не бърка ритъма\" що се отнася до американската дипломацияя.\r\n\t \r\n\tПо-късно предстои среща на Тилърсън с белгийския премиер, а днес и утре той ще разговаря с посланиците на страните членки на ЕС и НАТО. В четвъртък държавният секретар ще е във Виена за среща на Организацията за сигурност и сътрудничество в Европа, а в петък ще пристигне в Париж.", "date": "2017.12.05", "title": "ЕС и САЩ „сверяват часовниците си“ по международни проблеми"}
{"url": "http://www.mediapool.bg/stroitelniyat-kontrol-se-samoproveryava-za-zakonostta-na-malkite-vets-ove-news272702.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПо разпореждане министъра на регионалното развитие Николай Нанков строителният контрол се самопроверява законно ли са построени и въведени в експлоатация водно-електрически централи (ВЕЦ) в руслата на реките. Дирекция за национален и строителен контрол (ДНСК) е органът, който въвежда обектите в експлоатация, а за някои от тях е издал и разрешенията за строеж.\r\n\tМеждувременно Върховната административна прокуратура (ВАП) също е наредила да бъде направена проверка по случая, след сигнал от сдружение \"Балканка\", които от години информират не само власти, но и  за нарушения при строежи на ВЕЦ-ове у нас.\r\n\tПрокуратурата е разпоредила на ДНСК, съвместно с Министерството на околната среда и водите, да направи цялостна проверка относно издадените строителни разрешения за строеж и въвеждането в експлоатация на русловите ВЕЦ. Чака се отговор дали има данни за незаконно строителство, нарушения при издаването на строителните разрешения и дали те са валидни.\r\n\tПроверката е по реда на надзора за законност, което означава, че контролният държавен орган трябва да провери дали има допуснати нарушения и ако такива бъдат установени, да бъдат отстранени, обясни ръководителят на ВАП Ася Петрова пред Mediapool. Тя уточни, че наказани длъжностни лица няма да има, защото проверката не е наказателна и не се прави разследване. Срокът за приключване на проверката е 26 януари 2018 г. Очаква се ДНСК да излезе със становище какви мерки трябва да бъдат предприети.Според  на Нова телевизия около 140 малки ВЕЦ-ове са изградени незаконно от политици, техните деца или приближени.\r\n\tПроблемът е, че тези съоръжения са изградени върху земя, която е публична държавна собственост и нямат отстъпено право на строеж върху нея от Министерския съвет. Това означава, че тези обекти са построени и въведени в експлоатация незаконно, смятат от сдружение \"Балканка\" и посочват законови разпоредби в сигнала си до прокуратурата.\r\n\tС този извод се съгласява зам.-министърът на регионалното развитие Валентин Йовев, който коментира казуса пред Нова телевизия. Обещава МРРБ да направи проверка и да излезе със становище.Въпросът е бил обсъден с регионалния министър Николай Нанков. На 24 ноември той издава заповед за съставяне на междуведомствена група с експерти от министерствата на регионалното развитие, на околната среда, на енергетиката, от Национална служба \"Пожарна и аварийна безопасност\" и други държавни органи. Експерти от всички тези ведомства са участвали в комисията, която е въвела ВЕЦ-овете в експлоатация.\r\n\tПроверката е в начална фаза, защото става дума за огромен обем документация, каза арх. Несторов в интервю за Mediapool.\r\n\tПо думите му строителството на ВЕЦ-овете е станало., допълни той., коментира още арх.Несторов.Сигналът от сдружение \"Балканка\" \r\n\tСигналът на сдружение \"Балканка\" до главния прокурор и до министрите на регионалното развитие и на околната среда е внесен на 13 ноември, след разследването на Нова телевизия.\r\n\tВ него са посочени \"незаконосъобразни действия\" на органите на МОСВ, РИОСВ и Басейнови дирекции, а така също и на ДНСК, по издаване на административни актове за ВЕЦ-ове в България.\r\n\tДопуснатите нарушения са свързани с издаването на разрешенията за строеж и разрешенията за ползване на ВЕЦ-овете, твърди организацията. Става въпрос за липсата на отстъпено право на строеж от страна на държавата, липсата на оценка за въздействие на околната среда и за разрешителните за водовземане за голяма част от ВЕЦ-овете.\r\n\tСамо три ВЕЦ-а имат учредено възмездно право от държавата за изграждането им. Това са построените МВЕЦ \"Кадиево\" и МВЕЦ \"Царевец\", и непостроената все още МВЕЦ \"Тевани 1\". Тази информация \"Балканка\" са получили по Закона за достъп до информация от Министерския съвет.\r\n\tНито една друга ВЕЦ, построена и пусната в експлоатация след 2010 г., няма учредено право на строеж и нито една ВЕЦ, построена и пусната в експлоатация в периода 2000-2010 г., няма договор за концесия, за да може да изгради водовземното си съоръжение в речното легло и следователно са незаконни, посочват от \"Балканка\".\r\n\t \r\n\tСпоред тях отговорността за това е на главните архитекти на съответните общини и на министъра на регионалното развитие за издадените строителни разрешения, на министъра на околната среда за липсата на доклади по ОВОС, както и на експерти от басейновите дирекции за издадени разрешителни за водовземане без да е спазен закона.\r\n\t\"Балканка\" смятат, че всички ВЕЦ-ове построени без отстъпено право за строеж от страна на държавата са незаконни и трябва да бъдат съборени.Искане за разширяване на проверката за язовир \"Цанков камък\"\r\n\tОт сдружението посочват, че аргументите им за незаконните малки ВЕЦ-ове ., посочват от \"Балканка\".\r\n\tОт сдружението се надяват техният сигнал да бъде добавен към .\r\n\tПрез август партията на Бойко Борисов поиска от прокуратурата да каже дали има нарушения и корупция при изграждането на консултирания от Ахмед Доган язовир \"Цанков камък\" и ВЕЦ-а. Това стана седем години след пускането на обекта в експлоатация.", "date": "2017.12.05", "title": "Строителният контрол се самопроверява за закоността на малките ВЕЦ-ове"}
{"url": "http://www.mediapool.bg/vyarno-ili-ne-danail-kirilov-prokuraturata-e-preglezhdala-privatizatsionnite-sdelki-news272693.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\t\r\n\r\n\r\n\r\n\tОтговорът на Данаил Кирилов създава впечатление, че прокуратурата разполага с пълен анализ на всички проблеми с приватизацията или най-малкото на делата за престъпления, свързани с приватизацията. Отделно се създава впечатление, че ГЕРБ стъпва върху тази информация от прокуратурата и има обективни данни, че съществува проблем с погасените по давност случаи, който би бил решен с ремонта на конституцията.\n\n\r\n\tЗаконът за достъп до обществена информация (ЗДОИ) дава възможност на гражданите да проверят дали това твърдение отговаря на истината. Ако прокуратурата е събрала тази информация, то тя би трябвало да може да я предостави на обществото в подходящ вид, който не нарушава следствената тайна.\r\n\tMediapool подаде до прокуратурата две отделни искания по реда на ЗДОИ.\r\n\tНа 13 ноември поискахме от прокуратурата  Целта бе да се разбере дали предложените от ГЕРБ конституционните поправки биха могли да \"спасят\" от изтичане на абсолютната давност някои от течащите в момента дела.\r\n\tОтговорът на прокуратурата е следният: .\r\n\tНа 14 ноември Mediapool поиска от прокуратурата и Поискахме информацията за прекратените поради изтекла давност съдебни производства да бъде придружена с номерата на делата. Целта бе да се провери в съдебните регистри за кои случаи става дума.\r\n\tОтговорът на държавното обвинение е абсолютно същият\r\n\tПрокуратурата няма как да се позове на следствената тайна, защото се иска само броят на висящите производства, а за прекратените по давност следствена тайна няма. Всичко това показва, че прокуратурата не е прегледала тези дела, защото най-малкото трябваше да знае колко са те.\r\n\tДруг сериозен въпрос по същия проблем възникна на  на 16 ноември. Може ли главният прокурор да отговаря на едни депутати, а на други – не.\r\n\tДепутатът от БСП Филип Попов поиска с официално писмо от Данаил Кирилов да покани за изслушване главния прокурор Сотир Цацаров във връзка с процедурата по чл. 84 т.16 от конституцията. Тя дава право на Народното събрание \"да изслушва и приема доклади на главния прокурор за дейността на прокуратурата по прилагането на закона, противодействието на престъпността и реализирането на наказателната политика\".\r\n\tИскането на Филип Попов за изслушване в правната комисия е обосновано така: .\r\n\tВ общи линии Филип Попов настоява да получи същата информация, за която прокуратурата отговори на Mediapool, че никога не е събирана. Данаил Кирилов отговаря, че правилникът на Народното събрание не позволява на депутатите да искат справки от главния прокурор.\r\n\tказва Данаил Кирилов.\r\n\tВъпросът е защо народен представител да не може да получи тази информация, която Данаил Кирилов вероятно вече има или поне създава впечатление, че има. Ако се вярва на твърденията му пред К2.", "date": "2017.12.05", "title": "Вярно или не? Данаил Кирилов: Прокуратурата е преглеждала приватизационните сделки"}
{"url": "http://www.mediapool.bg/vseki-lev-spesten-na-nzok-ot-generitsi-e-570-ikonomiya-za-patsienta-news272703.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНавлизането на генерични медикаменти е намалило разходите на Националната здравно-осигурителна каса (НЗОК) с 18% или с около 10 млн. лева при лекарствата за сърдечно-съдови заболявания от групата на сартаните в периода 2005-2016 година. Далеч повече икономии обаче тяхното навлизане носи за пациентите, тъй като 1 спестен лев от разходите за реимбурсиране на НЗОК е съпроводен от около 5.70 лв. спестяване при потребителските доплащания. Това показва на Експертния клуб за икономика и политика (ЕКИП).\r\n\tГенериците са еккивалент на оригиналните лекарства, които други фирми започват да произвеждат след изтичането на съответния патент.\r\n\tЕкспертите са анализирали именно групата лекарства за сърдечно-съдови заболявания, тъй като те са водеща причина за смъртност у нас, а медикаментите са един от основните лостове за подобряване на живота на хронично болните. Сега НЗОК покрива 25% от стойността на тази група лекарства, а останалото доплащат пациентите.\r\n\tЗдравният икономист Аркади Шарков обясни, че при предимствена употреба на генерични лекарства разходите на НЗОК за тази група медикаменти биха намалели с 43 000 лева за 2016 година, а доплащанията на пациентите за тях с 2 млн. лева. През 2016 г. разходът на НЗОК за реимбурсиране на тези медикаменти е 3.4 млн. лв., докато доплащанията от пациентите за около 19.6 млн. лв. или 5.7 пъти по-високи в сравнение с държавния разход.\r\n\tЗа 2017 година биха били спестени 23 хил. лева на НЗОК и 2.3 млн. лева на пациентите.\n\n\r\n\tТова би станало, ако лекарите приоритетно изписват генерични медикаменти, без да са въведени изрични регулации като генерично заместване и т.н.\r\n\tРезултатите от изследването потвърждават заключенията от предходни анализи, като този на Световната банка от 2015 г., както и на добрите практики от страните в ЕС, че прогенеричната политика намалява значително разходите за медикаменти.\r\n\tВ същото време спестените разходи на НЗОК могат да се използват както за ограничаване на ръста на лекарствения ѝ бюджет, така и за увеличаване на процента реимбурсация в съответната лекарствена група – така например в групата на сартаните той може да бъде увеличен от 25% на 50% или на 75%.\r\n\t\r\n\tАнализът показва, че без особени мерки за насърчаване на прогенеричната политика, само от навлизането на генерични лекарства на пазара, бюджетът на НЗОК е облекчен значително, а търсенето им от хората се увеличава.\r\n\tПоложителният ефект върху бюджета на НЗОК се изразява в това, че на фона на постоянно увеличаващо се търсене – закупените количества през 2016 г. са над 3 пъти повече в сравнение с 2008 г., разходите за реимбурсирането им са с около 25% по-ниски. При над двойно по-високо реимбурсирано количество през 2016 г. в сравнение с 2009 г. разходите на касата намаляват с близо 50%.\r\n\tЕдно от възможните обяснения е конкуренцията на този пазар – докато през 2009 г. НЗОК реимбурсира 11 лекарствени продукта от групата на сартаните, през 2010 г. те са 17, а през 2016 г. – 81.\r\n\tСама по себе си конкуренцията не е достатъчна обаче, за да окаже такова влияние върху пазара, тъй като тя следва да е съпроводена и от промяна на потребителските навици. Именно такова “напасване” на потребителските навици се наблюдава и след 2006 година все повече потребители се насочват към по-евтините генерични лекарства.\r\n\tДокато през 2005 година 90% от закупените медикаменти от групата на сартаните са били оригинали, през 2007 година вече 60% са генерици и 40% - оригинали.\r\n\tСпестяването на средства може допълнително да се увеличи при прилагане на амбициозна прогенерична лекарствена политика, за каквато се обявяват повечето партии в предизборните си програми.\r\n\t\r\n\tРазличните страни членки в ЕС имат диференциран подход към генеричните медикаменти. В някои държави тази политика е залегнала напълно и се подкрепя от всички заинтересовани страни (лекари, пациенти и фармацевти) – това са Холандия, Швеция, Германия, Франция и Белгия. Посочените държави са с един от най-високите доходи на човек от населението в Европа, като през 2016 са създали 47% от БВП на ЕС. С цел да се пестят средства в здравните им системи и съответно да се увеличат покритието и достъпът до медикаменти, те прилагат различни политики за промоция на генеричните медикаменти.\r\n\tВ Германия бюджетът на лекарите е обвързан с предписването на генерични медикаменти, а във Великобритания е въведено предписване по Международно непатентно наименование (INN). В Дания разчитат на генерично заместване, в което датската агенция по лекарствата решава кои генерични лекарства са подходящи за това, след което аптеките трябва да предоставят на пациента продукта с най-ниска цена, освен ако лекарят и/или пациентът предпочита друг продукт.\r\n\tПазарът на генерични медикаменти в Европа формира около 40% от обема на общия пазар на лекарства в брой опаковки. Присъствието им е най-силно изразено в Германия, където по данни за 2014 г. формират около 73% от пазара на лекарствени продукти, следвани от Великобритания - 66% и Франция - 41%.\r\n\tСпоред изследване на Европейската комисия средните цени на медикаментите са намалели с около 20% в първата година след отпадането на патента за производство на оригиналното лекарство, а през втората година с още 25%. ЕК обръща внимание на това, че динамиката в цените варира според държавите и според медикаментите, като в някои държави се забелязва и намаление на цената с до 80-90% няколко години след навлизането на генеричните медикаменти на пазара.\r\n\tСпоред изчисления на IMS Health от 2015 г. създадената пряка конкуренция в резултат на генеричното навлизане на европейския пазар на лекарства е довела до спестяване на около 100 млрд. евро.\r\n\tВ заключение анализаторите от ЕКИП посочват, че провеждането на прогенерична политика зависи от няколко предпоставки, сред които са провеждането на информационни кампании, които да обясняват на лекари и фармацевти ефектите от нея, въвеждане на електронна рецепта и завършване на усилията за въвеждане на електронно здравеопазване.", "date": "2017.12.05", "title": "Всеки лев спестен на НЗОК от генерици е 5.70 икономия за пациента"}
{"url": "http://www.mediapool.bg/rehav-protest-sreshtu-direktora-na-pirogov-mz-izprati-proverka-news272675.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНяколко лекари и сестри от института за спешна помощ “Н.Й. Пирогов” излязоха във вторник на протест срещу ръководството на болницата, обвинявайки директора Асен Балтов в своеволия и скандални назначения. Протестиращите изпратиха и писмо до здравния министър, с което го запознават със ситуацията в болницата. То беше подписано от синдикалната секция на “Подкрепа“ в лечебното заведение, но в последствие от профсъюа се разграничиха от него.\r\n\t \r\n\tПо-късно здравният министър Кирил Ананиев съобщи, че протестира малка част от персонала и при това исканията им не се припознават от останалите работещи в лечебното заведение.\r\n\t \r\n\t“Една малка част от лекарите и от персонала на “Пирогов“ са излезли на протест днес. Всъщност сигналът, който дойде до мен, е от група лекари от болницата, които са бивши членове на КТ “Подкрепа“ и които по определени причини са били изключени оттам. И тяхното мнение според по-голямата част от работещите в “Пирогов“ не отразява тяхното становище“, каза Ананиев.\n\n\r\n\t \r\n\tТой съобщи, че е определил работна група, която е отишла на проверка още вчера в болницата. \"Предстои тя да ми докладва своите констатации. Но това, което разбирам, е, че изпратеното становище до мен не отчита мнението на по-голямата част от персонала“, каза Ананиев.", "date": "2017.12.05", "title": "Рехав протест срещу директора на “Пирогов“, МЗ изпрати проверка"}
{"url": "http://www.mediapool.bg/represiyata---glaven-argument-v-predizbornata-kampaniya-na-katalunskite-separatisti-news272704.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСлед провала на опита им да се отделят от Испания разединените сепаратистки партии в Каталуня залагат на авторитета на намиращите се в затвора или в изгнание свои водачи за спечелването на изборите в областта на 21 декември.\r\n\t \r\n\tРазногласията им обаче са такива, че дори при победа ще им бъде трудно да съставят правителство и да продължат да отправят предизвикателство към централните власти, смятат експерти.\r\n\t \r\n\tНа предишните избори през 2015 г. сепаратистите спечелиха абсолютно мнозинство в регионалния парламент с 47,8 процента от гласовете.\r\n\t \r\n\tСпоред най-новите допитвания сега за тях са обявили намерение да гласуват 45 до 46 на сто от избиратели и някои прогнози сочат, че те може да изгубят мнозинството си.\r\n\t \r\n\tЕдинствената им обща тема в кампанията, започнала официално в полунощ, е осъждането на \"репресията\" от страна на държавата, поела управлението в областта на 27 октомври, след едностранното провъзгласяване на \"Република Каталуня\".\r\n\t \n\n\r\n\tС подкрепата на мнозинството в парламента, правителството на Мариано Рахой се позова на неизползван досега член от конституцията, за да уволни регионалното правителство, да разпусне каталунския парламент и да свика нови избори.\r\n\t \r\n\tРъководителят на каталунската изпълнителна власт Карлес Пучдемон избяга в Брюксел с четирима свои бивши министри, за да избегне съдебно преследване, което прати останалите членове на правителството му в затвора. Всички те са обвинени в бунт, противодържавна дейност и отклоняване на обществени средства.\r\n\t \r\n\tНо двете основни сепаратистки сили - \"Ескера републикана каталана\" (\"Републиканска левица на Каталуня\", РЛК) и центристката партия на Пучдемон - ги упрекват, че не са призовали улицата, за да се окаже съпротива на централното правителство.\r\n\t \r\n\tРЛК, ръководена от бившия вицепремиер Ориол Жункерас, когото Върховният съд остави в ареста без право на гаранция, е начело в сондажите и възнамерява да оглави следващото сепаратистко правителство. Тази партия вече не насрочва дата за евентуално обявяване на независимост, признавайки, че това за момента е нещо недостъпно поради липсата на консенсус в Каталуня.Задава ли се още по-голяма разцепление?\r\n\tПучдемон, който създаде собствена листа \"Жунтс пер Каталуня\" (\"Заедно за Каталуня\"), не се е отказал от нищо. От Брюксел той води кампания чрез интервюта и претендира да бъде възстановен на власт като \"легитимен премиер\", с което да постави Мадрид в шах.\r\n\t \r\n\t\"Оттогава, само за месец станахме свидетели на преминаването на около 200 000 избиратели от \"Ескера\" към Пучдемон\", казва Ориол Бартомеус, преподавател по политилогия в Автономния университет в Барселона.\r\n\t \r\n\t\"Във времето до 21 декември пренията в сепаратисткия лагер ще се задълбочават и ще се разменят удари\", предрича той и допълва: \"Проблемът им е, че това може да доведе до изтичане на гласове и в крайна сметка да попречи на сепаратистите да възобновят абсолютното мнозинство\".\r\n\t \r\n\tОт другата страна, партиите противници на отцепването разчитат на рекордно висока избирателна активност (от около 80 процента), за да надделеят над сепаратисткия блок. Те обаче също водят кампания разединени.\r\n\t \r\n\tЛибералната партия \"Сиудаданос\" (\"Гражданите\") - втората политическа сила в Каталуня, Каталунската социалистическа партия и консерваторите от Народната партия на Рахой - на власт в Мадрид, но гледана с много лошо око в Каталуния, си оспорват един и същи електорат и не пожелаха да се съюзят.\r\n\t \r\n\t\"Съюз от три сепаратистки партии ми се вижда малко вероятен, както малко вероятно ми се струва съставянето на правителство от трите антисепаратистки партии\", каза Хосе Пабло Ферандис от института за социологически проучвания \"Метроскопия\".\r\n\t \r\n\tСпоред сегашните сондажи арбитър може да се окаже малката партия \"Каталуня ен кому\" (\"Каталуня заедно\"), учредена от кметицата на Барселона Ада Колау и радикалната лява формация \"Подемос\" (\"Ние можем\"), прогнозира той.\r\n\t\r\n\tТази формация е против независимостта, но въпреки това настоява за референдум за самоопределение, смятан от Мадрид за противоконституционен, което не предвещава добро продължение.\r\n\t \r\n\t\"Обсъждането на невъзможен при действащия правен ред референдум представлява възобновяване на дискусия, която не ни доведе до нищо\", заяви пред АФП Енрик Мильо, пълномощник на испанското правителство в Каталуния.", "date": "2017.12.05", "title": "\"Репресията\" - главен аргумент в предизборната кампания на каталунските сепаратисти"}
{"url": "http://www.mediapool.bg/pochina-posledniyat-rumanski-kral-mihai-news272706.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПоследният крал на Румъния - Михай Първи е починал в Швейцария на 96-годишна възраст, предадоха румънските медии, позовавайки се на съобщение на кралското семейство.\r\n\tМихай е издъхнал в 13 часа румънско време в резиденцията си в Обон, Швейцария.\r\n\tБившият монарх се оттегли от обществения живот през 2016 г., когато беше диагностициран с левкемия и рак на кожата. Той претърпя хирургическа интервенция и предаде отговорностите си на най-голямата си дъщеря, престолонаследничката принцеса Маргарета.\r\n\tКралският двор съобщи, че точната програма на погребението ще е ясна в сряда, но уточни, че тленните останки на бившия монарх ще бъдат изложени за поклонение първо в двореца Пелеш в Синая, а след това - в тронната зала на Кралския дворец в Букурещ. Погребалната служба ще се състои в Патриаршеската катедрала.\r\n\tКрал Михай ще бъде погребан в Куртя де Арджеш, където е положено тялото и на съпругата му кралица Ана, която почина миналата година.\r\n\tКрал Михай, който е трети братовчед на британската кралица Елизабет, възкачва на престола в Румъния през 1927 г., когато е едва на 6 години, и управлява в продължение на три години, след като баща му крал Карол Втори бяга с метресата си и се отказа от правата си върху трона, отбелязва АП.\r\n\tМихай отново се възкачва на трона през 1940 г., след като Карол абдикира за втори път, и управлява до 1947 г., когато комунистите го принуждават да абдикира. Прекарва в изгнание в Швейцария и Великобритания около 50 години от живота си.\r\n\tПрез юни 1948 г. Михай сключва брак с бъдещата кралица Ана. Двамата имат пет дъщери - Маргарета, Елена, Ирина, София и Мария. За да издържа семейството си крал Михай е работил като пилот на търговски полети.\r\n\tПрез 1992 г., три години след революцията от 1989 г., румънското правителство разрешава на Михай да се върне в страната за великденските празници. Завърналият се крал привлича огромни тълпи от хора. Популярността му обезпокоява президента Йон Илиеску, който забранява достъпа на Михай до Румъния за следващите пет години.\r\n\tРумънското гражданство на краля е възстановено през 1997 г.\r\n\t\"Крал Михай беше една от най-великите личности на Румъния и написа с големи букви историята на страната. Това е голяма загуба за Румъния, за румънците\", заяви президентът Клаус Йоханис, който поднесе съболезнования на кралското семейство, предаде Аджерпрес.\r\n\tНародът се разделя с болка с крал Михай, \"един модел за морал и достойнство за румънците\", написа в страницата си във Фейсбук румънският премиер Михай Тудосе.\r\n\t\"Винаги ще чувстваме липсата му, още повече догодина, когато ще отбележим стогодишнината от Великото обединение от 1918 г., момент с особено значение за нашата нация\", отбелязва румънският премиер.", "date": "2017.12.05", "title": "Почина последният румънски крал Михай"}
{"url": "http://www.mediapool.bg/povecheto-chetvartoklasnitsi-se-spravyat-dobre-s-cheteneto-s-razbirane-news272707.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБългарските четвъртокласници се справят добре с четенето с разбиране на литературен текст и могат да извличат информация от научен такъв. Въпреки това 5 на сто от децата нямат и минимални способности да четат с разбиране.\r\n\tТова става ясно от резултатите от международното изследване на уменията за четене на учениците от 4 клас PIRLS. Те бяха представени във вторник от директора на Центъра за оценяване в предучилищното и училищното образование Неда Кристанова.\r\n\t\r\n\tПроучването обхваща 50 страни. Резултатът на българските четвъртокласници е над средния за всички изследвани страни - 552 точки при 500 точки, и се повишава с 20 точки в сравнение с предишното такова изследване, правено през 2011 г. Настоящото постижение е близко до резултатите от първите години на участие на България в изследването - 2001 г. (550 т.) и 2006 г. (547 т.).\r\n\tЧетвъртокласниците у нас са на едно ниво по четене с децата в страни като САЩ, Литва, Унгария, Швеция, Латвия, Дания, Австралия, Канада. Най-висок е средният резултат в Русия - 581 точки, следван от този в Сингапур - 576 точки, и Хонконг - 569 точки. Най-малко точки имат децата в Южна Африка (320 т.) и Египет (330 т.).\n\n\r\n\t\r\n\tВъпреки определения като добър среден резултат на българските четвъртокласници, данните показват, че 5% от тях не покриват изискванията за минимални способности по четене, което беше посочено за проблем и от Кристанова. Средният дял на тези деца за всички изследвани страни е 4 на сто. За водещите в класацията държави е 1-3 на сто. В същото време способностите за четене на 19% от четвъртокласниците в България са на много високо ниво, а на 55 на сто - на високо ниво.\r\n\tТрадиционно изследването показва, че момичетата са по-добри в четенето, разбирането и извличането на информация от литературни и научнопопулярни текстове. Разликата в резултатите на момичетата и момчетата у нас е средно 15 т. Официално обяснение за това няма.\r\n\t\r\n\tГолямо значение за резултатите на децата има семейството, както и това дали са посещавали предучилищно образование. Данните показват, че децата, които растат в семейства с поне стотина книги вкъщи и чиито родители са добре образовани и реализирани професионално, се справят по-добре с четенето. По-добри са и резултатите на четвъртокласниците, чиито родители са се занимавали с тях вкъщи, преди да ги пуснат на училище.\r\n\tЗначение за постиженията на децата има това дали у дома те говорят на български. Четвъртокласниците, които говорят рядко или никога на официалния език у дома, се представят по-слабо.\r\n\tПо-високи са резултатите и на децата, които са ходили на детска градина и предучилищна преди да тръгнат на училище. Според данните за България делът на четвъртокласниците, които са били включени в образователната система от рано, се увеличава.\r\n\tПо-високи резултати в изследването показват и децата от семейства с висок социално-икономически статус за сметка на тези със социално слаби родители. По-добре се справят и четвъртокласниците, които имат положително отношение към четенето. Според данните в тази графа влизат 55% от децата у нас. Делът им е намалял в сравнение с 2006 г. (57%) и 2001 г. (60%). Увеличил се е обаче процентът на децата, които имат негативно отношение към четенето. Те са 12 на сто от изследваните при 4% през 2001 г. и 6 на сто през 2006 г.\r\n\tСпоред Кристанова следващото такова изследване, което ще е през 2021 г., ще покаже дали има ефект от направените през последните години промени в образователните програми, както и от въвеждането на задължително образование за 5-годишна възраст.", "date": "2017.12.05", "title": "Повечето четвъртокласници се справят добре с четенето с разбиране"}
{"url": "http://www.mediapool.bg/zashto-irlandskata-granitsa-e-nai-tranliviyat-vapros-vav-vrazka-s-brekzit-news272694.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПреговорите за Брекзит са в решаващ етап, при който Великобритания и Европейският съюз полагат усилия да уредят основни условия за развода преди важна среща на върха по-късно този месец. Споразумението е близо по въпросите за парите и правата на гражданите, но напредъкът е блокиран от статута на ирландската граница, а британската министър-председателка Тереза Мей каза вчера, че са необходими \"още преговори и консултации\".\r\n\t \r\n\tНека да погледнем защо границата се превръща в огромно препятствие за напредък във връзка с Брекзит.\r\n\t \r\n\tЗАЩО ИРЛАНДСКАТА ГРАНИЦА Е РЕШАВАЩА ЗА ПРЕГОВОРИТЕ ЗА БРЕКЗИТ?\n\n\r\n\t \r\n\tКато част от Обединеното кралство Северна Ирландия ще напусне ЕС. Това ще създаде 500-километрова сухоземна граница с Република Ирландия, която ще остане член на ЕС.\r\n\tВ момента границата по същество е невидима: почти 300-те пропускателни пункта нямат митнически постове или гранична инфраструктура, а хиляди хора живеят от едната страна и работят, пазаруват или ходят на училище от другата.\r\n\t \r\n\tТова е възможно до голяма степен, защото и Обединеното кралство, и Ирландия са част от единния пазар за стоки и услуги на ЕС, в който няма граници, а също от митническия съюз без тарифи, в който влизат и някои държави извън ЕС като Турция.\r\n\t \r\n\tПравителството на Великобритания казва, че когато напусне ЕС през март 2019 г., тя ще напусне също така единния пазар и митническия съюз. По същия начин правителството на Мей обещава, че няма да има \"твърда граница\", но не дава яснота за подробностите.\r\n\t \r\n\tИрландия и другите членове на ЕС искат Обединеното кралство да даде подробности как могат да бъдат избегнати митническите контролни пунктове и други гранични пречки, преди преговорите да могат да преминат към следващия етап, в който да се обсъждат отношенията след Брекзит като търговията.\r\n\t \r\n\tКАКЪВ МОЖЕ ДА БЪДЕ ЕФЕКТЪТ ОТ ТВЪРДА ГРАНИЦА?\r\n\t \r\n\tКомпаниите от двете страни на ирландската граница са свикнали да действат в \"икономика на целия остров\", при която стоките и работниците се движат свободно. Северноирландски млекопроизводители превозват мляко за обработка на юг. Прочутата ирландска бира \"Гинес\" се транспортира за бутилиране на север в Белфаст. Всичко, което затруднява това безпрепятствено движение - било митнически проверки или нови тарифи, може да има значително въздействие върху търговията.\r\n\t \r\n\tА тук не става дума само за икономика. Преди едно поколение, по време на насилието при \"Смута\" в Северна Ирландия, границата беше осеяна с военни вишки и контролни пунктове. Те изчезнаха след мирното споразумение от Белфаст през 1998 г. и оттогава процъфтяването на пътуването и търговията през границата помага за укрепване на мирния процес. Много хора в Северна Ирландия се тревожат от каквито и да е промени, които могат да подкопаят този напредък.\r\n\t \r\n\tКАКВО Е РЕШЕНИЕТО?\r\n\t \r\n\tЕдно решение е да се позволи на Северна Ирландия да остане в митническия съюз, когато останалата част от Обединеното кралство напусне. Тази идея обаче среща яростна съпротива от северноирландската Демократична юнионистка партия (ДЮП), а правителството на малцинството на Мей разчита на подкрепата на ДЮП, за да остане на власт.\r\n\t \r\n\tДЮП е пробританска протестантска партия и казва, че ще откаже да подкрепи каквато и да е сделка, която разглежда Северна Ирландия по някакъв различен начин от останалата част на Обединеното кралство.\r\n\t \r\n\t\"Икономическата и конституционната цялост на Обединеното кралство не трябва да бъде подкопавана по какъвто и да е начин\", каза вчера лидерката на ДЮП Арлийн Фостър.\r\n\tПреговарящите обсъждат споразумение, което да ангажира Великобритания да поддържа \"регулаторно съответствие\" между Северна Ирландия и Ирландия след Брекзит. По този начин по-лесно би могло да се избегне твърда граница. Това обаче също така би ограничило възможността на Обединеното кралство да променя икономическите си регулации, за да сключва нови търговски сделки по света.\r\n\t \r\n\tДори да може да бъде намерен компромис, който да удовлетвори ДЮП, някои британци, подкрепящи Брекзит, биха сметнали, че подобно споразумение несправедливо връзва ръцете на Великобритания в момент, когато тя се опитва да изгражда нови икономически отношения извън ЕС.", "date": "2017.12.05", "title": "Защо ирландската граница е най-трънливият въпрос във връзка с Брекзит"}
{"url": "http://www.mediapool.bg/diamanti-ot-laboratoriyata-news272700.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБаварски учен успя \"да отгледа\" най-големия диамант в света в лабораторията си, за което са му били необходими само няколко дни. Дали скоро диамантите ще станат масова стока?\r\n\tДиамантите са вечни. Някои от тях са на възраст три до четири милиарда години, което е доста близо до вечността.\r\n\t \r\n\tЕкземплярът, който държи в ръка ученият Матиас Шрек от Аугсбург, е само на четири-пет дни и с диаметър 9,2 сантиметра е най-големият в света.\r\n\t \r\n\tОт над четвърт век Шрек работи по технология за лабораторно създаване на диаманти. Физикът, роден през 1961 година, с вече прошарена коса, е сред учените, които вместо да преследват професорска титла, предпочитат да останат в средните слоеве на академичните среди, за да се посветят на изследванията си в тихи стаи. Тази година Шрек и колегите му са успели да постигнат пробив.\r\n\t \r\n\tТой връща огромния необработен диамант с матов блясък и овална форма в кутията му. До него слага значително по-малък блестящ камък, който е реплика на Кулинан I - един от диамантите в скиптъра на британската кралица.\r\n\t \r\n\tДали новият камък изобщо може да бъде наречен диамант?\r\n\t \n\n\r\n\t\"Той е също толкова диамант, колкото природните\", заявява ученият. Като доказателство посяга към модел на кристална решетка и показва въглеродните атоми, които са свързани помежду си в идеална триизмерна симетрия. Създаденият от него кристал има същата характерна структура, която прави диамантите толкова специални.\r\n\t \r\n\tНяма по-твърдо вещество, нито по-добър проводник, нищо не пречупва светлината толкова блестящо, колкото шлифован и полиран диамант. Създаденият по изкуствен начин камък има потенциала да изпълни една стара мечта на човечеството, както и да разруши един мит.\r\n\tДиамантите могат да станат масова стока, само малко по-скъпи от кристалните накити.\r\n\t \r\n\tНа международния пазар на диаманти цари безпокойство, още преди да се разчуе за опитите на баварските учени. От поколения изследователите търсят начини да произвеждат по изкуствен начин диаманти. През 50-те години учени от САЩ и Швеция за първи път успяват, като имитират условията в земната кора и подлагат графит на огромно налягане и екстремна температура - над 1500 градуса по Целзий и налягане до 60 000 бара. Разходите са огромни и продукцията се оказва твърде скъпа.\r\n\t \r\n\tОттогава учени по цял свят търсят по-изгодни методи. Някои експериментират с газофазно отделяне. При този метод във вакуумна камера, блестяща кутия от висококачествена стомана, смес от метан и водород бива изложена на електромагнитни вълни. Въглеродът от тази \"гореща супа\" сякаш капе върху субстрат и слой след слой за няколко дни се образува диамант.\r\n\t \r\n\tПодобен е и процесът в лабораторията в Аугсбург. Водородът е с чистота 99,999 % и бива филтриран допълнително. Учените имат подръка и бор, петият елемент в периодичната система (номер шест е въглеродът), благодарение на който диамантът получава прекрасен син нюанс.\r\n\t \r\n\tВ началото пластините, върху които диамантите \"израстват\", се чупели на парчета, но процесът вече е овладян. В момента нещата вървят толкова добре, че Шрек и негови двама млади колеги, бивши докторанти, искат да вложат знанията си в бизнес.\r\n\t \r\n\tТе са основали компанията Augsburg Diamant Technology, накратко AuDiaTec, и са наели технологичен център недалеч от кампуса на университета. Там реакторите работят денонощно, произвеждайки диаманти с овална форма, от които след това се изрязват множество правоъгълни камъни. Младите предприемачи продават свръхтвърдите пластинки на клиенти, които пък произвеждат инструменти за рязане, фрезоване или полиране, каквито се използват например от производителите на часовници или очила.\r\n\t \r\n\tШрек не иска да признае колко карата диаманти вече е произвела AuDiaTec, нито пък да разкаже подробно за процеса, чрез който е създал огромния си скъпоценен камък с тегло 155 карата. Ученият е предпазлив заради дебнещите конкуренти.\r\n\t \r\n\t\"В езерцето плуват и големи акули\", отбелязва той.\r\n\t \r\n\tНай-голямата сред тях е създадената през 1888 година компания De Beers, подразделение на концерна за добив на суровини Anglo American. De Beers контролира близо една трета от световния пазар и възприема синтетичните камъни като заплаха, тъй като качеството им става все по-добро. Дори професионалистите вече не могат да направят разлика с просто око или с лупа.\r\n\t \r\n\tДиамантеният гигант от Южна Африка се отнася към развитието на технологиите толкова сериозно, че е създал Element Six - компания, която сама разработва диаманти в лаборатория. Чрез тази дейност компанията иска не само да спечели пари, но най-вече да добие представа за тайните в производството на лабораторни диаманти и да се възползва от знанието, за да попречи на разпространението им.\r\n\t \r\n\tDe Beers създава за целта високотехнологични машини, които да могат да отличат изкуствените камъни чрез пречупване на светлината. Издайнически знак е например, когато някой силициев атом от реакторната пластина се е заблудил и е попаднал във въглеродната решетка. По този начин може да се установи безспорно дали кристалът е с естествен произход или е \"произведен\" в реактор.\r\n\t \r\n\tКато цяло в компанията си играем на \"стражари и апаши\", разказва Джонатан Кендъл, ръководител на един от изследователските институти на De Beers. Експертите на Element Six създават все по-добри диаманти и по този начин стимулират колегите си от De Beers Technology да разработват все по-добри уреди за установяване на произхода им.\r\n\t \r\n\tТе се използват от прочути бижутери, тъй като далеч не всички търговци могат да си позволят устройствата, някои от които струват над 40 000 долара.\r\n\t \r\n\tПоради тази причина малките камъни рядко биват сертифицирани.\r\n\t \r\n\tЗаради слабостта на петролния сектор освен това до пазара допълнително стигнаха много синтетични диаманти, с които се оборудваха главите на сондите.\r\n\t \r\n\tВсе пак лабораторните диаманти засега имат странична роля - те са едва 2 % от световния пазар. Според някои прогнози обаче делът им ще нарасне до 10 % към 2030 година. В тяхна полза са няколко фактора - в момента те са с 20-30 % по-евтини от естествените, а производството им изисква сравнително малко ресурси.\r\n\t \r\n\tЗа да бъде добит по естествен начин един карат диамант, трябва да бъдат прехвърлени 200 тона земна маса. Находищата на диаманти освен това често са в конфликтни региони, в които има нарушения на човешките права. Филмът \"Кървав диаманти\" от 2006 година с Леонардо ди Каприо за първи път разкри случващото се за много потребители, включително за самия актьор. Той дори вложи пари в калифорнийски стартъп, който произвежда изкуствени диаманти.\r\n\t \r\n\tАвстрийският производител на бижута Swarovski тази година дори представи собствена колекция от \"Създадени диаманти\".\r\n\t \r\n\tПодобни инициативи поставят класическите минодобивни компании като De Beers в отбранително положение. Бизнесът на компанията, оценяван на 80 милиарда долара годишно, от известно време е по-скоро скромен. Преди две години седем групи за добив на суровини се обединиха и започнаха кампания \"Rear is real\" (\"Рядкото е истинско\"), убеждавайки клиентите си, че само рядко срещаните неща са истински.\r\n\t \r\n\tОбединява ги тревогата, че изкуствените диаманти ще подбият цените и ще разрушат пазара. Затова правят всичко възможно да поддържат жив мита, който са създали с толкова труд - представата за диамантите като за нещо уникално и вечно, като съвършен символ за брачна клетва, затъмняващи всички лабораторни продукти, които може и да са също толкова чисти и твърди, но им липсва аурата на автентичност.\r\n\t \r\n\tВ крайна сметка клиентът решава дали да повярва на това послание или не. Той определя какво за него е ценно при един диамант - чудото на природата или чудото на техниката.", "date": "2017.12.05", "title": "Диаманти от лабораторията"}
{"url": "http://www.mediapool.bg/sagata-s-kugar-ite-se-reshava-izvan-sada-sled-poharcheni-2-mln-leva-za-arbitrazh-news272666.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБългария и \"Еърбъс Хеликоптерс\" (бившата \"Юрокоптер\") преговарят за сключването на извънсъдебно споразумение, след като Министерството на отбраната преди две години предприе съдебни действия срещу компанията заради неизпълнение на дейности по един от най-скъпите военни договори в историята ни. \r\n\t \r\n\tЗаради това заседанието на Международния арбитражен съд е отложено за януари следващата година, научи Меdiapool. \r\n\t \r\n\tTака топката отново е във военното министерство, което до момента е \"инвестирало\" близо 2 млн. лева в делото, което трябваше да реши спорните въпроси по за покупката на 18 хеликоптера (12 \"Кугър\" и 6 \"Пантер) за малко над 383 млн. евро. \n\n\r\n\t \r\n\tOбщата стойност на претенциите на Министерството на отбраната около е за близо 20 млн. евро. \r\n\t \r\n\tДоговорът с \"Юрокоптер\", която вече е ребрандирана като \"Еърбъс Хеликоптерс\", е символ за лошите управленски практики на МО, което през следващите години се готви да изхарчи над 3.5 млрд. лева за нова техника. \r\n\t \r\n\tОсвен че близо 13 години МО не може да \"затвори\" казуса, то не използва и голяма част от придобитата техника заради липсата на средства да я поддържа. \r\n\t \r\n\t\r\n\t \r\n\tДоговорът бе подготвен от правителството на Симеон Сакскобургготски и сключен от следващия кабинет на Сергей Станишев (тройната коалиция) през 2005 г. Общата цена на поръчката, договорена с посредничеството на бизнесмена Николай Гигов, бе малко над 383 млн. евро. \r\n\t \r\n\tДоговорът обаче бе предоговорен \"на тъмно\" от първото правителство на ГЕРБ и бе отказана част от поръчката – последните три машини \"Пантер\". Миналата година обаче стана ясно, че според Министерството на отбраната компанията не е доставила цялото договорено оборудване, забавила се е, а има проблеми и с изпълнението на офсета. Общата стойност на на МО е близо 20 млн. евро. \r\n\t \r\n\tВ края на 2015 г. България изпрати до Международния арбитражен съд при Международната търговска камара искане за арбитраж против \"Еърбъс Хеликоптерс\". \r\n\t \r\n\tЗаседанието на Арбитражния съд обаче е отложено за периода 22-26 януари 2018 г., предвид предприетите действия от двете страни за постигане на споразумение по съществуващите нерешени въпроси между тях, съобщиха от МО в отговор на запитване на Меdiapool. \r\n\t \r\n\tАмбицията на МО е да се стигне до взаимно изгодно решение, което да бъде оформено в споразумение между страните.\r\n\t \r\n\t\r\n\t \r\n\tМО вече е натрупало сериозни разходи около делото. Първо ведомството сключи договор за процесуално представителство и правни услуги с адвокатско дружество \"Симеонов и Дерменджиев\" за 1 375 516.61 лева с ДДС.\r\n\t \r\n\tОсвен това има над 76 хил. лева разходи за експерти. Платени за и 495 хил. лева за арбитражни такси и съответните банкови разноски. \r\n\t \r\n\tТака общите разходи по арбитражното дело на МО срещу \"Еърбъс Хеликоптерс\" от 2015 г. досега са точно 1 947 447.92 лева.\r\n\t \r\n\t\r\n\t \r\n\tМеждувременно военното министерство не успява да използва ефективно и придобитата техника заради лошото планиране и липсата на средства за поддържането й.\r\n\t \r\n\tСпоред неофициална информация към момента летят само 3-4  от 12-те Кугър-а. Това обаче е много добра новина, като се има предвид, че в края на 2013 г. летеше само един. \r\n\t \r\n\tВоенноморските сили използват и двата останали хеликоптера \"Пантер\", след като по-рано тази година третият хеликоптер в Черно море по време на учение.", "date": "2017.12.05", "title": "Сагата с \"Кугър\"-ите се решава извън съда след похарчени 2 млн. лева за арбитраж"}
{"url": "http://www.mediapool.bg/varhovniyat-sad-dade-zelena-svetlina-na-zabranata-za-vlizane-v-sasht-na-grazhdani-ot-shest-darzhavi-news272672.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tВърховният съд на САЩ разреши на правителството на президента Доналд Тръмп да прилага напълно забраната за влизане в страната на гражданите на шест държави с преобладаващо мюсюлманско население, съобщи БТА във вторник. По този начин заповедта на Тръмп ще влезе изцяло в сила, въпреки че срещу нея са заведени дела в редица съдилища в страната.\r\n\tЗабраната се отнася за гражданите на Чад, Иран, Либия, Сомалия, Сирия и Йемен.\r\n\tВърховният съд на САЩ взе своето решение със 7 гласа \"за\" и 2 \"против\". Срещу забраната гласуваха либералните съдийки Рут Бейдър Гинсбърг и Соня Сотомайор. Така магистратите отмениха две съдебни постановления на по-ниска инстанция, които позволяваха хора от шестте страни с роднини в САЩ да влизат в страната. Така забраната бе частично блокирана, докато бъдат разгледани жалбите срещу нея.\r\n\tЗабраната, която ще предстои да влезе в сила, е третата версия на заповедта, която Тръмп се опита да прокара седмица след встъпването си в длъжност през януари, отбелязва Ройтерс. Тя обаче бе блокирана от федерални съдилища и през март той издаде втора, ревизирана заповед. Тя изтече през септември след дълги съдебни борби и Тръмп издаде третата заповед по-късно същия месец.\r\n\tМярката се отнася също за гражданите на Северна Корея и някои представители на венецуелските власти. Съдилища на по-ниска инстанция обаче вече дадоха зелена светлина тези разпоредби да влязат в сила. В по-ранна версия на заповедта фигурираше и Ирак, но впоследствие страната, която е ключов съюзник на САЩ в Близкия изток, бе извадена от черния списък. Судан фигурираше в първите две заповеди, но не попадна в третата, след като Тръмп отмени американски санкции срещу страната заради напредъка ѝ в борбата срещу тероризма и в областта на човешките права.", "date": "2017.12.05", "title": "Върховният съд даде зелена светлина на забраната за влизане в САЩ на граждани от шест държави"}
{"url": "http://www.mediapool.bg/yutyub-zasilva-borbata-s-ekstremistkoto-sadarzhanie-news272695.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tКомпанията Ютюб заяви, че възнамерява да увеличи догодина броя на сътрудниците си, работещи за откриване на екстремистко, свързано с насилие и друго неподходящо съдържание, предаде Ройтерс.\r\n\t \r\n\tЮтюб е разработила автоматичен софтуер за откриване на свързани с екстремизъм видеоматериали и сега иска да направи същото с клипове, съдържащи слово на омразата или са неподходящи за деца.\r\n\t \r\n\tЪплоудърите, чиито видеоматериали бъдат набелязани от софтуера, може да бъдат лишавани от правото да събират приходи от реклама.\r\n\t \r\n\tЮтюб обаче е получила оплаквания от ъплоудъри, че софтуерът е предразположен към грешки.\r\n\t \r\n\tДобавянето на още хора към хилядите сътрудници, отговарящи за преглеждане на съдържанието, ще осигури на компанията повече данни за захранване и евентуално за подобряване на нейния софтуер за машинно самообучение.\r\n\t \n\n\r\n\tЦелта е общият брой на хората в компанията Гугъл, проверяващи за съдържание, което може да нарушава нейните политики, да стане над 10 000 през 2018 г.\r\n\t \r\n\tС тези действия Ютюб, която е собственост на Гугъл, отговаря на отправяните й критики заради екстремистки, свързани с насилие и други неподходящи видеоклипове и коментари.\r\n\tПо-рано тази година Гугъл обяви, че ще засили борбата с разпространение на видеозаписи с екстремистко съдържание в Ютюб.", "date": "2017.12.05", "title": "Ютюб засилва борбата с екстремисткото съдържание"}
{"url": "http://www.mediapool.bg/kamion-s-tuhli-se-obarna-i-blokira-dvizhenieto-po-magistrala-hemus-news272708.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНатоварен с тухли тир се е преобърнал на магистрала \"Хемус\" и движението е блокирано, съобщиха от Областната дирекция на МВР-София.\r\n\tСигналът за инцидента, който е станал при 16-ия километър от магистралата след гара Яна, е подаден малко преди 15 часа.\r\n\tТежкотоварният камион се е обърнал, като е разпилял товара си. Ограничено е движението във всички ленти в посока Варна, съобщиха от агенция \"Пътна инфраструктура\". Водачите изчакват на място.\r\n\tВече се е образувала двукилометрова колона от автомобили. Изчаква се техника, която да изтегли авариралия камион.\r\n\tПри катастрофата няма пострадали.\r\n\tЕдин човек е загинал, а 39 са пострадали при катастрофи в страната през изминалото денонощие, съобщиха от пресцентъра на МВР.\r\n\tОбщо в страната са станали 34 тежки пътнотранспортни произшествия. Двама от пострадалите са с опасност за живота.\r\n\tВ София са регистрирани 177 леки и две тежки катастрофи, при които са пострадали двама души.", "date": "2017.12.05", "title": "Камион с тухли се обърна и блокира движението по магистрала \"Хемус\""}
{"url": "http://www.mediapool.bg/livanskiyat-premier-se-razbra-s-protivnitsite-si-i-ottegli-ostavkata-si-news272698.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЛиванският министър-председател Саад Харири официално оттегли оставката си след постигане на споразумение с политическите си противници, предаде Асошиейтед прес във вторник.\r\n\t \r\n\tСъобщението беше направено в края на първото заседание на правителството, откакто Ливан изпадна в политическа криза след изненадващата оставка на Харири на 4 ноември.\r\n\t \r\n\tНа заседанието беше одобрено изявление, призоваващо съперничещите си ливански групи да се дистанцират от регионалните конфликти и вътрешните работи на арабските страни.\r\n\t \r\n\tПървото правителствено заседание, ръководено от Харири след оставката, която той обяви в Саудитска Арабия преди месец, се проведе в президентския дворец в Бейрут в присъствието на ливанския президент Мишел Аун, посочва ДПА.\r\n\t \n\n\r\n\tПреди заседанието Аун и Харири разговаряха при закрити врата, каза източник, пожелал анонимност.\r\n\t \r\n\tПри обявяването на своята оставка на 4 ноември Харири отправи остри критики срещу Иран и ливанското шиитско движение Хизбула, като ги обвини, че дестабилизират Ливан и други арабски страни. Хизбула участва в правителството на Харири.\r\n\t \r\n\tСлед завръщането си в Ливан на 22 ноември Харири обяви, че оставката ще бъде отложена, за да се проправи път за диалог с политическите лидери за кризата и отношенията с другите арабски държави.", "date": "2017.12.05", "title": "Ливанският премиер се разбра с противниците си и оттегли оставката си"}
{"url": "http://www.mediapool.bg/zhalt-kod-za-silen-vyatar-v-chetiri-oblasti-news272673.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЖълт код за силен вятър е обявен в 4 области на страната за вторник. Кодът е в сила за областите Монтана, Враца, Видин и Плевен. В тези райони през деня северозападният вятър ще се усили, ще има пориви до 22-24 м/с.\r\n\tВятърът от северозапад ще се усили и с него в страната ще продължи да нахлува студен въздух. Облачността временно ще се увеличи и на отделни места по високите полета на Западна България и Предбалкана ще превали слаб сняг. Максимални температури, предимно между 1 и 6 градуса, в София около 0 градуса, но вятърът ще създава усещане за доста по-студено време. Атмосферното налягане ще продължи да се повишава и ще бъде по-високо от средното за декември.\r\n\tОблачността над планините ще е значителна и на много места ще превалява сняг. Ще духа силен северозападен вятър, с който ще нахлува студен въздух и температурите през деня ще се понижат.", "date": "2017.12.05", "title": "Жълт код за силен вятър в четири области"}
{"url": "http://www.mediapool.bg/bedstvenoto-polozhenie-v-smolyan-ostava-v-sila-news272674.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\t\r\n\tИ във вторник в сила остава частичното бедствено положение в област Смолян.\r\n\tСвлачища, които се активизирахта след обилните валежи, блокираха достъпа до селата Мугла и Горово. Разчистването на проблемните участъци продължава и днес. В рамките на деня се очаква да бъде разчистен за движение обходен път до Горово, съобщи БНТ.", "date": "2017.12.05", "title": "Бедственото положение в Смолян остава в сила"}
{"url": "http://www.mediapool.bg/spored-izsledvane-balgarite-sa-sred-umerenite-konsumatori-na-alkohol-v-es-news272676.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБългарските домакинства са изразходвали около 1,6% от общите си разходи за консумация на алкохолни напитки през миналата година, което е равно на средноевропейският показател, показват данни на Евростат за разходите на домакинствата за алкохол в ЕС през 2016 г., цитирани от БТА.\r\n\tС идентични показатели от 1,6 на сто разходи за консумация на алкохолни напитки, като дял от общите разходи, са страни като Белгия и Великобритания, което поставя страната ни сред сравнително умерените консуматори на алкохол в ЕС.\r\n\tПо данни на НСИ за миналата година, едно българско домакинство е консумирало средно около 60 литра бира, 5 литра вино и между 3-4 литра ракия или други концентрати. Около 30 литра средно на лице пък е била консумацията на алкохолни напитки през 2016 г., пак до данни на НСИ.\r\n\tСредните годишни разходи на едно лице у нас за консумация на алкохолни напитки са варирали около 500 лева, при среден показател за ЕС от 250 евро на жител.\r\n\tСпоред друго изследване на Националния център за опазване на общественото здраве и анализи (НЦОЗА), всеки четвърти анкетиран българин е заявил, че употребява алкохол редовно, като броят на мъжете е бил почти 4 пъти по-голям от броят на жените, употребявали алкохол.\r\n\tСъщото изследване отчита, че около 80 на сто от мъжете и близо 90 на сто от жените у нас са употребявали алкохол в рамките на нормалното - под 300 милилитра на седмица.", "date": "2017.12.05", "title": "Според изследване българите са сред умерените консуматори на алкохол в ЕС"}
{"url": "http://www.mediapool.bg/zapochva-kampaniyata-za-regionalnite-izbori-v-katalunya-news272677.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЗапочна кампанията за регионалните избори в Каталуня на 21 декември.\r\n\tЗалогът на изборите, свикани от централните испански власти след разпускането на правителството на автономната област, е висок – те са своеобразен тест за подкрепата за независимостта на Каталуня.\r\n\tКампанията е нетипична, тъй като водещите кандидати на сепаратистите са в ареста или в изгнание.\r\n\tПървите предизборни митинги се проведоха към полунощ. На единия от тях, в регионалната столица Барселона, уволненият каталунски премиер Карлес Пучдемон говори чрез видеоконферентна връзка от Брюксел, където е в изгнание.\r\n\t“Централните испански власти искат да поставят всички възможни препятствия, за да не можем да проведем кампания при еднакви условия с другите кандидати”, каза Пучдемон.\r\n\tТой подчерта, че изборът пред каталунските гласоподаватели се свежда “между нацията и подчинението”, “между каталунските институции и мракобесните персонажи в Мадрид”.\r\n\t12 от 13-те министри от разформированото правителство на Каталуня са кандидати на изборите. Пучдемон и намиращият се в ареста уволнен вицепремиер Ориол Жункерас се борят за лидерската позиция в сепаратисткия лагер.\r\n\tСпоред проучванията на общественото мнение изходът от надпреварата между привържениците на независимостта и на оставането на Каталуня в Испания е неясен.\r\n\tВъзможно е своеобразен арбитър да се окаже по-малка политическа сила, която е против независимостта, но е за произвеждане на референдум за самоопределение, който според Мадрид би бил противоконституционен.", "date": "2017.12.05", "title": "Започва кампанията за регионалните избори в Каталуня"}
{"url": "http://www.mediapool.bg/lekarstva-za-nad-200-mln-leva-se-prodavat-nelegalno-izvan-bulgaria-news272678.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЕдна престъпна група препродава лекарства за 90 млн. лева в чужбина, а общо в сивия сектор у нас изтичат медикаменти за 200 млн. лева годишно. Това обяви зам.-министърът на здравеопазването Бойко Пенков пред бТВ във вторник.\r\n\tТой разясни, че има легален бизнес за препродаване на лекарства в ЕС - когато в една страна има излишък, е позволено търговец да изкупи лекарства и да ги продаде там, където има недостиг. Но в случая не става въпрос за такава практика.\r\n\tПостоянно получаваме сигнали, че липсват лекарства – защото се изнасят по криминален начин от България в чужбина, каза Пенков.\r\n\tНай-често обажданията били за лекарства като инсулин, за повишено кръвно налягане, за онкологични заболявания и други хронични болести. Тези лекарства би трябвало да са налични, тъй като са ясни нужните количества, така че се внасят дори с 10-15% повече.\r\n\tЗам.-министърът посочи, че в схемите вероятно има и медицински лица, и обрисува няколко сценария.\r\n\t“Например: Постъпваш в болница, пише ти се диагноза, изписва ти се лекарство, което е “интересно”, но то не се прилага, защото реално нямаш нужда от него, а после това лекарство се изнася.\r\n\tДругата практика е свързана с аптеките – трябва, например, да си купиш лекарство за астма, но трябва да се доплати 25%. Затова ми препоръчват друго, без доплащане, а по-скъпото лекарство се изнася. При някои проверки се оказва, че в складовете има лекарства, но те не се разпространяват в мрежата и в края на месеца се изнасят, защото няма нужда от тях”, каза заместник-министърът.\r\n\tТой коментира и кратко последните решения в бюджета, които доведоха до мораториум на новите лекарства. Изтъкна, че в България всеки в здравната система \"ревнува друга част\".\r\n\t\"Болничната помощ сега на среща казаха - престанете да плащате пари за лекарства. Другите казват - трябва да правим профилактика, превенция, спрете да финансирате болничната помощ. Трябва да балансираме нещата.\"\r\n\tИ изтъкна, че във Франция тази година ще се увеличат харчовете за лекарства от 0% до 3%, а в България от 5% до 8%. 80 млн. лева допълнително ще бъдат харчени, подчерта зам.-министърът.", "date": "2017.12.05", "title": "Лекарства за над 200 млн. лева се продават нелегално извън България"}
{"url": "http://www.mediapool.bg/rusiya-obyavi-devet-amerikanski-medii-za-chuzhdestranni-agenti-news272679.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tРуското министерство на правосъдието обяви днес за \"чуждестранни агенти\" девет американски медии, след като президентът Владимир Путин обнародва съответната законова поправка, съобщи Франс прес.\r\n\t \r\n\tЗа \"изпълняващи функциите на чуждестранен агент\" са обявени радио \"Гласът на Америка\" и Радио \"Свободна Европа/ Радио \"Свобода\", финансирани от Конгреса на САЩ, както и още седем свързани с тях медии.\r\n\t \r\n\tОсвен радио \"Гласът на Америка\" и \"Радио Свободна Европа\"/ Радио Свобода\", под действието на закона попадат също телевизия \"Настоящее время\", татарско-башкирската служба на \"Радио Свобода\" (Azatliq Radiosi), сайтовете \"Сибир. Реалии\", \"Idel. Реалии\", \"Фактограф\", \"Кавказ. Реалии\" и \"Крим. Реалии\".\n\n\r\n\t \r\n\tВ края на ноември президентът Путин обнародва закон за регистрирането на всички действащи в Русия международни медии със спорната формулировка \"чуждестранен агент\" в отговор на задължаването на руската държавна телевизия Ар Ти (RT, бившата \"Раша тудей\") да се регистрира като \"чуждестранен агент\" в САЩ. Висши американски представители обвиниха руската телевизия в опит да влияе на миналогодишните президентски избори, спечелени от Доналд Тръмп, припомня ДПА.\r\n\t \r\n\tСъветът по правата на човека към руския президент осъди закона, отбелязвайки, че \"министерството на правосъдието ще може произволно да окачестви всяка чуждестранна медия като чужд агент\".\r\n\t \r\n\tЗаконът, разкритикуван остро от правозащитните организации \"Хюман райтс уоч\" и \"Амнести интернешънъл\", задължава регистрираните като \"чуждестранен агент\" медии да дават на властите информация за финансовото си състояние и да посочват изрично в материалите си, че са регистрирани като чужд агент, което ще рече, че обслужват интересите на чуждо правителство.\r\n\t \r\n\tИзискването за регистрация на медиите се въвежда с поправка към действалия досега закон от 2012 г., който се отнасяше само за неправителствените организации.", "date": "2017.12.05", "title": "Русия обяви девет американски медии за \"чуждестранни агенти\""}
{"url": "http://www.mediapool.bg/sporazumenieto-za-brekzit-se-e-provalilo-v-posledniya-moment-zaradi-irlandskata-granitsa-news272680.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tВеликобритания и Европейският съюз са се споразумели за уреждането на заплетения въпрос за ирландската граница във връзка с Брекзит, но в последния момент сделката се е провалила, предаде Асошиейтед прес, като се позовава на ирландския министър-председател Лио Варадкар.\r\n\t\r\n\tПо думите му висши служители от ЕС са му казали, че Великобритания \"е договорила текст за границата, изпълняващ нашите условия\". Основното условие на Ирландия и ЕС бе Великобритания да даде конкретни обещания, че няма да има \"твърда\" граница в Ирландия след Брекзит.\r\n\t\r\n\tПоследвало обаче безкомпромисно изявление на северноирландската Демократична юнионистка партия (ДЮП). Водачката на юнионистите, чиято партия понастоящем осигурява на консерваторите работещо мнозинство в Камарата на представителите, каза на министър-председателката Тереза Мей, че не може да подкрепи планирания от Даунинг стрийт ангажимент Северна Ирландия да остане обвързана с европейските регулации и да няма \"твърда\" граница между Великобритания и Ирландия.\r\n\t \r\n\tВеднага след това лидерите на Великобритания и ЕС обявиха, че имат нужда от повече време за преговори. Така съдбата на Северна Ирландия блокира споразумението за Брекзита, от което Тереза Мей се нуждае, за да успокои бизнеса и финансовите среди, които заплашват да се преместят другаде.\n\n\r\n\t \r\n\tБрюксел настоява да се стигне до споразумение в началото на декември, за да може европейската среща на върха на 14 и 15 декември евентуално да го одобри и да проправи път към втория етап от преговори за Брекзита, отнасящ се за бъдещите отношения с ЕС и ключов за Великобритания.\r\n\t \r\n\tЛио Варадкар каза, че е \"изненадан и разочарован, че британското правителство, изглежда, не е в положение да завърши това, което е било договорено днес (вчера, понеделник – бел. ред.)\". Той обаче изрази надежда, че може да бъде постигната сделка преди срещата на върха на ЕС по-късно този месец.\r\n\t \r\n\t\"Шоуто се измести в Лондон“\r\n\t \r\n\tПредседателят на Европейската комисия Жан-Клод Юнкер заяви, че още не е постигнато споразумение за условията за излизане на Великобритания от ЕС. Той каза, че позициите на двете страни до голяма степен са се сближили, и изрази надежда за постигане на споразумение преди срещата на върха на 14-15 декември.\r\n\t \r\n\tПредседателят на Европейския съвет Доналд Туск заяви, че времето за постигане на споразумение между ЕС и Великобритания за условията за Брекзит силно намалява, но все още е възможно до следващата седмица да се стигне до сделка, която да отблокира преговорите за бъдещо търговско споразумение, посочва Ройтерс.\r\n\t \r\n\tТуск каза след среща с британската министър-председателка Тереза Мей, че е бил готов да представи ръководни принципи на ЕС за подобни бъдещи отношения, но липсата на споразумение за условията за Брекзит не е позволило това.\r\n\t \r\n\tГотови сме да възобновим преговорите, когато имаме знак, че Лондон е готов. ЕС и Великобритания имат общо разбиране по повечето въпроси, но има теми, които остават открити и изискват допълнителни преговори, особено в Лондон, шоуто се измести там, заяви във вторник говорител на Европейската комисия.\r\n\t\r\n\tНищо не е договорено, докато всичко не е договорено, добави говорителят. Очакваме заседание на преговорните екипи по-късно тази седмица, но засега нищо повече не може да се каже, уточни той.\r\n\t \r\n\tСеверноирландската ДЮП изложи на показ политическата слабост на Мей\r\n\tПолитическата слабост на британския премиер Тереза Мей беше директно изложена на показ вчера в Брюксел, коментира събитията британският в. \"Гардиън. Постигнатата между Лондон и Европейския съюз договореност за решаване на проблема с ирландската граница и минаване към следващата фаза от преговорите за Брекзит била торпилирана от телефонно обаждане в последната минута до Мей от лидера на северноирландската Демократична юнионистка партия (ДЮП), Арлин Фостър.\r\n\t \r\n\tУвереността, че споразумението е на една ръка разстояние станала на пух и прах по време на работен обяд с председателя на Еврокомисията Жан-Клод Юнкер, когато Мей трябвало да прекъсне разговорите, за да отговори на обаждането на Фостър.\r\n\t\r\n\tТова развитие отново повдига въпроса за способността на Мей да изпълни каквото и да било споразумение, предложено на 27-те страни членки и изпълни дипломатите в Брюксел с лошо предчувствие за бъдещите преговори, допълва вестникът.\r\n\t \r\n\tСлучилото се е показателно за политическата несигурност, и по-точно казано хаос, в Лондон. Фактът, че премиерът каза това на всеослушание, показва до каква степен са се влошили отношенията между Дъблин и Лондон, отбелязва в. \"Айриш таймс\".\r\n\t \r\n\tПреговорите за Брекзит буксуват, а британският премиер се сблъсква с гняв в страната си, пише в. \"Вашингтон пост\". Вчерашният провал е напомняне, че Мей договаря напускане от ЕС не само с европейците, но и вътре в собствената си партия, с Уелс, Шотландия, Ирландия, Северна Ирландия и кмета на Лондон.\r\n\t \r\n\tСметка по развода, достигаща 65 милиарда долара, ще разяри подкрепящите Брекзита лидери, които искат Великобритания да се откъсне от блока без да плати и цент. Плаващият ангажимент, че Северна Ирландия ще се придържа към европейските регулации, за да се избегне избухване на ново междурелигиозно насилие незабавно повдигна въпроси у проевропейските лидери в Шотландия и Лондон, които запитаха, защо не може и те да разполагат с такава сделка, допълва вестникът.\r\n\t \r\n\tКметът на Лондон иска специална сделка за града\r\n\t\r\n\tЛондон би трябвало да получи във връзка с Брекзит специална сделка, която да му позволи да остане в единния пазар и митническия съюз на Европейския съюз, ако на Северна Ирландия бъде позволено това, заяви кметът на британската столица Садик Хан, цитиран от Ройтерс.\r\n\t\"Огромни последици за Лондон, ако Тереза Мей приеме, че е възможно част от Великобритания да остане в единния пазар и митническия съюз след Брекзит\", заяви Хан в Туитър.\r\n\t \r\n\t\"Лондончани в огромното си мнозинство гласуваха за оставане в ЕС и подобна сделка тук би могла да защити десетки хиляди работни места\", каза той.", "date": "2017.12.05", "title": "Споразумението за Брекзит се е провалило в последния момент заради ирландската граница"}
{"url": "http://www.mediapool.bg/chiy-e-erusalim-tramp-otnovo-razgnevi-blizkiya-iztok-news272681.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПрезидентът на САЩ Доналд Тръмп може тази седмица да признае Ерусалим за столица на Израел и с това да предизвика ново изостряне на конфликта в региона. Плановете на САЩ се посрещат с растящо недоволство в арабския свят.\r\n\t \r\n\tПо време на изявлението си Тръмп според прогнозите за пореден път ще отложи да съобщи, че посолството на САЩ се премества от Тел Авив в Ерусалим.\r\n\t \r\n\tПалестинците, главата на Арабската лига, а също така лидерите на Турция и Йордания предупредиха за евентуални последици от това решение.\n\n\r\n\t \r\n\tПроблемът със статута на Ерусалим е сред най-острите въпроси в отношенията между Израел и арабските му съседи.\r\n\t \r\n\tИзраелското правителство не е коментирало публично евентуалното предстоящо изявление на Тръмп.\r\n\t \r\n\tВ понеделник изтича срокът, в който президентът трябва да подпише отказ посолството да се измести от Тел Авив в Ерусалим.\r\n\t \r\n\tВсички президенти на САЩ, включително Тръмп, подписват този документ на всеки шест месеца, откакто през 1995 г. Конгресът прие решение за преместване на мисията.\r\n\t \r\n\tПо време на предизборната кампания Тръмп неведнъж обеща да премести посолството. И въпреки че все още има намерение да го направи, посолството засега е в Тел Авив.\r\n\t \r\n\tПри все това има данни, че в сряда Тръмп ще направи изявление, в което ще каже, че Вашингтон признава официално Ерусалим за столица на Израел, но за пореден път ще отложи местенето на посолството.\r\n\t \r\n\t\r\n\t \r\n\tСтатутът на Ерусалим е пряко свързан с конфликта между Израел и Палестинската автономна власт, подкрепяна от другите арабски държави и от целия ислямски свят.\r\n\t \r\n\tГрадът, особено източната му част, се смята за свещен от три религии - юдаизма, исляма и християнството. \r\n\t \r\n\tИзраел анексира този район по време на близкоизточната война от 1967 г. и смята града за неразделна част от своите територии. А палестинците смятат Източен Ерусалим за столица на бъдещата си държава.\r\n\t \r\n\tМирното споразумение от 1993 г. предвиждаше окончателният статут на града да се дискутира в следващи фази от мирните преговори.\r\n\t \r\n\tПравото на Израел върху Ерусалим не бе признато от международната общност. Всички страни, включително най-близкият съюзник на Израел - САЩ, разположиха представителствата си в Тел Авив.\r\n\tОт 1967 г. Израел е построил в Източен Ерусалим десетки квартали, където живеят днес близо 200 000 израелци.\r\n\t \r\n\tЗаселническите колонии са незаконни според международното право, при все че Израел оспорва това.\r\n\t \r\n\tАко САЩ признаят официално Ерусалим за израелска столица, това ще предизвика конфликт с международната общност. И същевременно ще заздрави позициите на Израел, засягащи легалността на колониите му в Източен Ерусалим. \r\n\t \r\n\tТова решение ще постави и друг проблем - как ще се държат САЩ с оглед резолюциите на ООН по този въпрос. САЩ имат право на вето и може да го използват при по-нататъшни дискусии за действията на израелското правителство в източната част от града. \r\n\t \r\n\t\r\n\t \r\n\tБлизкоизточните съюзници на САЩ реагират агресивно при новината за предстоящото изявление относно статута на Ерусалим. \r\n\t \r\n\tЙордания, под чийто надзор са поставени всички ислямски светини в града, предупреди, че действията на Тръмп ще имат тежки последици. \r\n\t \r\n\tПо инициатива на Йордания бе свикано извънредно съвещание с участието на Арабската лига и на Организацията за ислямско сътрудничество. \r\n\t \r\n\tГенералният секретар на Лигата Ахмед Абул Гаит заяви, че тази стъпка на САЩ ще разпали още повече фанатизма и жестокостта.\r\n\t \r\n\tТурският вицепремиер Бекир Боздаг съзря тук огромна катастрофа, която ще унищожи крехкия мир и ще предизвика нови конфликти.\r\n\t \r\n\tПрезидентът на Палестинската автономна власт Махмуд Абас призова световните лидери да се намесят в ситуацията.\r\n\t \r\n\t\"Подобно решение на САЩ ще зачеркне мирния процес и ще дестабилизира ситуацията в региона\", каза той.\r\n\t \r\n\tСАЩ участваха в мирните преговори десетилетия наред. Администрацията на Тръмп и днес работи върху нов проект за мирно споразумение. Но ако Щатите признаят Ерусалим за столица на Израел, Вашингтон ще изгуби позициите си сред палестинците.\r\n\t \r\n\t\r\n\t \r\n\tВсе още не е ясно дали президентът Тръмп ще признае Ерусалим за израелски град. \r\n\t \r\n\tБелият дом не опроверга, нито потвърди това му намерение. Джаред Къшнър, съветник и зет на Тръмп, даде изявления в неделя, но отказа да отговаря на въпроси по темата.\r\n\t \r\n\t\"Президентът все още разглежда различните факти, за да формулира собствено решение - заяви Къшнър. - Когато решението бъде взето, той ще го представи сам, а не чрез мен.\"", "date": "2017.12.05", "title": "Чий е Ерусалим? Тръмп отново разгневи Близкия изток"}
{"url": "http://www.mediapool.bg/tramp-otlozhi-reshenieto-si-da-premesti-posolstvoto-ot-tel-aviv-v-erusalim-news272682.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПрезидентът на САЩ Доналд Тръмп отложи очакваното с голям интерес решение дали ще премести посолството на страната си в Израел от Тел Авив в Ерусалим. Хоган Гидли, говорител на американското президентство, съобщи, че решението ще бъде взето \"в близките дни\".\r\n\t \r\n\t\"Президентът бе ясен по тази тема от самото начало: въпросът не е дали, а кога\", подчерта в същото време Гидли.\r\n\t \r\n\tПрез 1995 г. Конгресът на САЩ прие закон за преместване на посолството от Тел Авив в Ерусалим, припомня Ройтерс. Оттогава американските президенти подписват на всеки шест месеца заповед за отлагане на изпълнението на това решение.\n\n\r\n\t \r\n\tКрайният срок Тръмп да направи това изтича в понеделник местно време, отбелязва Ройтерс. \r\n\t \r\n\tВисокопоставени представители на американските власти изразиха очакване президентът да подпише втората си заповед за отлагане с 6 месеца на преместването на посолството, откакто встъпи в длъжност през януари. В същото време те казаха, че Тръмп вероятно ще произнесе реч, в която ще признае Ерусалим за столица на Израел.\r\n\t \r\n\tЕдин такъв ход би променил датиращата от десетилетия позиция на САЩ по въпроса и може да разпали насилие в Близкия изток, отбелязва Ройтерс. Агенцията припомня, че по време на предизборната кампания миналата година Тръмп обеща да премести американското посолство в Израел от Тел Авив в Ерусалим.\r\n\t \r\n\tИзраел превзе Източен Ерусалим през Шестдневната война от юни 1967 г., а през юли 1980 г. обяви града за своя \"вечна и неделима\" столица. Международната общност обаче не признава израелските претенции към Източен Ерусалим, който палестинците искат за столица на бъдещата си държава.\r\n\t \r\n\tПалестинската автономна власт, която контролира Западния бряг на река Йордан, и ислямисткото движение Хамас, управляващо ивицата Газа, предупредиха Тръмп да не признава цял Ерусалим за столица на Израел и да не премества там американското посолство, съобщи Франс прес.\r\n\t \r\n\tТова ще унищожи напълно шансовете за мир, подчерта в неделя Набил Шаас, съветник на палестинския президент Махмуд Абас.\r\n\t \r\n\tХамас заплаши с нова интифада. \r\n\t \r\n\tОрганизацията за ислямско сътрудничество (ОИС) каза, че ако Тръмп признае Ерусалим за столица на Израел, това ще представлява \"откровена агресия\" срещу арабския и мюсюлманския свят, предаде Асошиейтед прес.\r\n\t \r\n\tВ случай че предприеме такъв ход, президентът на САЩ ще навреди на израелско-палестинския мирен процес и ще повиши напреженията в Близкия изток, предупреди саудитският посланик във Вашингтон принц Халид бин Салман, цитиран от Ройтерс.\r\n\t \r\n\tВ телефонен разговор френският президент Еманюел Макрон изрази пред американския си колега безпокойство по повод плановете му да признае едностранно Ерусалим за столица на Израел. \r\n\t \r\n\tФренският президент \"потвърди, че въпросът за статута на Ерусалим трябва да бъде решен в рамката на мирните преговори между израелците и палестинците, по-конкретно с цел (съвместното съществуване на) две държави, Израел и Палестина, живеещи в мир и сигурност една до друга, всяка с Ерусалим за столица\".\r\n\t \r\n\tИзраелският министър на отбраната Авигдор Либерман, лидер на дясната националистическа партия \"Израел Бейтену\" (\"Нашият дом Израел\"), обаче изрази надежда Тръмп да премести посолството на САЩ. Това би било \"исторически повод за поправяне на една несправедливост\", увери Либерман, цитиран от Франс прес.\r\n\t \r\n\tТурският президент Реджеп Тайип Ердоган предупреди, че евентуално признаване на Ерусалим за столица на Израел от американската администрация може да доведе до скъсване на отношенията между Анкара и еврейската държава.\r\n\t \r\n\t\"Ще водим тази борба докрай и с решителност. Това може да стигне до скъсване на дипломатическите ни отношения с Израел\", заяви Ердоган, добавяйки, че статутът на Ерусалим е \"червена линия за мюсюлманите\".\r\n\t \r\n\tПромяна на \"историческия\" статут на Ерусалим би предизвикала \"голяма катастрофа\" и \"би сложила край на мирния процес\", заяви на пресконференция вчера и турският правителствен говорител Бекир Боздаг.\r\n\t \r\n\tПодобно решение на американската администрация \"би открило пътя към нови стълкновения, към нови спорове, допълнителна нестабилност в района, към непредвидими събития\", каза той.", "date": "2017.12.05", "title": "Тръмп отложи решението си да премести посолството от Тел Авив в Ерусалим"}
{"url": "http://www.mediapool.bg/tuit-na-polskata-premierka-namekva-che-predstoi-da-bade-smenena-news272684.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПолската премиерка Беата Шидло е пуснала туит, с който сякаш казва сбогом, съобщава Асошиейтед прес и допълва, че в момента в страната има слухове, че тя може да бъде сменена.\r\n\t \r\n\tШидло е публикувала съобщението в Туитър след полунощ след заседание на партията й \"Право и справедливост\" за промени в правителството.\r\n\t \r\n\tОт седмици се носят слухове, че лидерът на партията Ярослав Качински може да стане следващият премиер, макар че според твърдения най-вероятният нов лидер ще бъде Матеуш Моравецки, министър на развитието и финансите.\r\n\t \r\n\tШидло е написала: \"Независимо от всичко Полша е най-важното нещо. Тя е, която се грижи за семейството и ценностите (и която дава) сигурност. Която израсна от основите на християнските ценности, толерантна и открита. Модерна и амбициозна. Това е моята страна. Пример за Европа и света. Това сме ние, поляците.\"\r\n\t \r\n\tНовините за вероятна смяна на Шидло бяха публикувани както от проправителствени медии, така и от медии, критикуващи полското правителство, в това число и полското издание на \"Нюзуик\". Вестник \"Жечпосполита\" днес съобщава, като се позовава на неназовани източници, че Качински е представил пред депутати от неговата партия плана си Моравецки да оглави кабинета следващата седмица.\r\n\t \n\n\r\n\tМоравецки е на 49 години и е хвален за растежа на полската икономика през двете години на управление на \"Право и справедливост\". Той е смятан за един от най-вещите и най-компетентни членове на правителството.\r\n\t \r\n\tКритици на Моравецки обаче казват, че растежът на икономиката се дължи до голяма степен на фискалната дисциплина на предишното центристко правителство и на растежа в цяла Европа, който е подобрил условията на много места.\r\n\t \r\n\tМоравецки е бивш международен банкер, който ръководеше операциите на испанската банка Сантандер в Полша преди \"Право и справедливост\" да вземе властта. При Моравецки, начело на министерството на финансите и на развитието, правителството предприе стъпки за възвръщане на контрола на Полша върху банковия сектор. Това се изрази, например във връщане на контрола върху една от най-големите банки Пекао, която преди бе контролирана от италианската банка УниКредит.\r\n\t \r\n\t\"Право и справедливост\" започна да прилага доста популярна програма за социални грижи, предвиждаща месечни бонуси в кеш за семействата с най-малко две деца, припомня АП.", "date": "2017.12.05", "title": "Туит на полската премиерка намеква, че предстои да бъде сменена"}
{"url": "http://www.mediapool.bg/izrael-obvini-es-che-mu-se-izplyuva-v-litseto-news272685.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tИзраел обвини Европейския съюз, че му се \"изплюва в лицето\", осъждайки предвиденото присъствие на постоянния представител на ЕС в страната на изложба за палестинците, предаде Франс прес.\r\n\t \r\n\tАгенцията отбелязва, че този коментар е бил направен една седмица преди рядка среща на израелския премиер Бенямин Нетаняху и министрите на външните работи на страните от Европейския съюз. Неформалното заседание ще се проведе в Брюксел на 11 декември.\r\n\t \r\n\t\"(Официалните представители) на ЕС смятат, че за да докоснат сърцето на израелците, трябва да им се изплюят в лицето\", каза говорителят на израелското министерство на външните работи Емануел Нахшон.\r\n\t \r\n\tПовод за гневния му коментар стана обявеното присъствие в четвъртък на посланика на Европейския съюз в Израел на изложба на 50 портрета на палестинци, родени през 1967 г., когато Израел окупира палестинските територии. Експозицията е дело на израелската неправителствена организация \"Бецелем\", която документира нарушения на човешките права в окупираните територии и е \"черна овца\" за израелското правителство, най-дясното в историята на страната, отбелязва Франс прес.\r\n\t \r\n\tИзложбата е по повод Международния ден за правата на човека, 10 декември.\r\n\t \n\n\r\n\tКабинетът на Нетаняху води яростна кампания срещу НПО като \"Бецелем\" - уважавани от голяма част от международната общност, но омаловажавани от израелската десница.\r\n\t \r\n\tПрез април израелският премиер отмени своя среща с германския министър на външните работи Зигмар Габриел, след като той отказа да се откаже от плановете си да се срещне с представители на \"Бецелем\" и на друга израелска НПО, враждебна към окупацията - \"Да нарушим мълчанието\".\r\n\t \r\n\tСледващия понеделник Нетаняху ще присъства на неформалното заседание в Брюксел на фона на силното напрежение заради еврейската заселническа дейност в окупираните палестински територии, отбелязва Франс прес.\r\n\t \r\n\tНяколко страни членки на ЕС, сред които и Франция, отказват официална среща с израелското правителство поради липсата на единодушие в съюза за начина, по който да бъде осъдено изграждането на жилища за еврейски заселници в окупираните територии и да бъде изразено недоволството от блокирането на мирния процес.", "date": "2017.12.05", "title": "Израел обвини ЕС, че му се \"изплюва в лицето\""}
{"url": "http://www.mediapool.bg/normalizirane-ili-radikalizatsiya-news272686.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tФилмът  (преведен на български като \"Горящият храст\") от 2014 г. на легендарната полска режисьорка и активистка на \"Солидарност\" Агнешка Холанд беше едно от най-значимите културни събития в Централна Европа през последните години. Филмът е етичен трилър, чието действие се развива през 1969 г., веднага след самозапалването на чешкия студент Ян Палах в знак на протест срещу окупацията на Чехословакия от СССР и опитите на властта да нормализират живота в страната. Целта на Палах е да не допусне банализирането на злото.\r\n\tТри години след появата на филма, в късния следобед на 19 октомври, Пьотр Шчесни, 54-годишен и баща на две деца, се самозапали пред Двореца на културата във Варшава, построен през комунистическата епоха. Така Шчесни изрази своя протест срещу политиките на крайнодясната управляваща партия \"Право и справедливост\", които според него са смъртна заплаха за демокрацията в Полша. В листовката, която разпространява преди да се самоубие, той е безкомпромисен: \"Преди всичко обичам свободата – затова реших да се пожертвам, с надеждата смъртта ми да събуди съвестта на повече хора.\"\r\n\tНе знам дали Пьотр Шчесни е гледал \"Горящият храст\", но отчаяният му акт на протест несъмнено е повторение на саможертвата на Ян Палах отпреди половин век.\r\n\tСамозапалването на Пьотр Шчесни предизвика ожесточени спорове в Полша. Някои се опитаха да изтълкуват самоубийството му като последица от депресия, а не като политически акт. Други изказаха опасения, че Полша може да се изправи пред вълна от подобни самоубийства и посъветваха медиите да не отразяват тази шокираща смърт. Имаше и гласове, сред които и самата Агнешка Холанд, които заговориха с възхищение за Шчесни като истински последовател на Палах и оцениха жеста му като отчаян опит поляците да осъзнаят сериозността на сегашното положение.\r\n\t\"Огънят изпепелява\", каза Агнешка Холанд, \"но и озарява. Също като гнева\".\r\n\tДебатът в Полша повдига тежки въпроси, с които се сблъскват противниците на надигащата се популистка десница в Европа: кой е най-добрият начин да се бориш с едно омразно правителство, което никого не убива, малцина арестува (ако въобще го прави) и идва на власт след честни избори, ала в същото време заплашва да преобърне либералната демокрация, такава, каквато я познаваме?\r\n\tКак човек прокарва разграничителната линия между живота в демокрация, където презираната от него партия свободно печели избори, и живота в диктатура, където опозицията може и никога да не успее да ги спечели? Дали \"нормализирането\" на популистите е същинската заплаха за Европа или трябва да се притесняваме и от истерията на техните опоненти? И дали формите на съпротива, оказали се успешни срещу комунистическите и фашистките диктатури, могат да бъдат ефективни срещу демократично избраните нелиберални правителства?\r\n\tИсторията, за съжаление, не дава ясен отговор на тези въпроси. Спомените на хора, преживели 30-те години на миналия век – \"Бележки за Хитлер\" на Себастиан Хафнер е най-добрият пример в това отношение – са ярко предупреждение срещу нормализирането на диктатурите, особено ако тези диктатури са дошли на власт чрез избори. И това изглежда разумно. Ала историята ни дава и обратния пример: през 70-те години младите леви радикали бяха дотолкова убедени, че няма съществена разлика между нацистка Германия и следвоенната Федерална република Германия, че сториха голяма грешка, превръщайки се в терористи и врагове на демокрацията.\r\n\tКакъв е урокът? Прокарването на разделителна линия между демокрацията и диктатурата изисква посвещение и готовност за защита на собствените ценности. Но предполага и усет за мярка.\r\n\tЗадачата на опозицията срещу днешните популистки правителства е трудна, защото тези популисти са израз на триумфа на революционната интензивност над последователността в демократичната политика. Популизмът процъфтява, когато политиката се мотивира повече от символи, отколкото от съдържание. Твърдите избиратели на популистите – в Полша, но и навсякъде другаде – лесно ще простят на лидерите си провала в прокарването на определени политики или непоследователност в мненията. Но те няма да търпят техните популистки кръстоносци да действат като \"нормални политици\". Затова, ако се държим така, сякаш живеем в Германия през 30-те години на XX век или в Източна Европа през 70-те години на миналия век, по парадоксален начин се оказва, че обслужваме дневния ред на популистите.\r\n\tЗа разлика от фашистките си предшественици, днешните популисти не се стремят да променят обществото. Те искат то да бъде статично и замразено. Носители са презрението срещу всякакви промени – технологични, икономически и демографски – в съвременния живот, разглеждан като перманентна революция. И единственото, което предлагат, е разрушението. Днешните популистите съчетават революционната интензивност с много слаба идеология.\r\n\tПьотр Шчесни се самозапали, за да предотврати опитите на настоящия режим в Полша да изглежда нормален; според него това правителство е почти толкова опасно, колкото някогашния комунистически режим. Ала онова, което той така и не успя да разбере, е, че за разлика от комунистите през 70-те години, днешните популисти не търсят нормализация – те се опасяват от нея. След дълги месеци на протести в Полша подкрепата за правителството всъщност се увеличава. Управляващата партия има интерес да поддържа крайната поляризация в обществото. И ако битката с популистите се води чрез подражание на политиките им, разделящи обществото – и то с вдигане на залозите – със сигурност не това е начинът, по който те могат да бъдат победени.", "date": "2017.12.05", "title": "\"Нормализиране\" или радикализация"}
{"url": "http://www.mediapool.bg/ubiystvoto-na-bivshiya-prezident-ali-saleh-mozhe-da-vzrivi-situatsiyata-v-yemen-news272687.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tАрабската лига осъди убийството на бившия йеменски президент Али Абдула Салех и предупреди, че то заплашва да взриви ситуацията в страната, предаде египетската информационна агенция Мена, цитирана от Ройтерс и Франс прес.\r\n\t \r\n\tГенералният секретар на Арабската лига Ахмед Абул Гаит осъди също \"престъпното\" движение на хусите, които убиха Салех, и го нарече терористична организация. Той настоя и международната общност да гледа на хусите като на терористи.\r\n\t \r\n\t\"Трябва да се използват всички възможни средства, за да се избави йеменският народ от този кошмар\", добави шефът на Арабската лига.\r\n\t \r\n\tБоевете в лагера на шиитските бунтовници в Сана са причинили смъртта на 234 души, над 400 са ранени, съобщи днес говорителка на Международния Червен кръст, имайки предвид сраженията между бунтовниците хуси и бившите им съюзници и нови врагове - привържениците на убития вчера бивш президент Али Салех, предаде Франс прес.\r\n\t \n\n\r\n\tПрезидентът на Иран Хасан Рохани каза, че йеменците ще накарат \"агресорите\" да съжаляват за действията си. Това предупреждение бе отправено в реч, излъчена по иранската държавна телевизия, предаде Франс прес.\r\n\t\r\n\tПредупреждението идва ден след убийството на Салех и в момент, в който арабската коалиция, оглавявана от Саудитска Арабия, увеличи бомбардировките по йеменската столица Сана, контролирана от шиитските бунтовници хуси.\r\n\t \r\n\t\"Йемен ще бъде освободен от ръцете на агресорите и преданият на Йемен народ ще накара агресорите да съжаляват за техните действия\", каза Рохани.\r\n\t \r\n\tСъщевременно едни от синовете на Салех - Ахмед Али Салех, призова за отмъщение срещу хусите, които са подкрепяни от Иран, предаде Ройтерс.\r\n\t \r\n\tСаудитската телевизия \"Ал Екбария\" го цитира да казва: \"Ще поведа битката, докато и последният бунтовник хуси бъде изхвърлен от Йемен\". Той призовава поддръжниците на покойния му баща \"да си върнат обратно Йемен от иранските милиции на хусите\".\r\n\t \r\n\tСалех бе убит вчера от бившите си съюзници хусите, след като скъса с тях и премина на противниковата страна в гражданската война в Йемен, подкрепяйки оглавяваната от Рияд коалиция.\r\n\t \r\n\tАрабската коалиция бомбардира тази нощ президентския дворец в Сана, предаде Франс прес. Той се намира в гъстонаселен квартал на йеменската столица и е бил поразен поне седем пъти при обстрела, разказват местни жители. Засега няма данни за убити и ранени.", "date": "2017.12.05", "title": "Убийството на бившия президент Али Салех може да взриви ситуацията в Йемен"}
{"url": "http://www.mediapool.bg/ispanskiyat-sad-ottegli-zapovedta-za-arest-na-bivshiya-katalunski-premier-news272688.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tИспанският Върховен съд е оттеглил европейската заповед за арест на бившия каталунски лидер Карлес Пучдемон и четирима членове на уволненото му правителство, които се борят срещу екстрадиция от Белгия, съобщиха информационните агенции.\r\n\t \r\n\tПетимата заминаха за Белгия, след като парламентът на Каталуния едностранно обяви независимост на областта на 27 октомври, което беше определено за незаконно от испанските съдебни власти.\r\n\t \r\n\tВърховният съд каза, че отделните заповеди за арест не се отнасят за престъпление, извършено от тях като част от по-голяма група, и че политиците са показали готовност да се върнат в Испания, за да участват в областните избори в Каталуния, свикани от испанското правителство за 21 декември.\n\n\r\n\t \r\n\tСпоред съда оттеглянето на заповедта за арест също така премахва възможността случаят да бъде разглеждан от повече от една европейска юрисдикция.\r\n\t \r\n\tПетимата каталунски политици са разследвани за бунт, противодържавна дейност и незаконно присвояване - престъпления, които се наказват с десетки години затвор в Испания. През ноември срещу тях бяха издадени европейски и международни заповеди за арест.\r\n\t \r\n\tПо-късно белгийският адвокат Пол Бекерт, който защитава Пучдемон, съобщи, че клиентът му остава в Белгия.\r\n\t \r\n\tБекерт уточни, че само една от трите издадени от Испания заповеди за задържането на Пучдемон са били отменени с днешното решение на Испанския Върховен съд. По неговите думи заповедите за задържане в Испания, както и международната заповед за арест, остават в сила, а е оттеглена единствено европейската заповед (за държавите от ЕС).\r\n\t \r\n\tПо думите на защитника, ако Пучдемон пътува до държава извън ЕС, международната заповед следва да бъде приложена и той да бъде заловен и върнат в Испания. По-рано днес белгийската прокуратура съобщи, че е уведомена за решението на Испанския Върховен съд и го оценява. Така засега остава неизвестно дали откритата в Белгия процедура за връщането на Пучдемон по силата на европейската заповед за задържане ще бъде автоматично прекратена. \r\n\t \r\n\tПучдемон няма право да напуска Белгия без съгласието на местния съд.\r\n\t \r\n\tБелгия е била уведомена от Испания за днешното решение на Испанския Върховен съд да оттегли европейската заповед за задържане на Пучдемон и четирима бивши министри в неговото правителство, съобщиха местни медии, цитирани от БТА.\r\n\t \r\n\tТе уточняват, че заповедите за задържане на територията на Испания на петимата остават в сила.\r\n\t \r\n\tПреди ден, когато Пучдемон се яви пред белгийски съд по международната заповед, неговата защита заяви, че той ще остане в Белгия поне до началото на следващата година. Това изявление бе свързано със сроковете на процедурата пред белгийския съд, която следваше да приключи в средата на февруари. Първоинстанционният белгийски съд съобщи вчера, че ще постанови решението си на 14 декември.\r\n\t \r\n\tБелгийската прокуратура, която поддържаше искането на Мадрид, заяви, че засега не може да каже какво ще произтече от решението на испанския съд и дали процедурата в Белгия следва да бъде прекратена. Прокуратурата добавя, че прави оценка на решението на испанските съдии.", "date": "2017.12.05", "title": "Испанският съд оттегли заповедта за арест на бившия каталунски премиер"}
{"url": "http://www.mediapool.bg/radev-vizhda-letishte-sofiya-kato-tsentar-za-remonti-i-poddrazhka-v-yugoiztochna-evropa-news272689.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tДържавният глава Румен Радев покани френски компании да инвестират в България. Във втория ден от визитата си във Франция той се представители на AIR France, Latecoere, Malterie Soufflet, Total, Nexter, Dassault Aviation, Thales, както и френският клон на Coca Cola. \r\n\t \r\n\tСпоред него има възможността летище София да се превърне в логистичен център за авиационен ремонт и поддръжка в Югоизточна Европа.\r\n\t \r\n\tКато конкурентни предимства на България, Румен Радев открои ниския корпоративен данък, ниските разходи за установяване и производство, реформираща се дуална образователна система, стабилните макроикономически показатели и преди всичко качеството на работната сила.\n\n\r\n\t \r\n\t\"Това е реална възможност за осъществяването на взаимноизгодни партньорства, която ще бъде подкрепена от всички български институции“, каза Румен Радев, цитиран от прессекретариата на държавния глава. \r\n\t \r\n\tТой посочи, че България не е голяма по броя на своето население, а с качеството на младите хора и работната си сила. Радев каза, че дълги години страната ни е била подценявана заради различни проблеми, но днес е член на Европейския съюз, което е фактор за политическа и икономическа стабилност и за привличането на повече инвеститори.\r\n\t \r\n\t \"Географското разположение на България осигурява достъп не само до общия пазар на ЕС, но и до пазарите на съседните региони“, отбеляза президентът \r\n\t \r\n\tПо-късно Радев се срещна и с новия генерален директор на ЮНЕСКО Одре Азуле.\r\n\t \r\n\t\"Поставих въпроса за помощ при дейностите при археологически разкопки, в България имаме още много какво да откриваме, а не ни достигат средства\", коментира Радев пред журналисти след срещата. \r\n\t \r\n\tТой отбеляза, че е много важна и дейността по тяхното опазване и по време на разговора е обсъдено как да се разшири тази дейност и на международно ниво, така че да бъдат инкриминализирани всички опити за кражба на такова наследство.\r\n\t \r\n\tДвамата са обсъдили и как образованието да бъде по-ефективно и достъпно за всяко дете. ЮНЕСКО има своите проекти и трябва да работим заедно в това направление, да се налагат общи европейски и световни стандарти, посочи държавният глава.\r\n\t \r\n\tОдре Азуле напълно подкрепя нашата идея, която изложих и пред президента Макрон, за развитие на наука и високи технологии не само на Запад, но и на Изток, което означава хармонично развита Европа, отбеляза Румен Радев. \r\n\t \r\n\tТой уточни, че по една от идеите се работи от доста време - за изграждане на международен институт за устойчиво развитие с научен център, където да има и ускорител на ядрени частици. Когато това се реализира, ще имаме на едно място и наука , и образование, и медицина на много високо ниво, коментира президентът. \r\n\t \r\n\tПо идейния проект се работи усилено, а по инициатива на държавния глава е създадена и междуведомствена работна група по проекта.\r\n\t \r\n\tРумен Радев посочи, че този проект ще обединява балканските държави и изрази надежда, че време на нашето председателство на Съвета на ЕС ще бъде поставен \"на масата\".\r\n\t \r\n\tНе можем да говорим за интеграция на Западните Балкани само ако предлагаме социални проекти и проекти в областта на правосъдната система и свързаността, трябва да има интеграция в областта на образованието и науката - тогава можем да говорим за всеобхватен подход към Западните Балкани, смята държавният глава. \r\n\t \r\n\tРадев определи разговора като ползотворен и отбеляза, че България е един от дългогодишните членове на ЮНЕСКО и имаме много проекти и много бъдеще заедно.\r\n\t \r\n\tВизитата на Радев във Франция идва след като Макрон посети през август България. Тогава премиерът Бойко Борисов изрази готовност България да подкрепи плановете на френския президент за затягане на европейските правила по отношение на т.нар. командировани работници от по-бедните страни на ЕС. \r\n\t \r\n\tМакрон от своя страна повтори уверенията си, че ще подкрепи стремежа на България за влизането й в т.нар. чакалня на еврозоната и в Шенгенското пространство за свободно движение.", "date": "2017.12.05", "title": "Радев вижда летище София като център за ремонти и поддръжка в Югоизточна Европа"}
{"url": "http://www.mediapool.bg/elena-poptodorova-stava-vitseprezident-na-mozachniya-trast-na-nato-news272692.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБившият посланик на България в САЩ Елена Поптодорова е избрана за вицепрезидент на Асоциацията на Атлантическия договор на 63-та Генерална асамблея на организацията в Брюксел. Тя е получила подкрепата на повече от 2/3 от гласуващите национални поделения, съобщиха от Атлантическия клуб в България.\r\n\tПоптодорова е дългогодишен дипломат, била е посланик на България в САЩ, говорител на Министерството на външните работи и народен представител. През февруари тази година Поптодорова бе набедена за предполагаема кражба от безмитен магазин в Полша, което доведе до оставката й от поста й в Американския еврейски комитет. Впоследствие Поптодорова се оплака, че става дума за пълна лъжа и че е жертва на мероприятие на бизнес групировки и Държавна сигурност. Впоследствие Соломон Паси я покани в Атлантическия клуб.\r\n\tАсоциацията на Атлантическия договор е създадена през 1954 г. като мозъчен тръст на НАТО и днес има за членове 37 национални клуба. С участието на дипломати, военни, представители на отбранителната индустрия и на академичните и научни среди АТА участва в разработването на трансатлантическа политика в областта на сигурността и отбраната. През 1996 г. българският Атлантически клуб стана първият член на АТА от държава извън НАТО, а Соломон Паси беше първият президент, избран от ненатовска държава. През 1997 г. България беше първата държава извън пакта - домакин на Генералната асамблея на АТА.", "date": "2017.12.05", "title": "Елена Поптодорова става вицепрезидент на мозъчния тръст на НАТО"}
{"url": "http://www.mediapool.bg/vlastite-v-nova-ofanziva-sreshtu-shemata-bolnitsa-v-bolnitsata-news272709.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБез да разкрият подробности около акцията срещу паралелния износ на лекарства от края на миналата седмица, главният прокурор, здравният и вътрешният министър хвърлиха нова бомба за разследвани злоупотреби – този път на утвърдената схема “болница в болницата“, при която държавни и общински лечебни заведения са ощетявани от съвместното си съжителство с частни.\r\n\tГлавният прокурор Сотир Цацаров обяви, че на този етап няма да бъдат разкривани никакви данни относно разбитата схема за износ на лекарства, тъй като разследването продължавало, и обеща информация в края на тази или началото на следващата седмица.\r\n\tВместо това той съобщи, че се проверяват договорите на всички държавни и общински болници с частни лечебни заведения, като все още не ясно какво ще излезе от тях. Цацаров даде примери само за две такива съжителства на държавни с частни болници – във Враца и Ловеч, които при това вече са публично известни.\r\n\tСпоред Закона за лечебните заведения на територията на една болница не може да пребивава друго лечебно заведение, което дублира нейните дейности. Под един покрив могат да съжителстват само лечебни заведения с различен премет на дейност. Има обаче десетки примери, че тази забрана не се спазва.\r\n\t, каза Цацаров.\n\n\r\n\tТой припомни, че в съда се гледат две дела срещу такива схеми на .\r\n\tПроверките на схемата “болница в болницата“ тръгват въз основа на анализ за състоянието на лечебните заведения на вече бившия здравен министър Николай Петров.\r\n\tЦацаров съобщи, че са проверени 295 лечебни заведения, от които 38 са 100% държавна собственост, 127 са общинска, а 30 са смесени. Той даде пример, че в Благоевград две лечебни заведения са с общо 35 договора, Велико Търново – 5 лечебни заведения са с 21 договора, в Ловеч – 1 лечебно заведение е с 2 договора, в София окръг – 2 лечебни заведения са с 11 договора и др.. Но направи уточнението, че това все още не означава, че в тези договори има нарушения.\r\n\t, каза здравният министър Кирил Ананиев.\r\n\tНито той, нито Цацаров не се наеха на този етап да кажат колко са случаите, в които има дублиране на дейности и някакви реални нарушения.\r\n\tЗа пример Цацаров даде само два вече известни случая на ощетяващо държавни болници съжителство с частни - във Враца и в Ловеч.\r\n\t, съобщи Цацаров.\r\n\tТой обясни, че по първия договор болницата във Враца е превела на “Медикакор“ над 14 млн. лева и е получила само 2 млн. лева за ремонт, остаряла апаратура и разходи за електричество. Следователно за 5 г. частната болница във Враца е получила над 12 млн. лева, като тя не е извършвала лечебни дейности, а това е правено от държавната болница с нейния персонал.\r\n\tЦацаров даде пример за още един ощетяващ договор във врачанската болница - с частното лечебно заведение “Вива Медика“, което освен, че е дублирало дейността й, е ползвало и нейната аптека. Договорът за наем, срещу който е било приютено частното лечебно заведение, е 50 лв. за година.\r\n\tДругият обявен от Цацаров случай е за болницата в Ловеч, за който  как на гърба на държавната болница се разчиства пътят за частна – собственост на бившия управител на районната здравна каса.\r\n\tИ двете схеми – в Ловеч и  бяха разкрити и дадени на прокуратурата от бившия здравен министър Николай Петров.\r\n\tЦацаров съобщи, че на директорите на двете лечебни заведения ще бъдат повдигнати обвинеия.\r\n\tВътрешният министър Валентин Радев пък призова гражданите за съдействие при разкриването на злоупотребите в здравеопазването и призна, че на служителите на МВР им е трудно да се справят със сложната терминология в този сектор. Затова той поиска помощ и от кадрите на системата, за разобличаването на злоупотребите.", "date": "2017.12.05", "title": "Властите в нова офанзива срещу схемата \"болница в болницата\""}
{"url": "http://www.mediapool.bg/boiko-borisov-ima-profil-vav-feisbuk-no-nyamal-dostap-do-nego-news272710.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПремиерът Бойко Борисов няма достъп до профила си във Фейсбук, обяви пред съда във вторник Никола Николов, който е едно от пресаташетата на партия ГЕРБ, цитиран от „24 часа“. Николов бе разпитан по делото, което депутатът от БСП Елена Йончева води срещу министър-председателя.\r\n\t \r\n\tБившата журналистка съди премиера Бойко Борисов и партия ГЕРБ за неимуществени вреди за 20 000 лв. Причината е , че държавата е платила 2 милиона на Йончева за филмите й. То бе направено на 12 март в разгара на предизборната кампания, а Борисов бе цитиран от пресцентъра на ГЕРБ.\r\n\t \r\n\tОще същия ден Йончева каза, че ще съди лидера на ГЕРБ, а във Фейсбук профила на Борисов бе публикувано съобщение, че той \"с удоволствие ще участва в този процес\".\n\n\r\n\t \r\n\tАдвокатите на Елена Йончева твърдят, че във Фейсбук профила на Борисов е било качено изявление му за милионите, дадени на бившата журналистика.\r\n\t \r\n\tНикола Николов обясни, че най-вече той качва материали във Фейсбук страницата на премиера и има достъп до нея.\r\n\t \r\n\t\"В изключителни случаи и една колежка, която работи в Министерския съвет, споделя в профила на премиера във Фейсбук\", обясни Николов, цитиран от вестник \"24 часа\".\r\n\t \r\n\tРазпитът на пресаташето бе поискан от адвокатите на премиера, защото по делото се твърди, че във Фейсбук страницата се е появило негово изказване за Елена Йончева. Шефът на пресцентъра на ГЕРБ отрича да е чувал подобно нещо.\r\n\t \r\n\tДелото продължава на 6 февруари, когато ще бъдат разпитани двама служители от разузнаването. Това бе поискано от адвокат Марин Марковски, който представлява премиера. Според него свидетелите щели да говорят за това, че държавата е дала на журналистката милиони да направи филм.\r\n\t \r\n\tНа предното заседание по делото адвокатите на премиера представиха 72 документа, с които се доказвало, че между 2004 и 2009 г. Йончева е получила 690 хил. лв. от БНТ.", "date": "2017.12.05", "title": "Бойко Борисов има профил във Фейсбук, но нямал достъп до него"}
{"url": "http://www.mediapool.bg/bulgaria-si-samooryaza-pari-po-evroprogramata-za-nauka-i-obrazovanie-news272711.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСанкция от 10% да бъде наложена по три схеми по европрограмата за образование и наука предлага ръководството ѝ. Става въпрос за около 5 млн. лева по проекти на университети за подкрепа на докторанти, на детски градини и общини за предучилищно образование на деца в неравностойно положение и на училища и местни власти за интеграция на ученици от етническите малцинства.\r\n\tПо този начин България се \"самонаказва\" за пропуски по програмата, за да не получи по-голяма санкция от Европейската комисия и в същото време да убеди еврочиновниците да размразят плащанията за наука и образование.\r\n\tДоговорите по схемите за общо 50 млн. лева вече са сключени. В последните месеци е направена проверка на оценката на проектите и са открити нередности. За това ръководството на оперативната програма \"Наука и образование за интелигентен растеж\" предлага финансова корекция (намаляване на бюджета - б.а.) от 10% за трите схеми, обясни Кирил Гератлиев, директор на агенцията, която управлява програмата. Той добави, че санкцията ще се поеме от всички данъкоплатци през държавния бюджет.\r\n\tПреди време министърът на образованието Красимир Вълчев прогнозира, че санкцията ще е 5 на сто.\r\n\tПреди да се стигне до налагане на т. нар. финансова корекция, тя трябва да бъде одобрена от българския орган, който одитира европрограмите, както и от Европейската комисия. Според правилата е възможно и двете последващи инстанции да поискат промяна на предложената санкция, включително и към по-висока стойност. Окончателен резултат вероятно ще има през февруари.\n\n\r\n\tДо проверка на въпросните три схеми се стигна, след като Европейската комисия откри пропуски при изпълнението на програмата за образование и наука и . С предложението за санкция, правителството се надява да убеди Брюксел да размрази парите.\r\n\tЗа да се пуснат парите, кабинетът вече . Преди това то беше част от администрацията на Министерството на образованието и науката, което в същото време получава и пари по програмата. Освен това. Тези средства ще се използват за нови проекти отново на министерството, обясни Гератлиев във вторник.\r\n\t\r\n\tВ същото време, плащанията по програмата с общ бюджет от 1.37 млрд. лева изостават. До момента са подписани договори за по-малко от 25% от парите. Реално платени са едва 8.84 на сто от средствата или около 121 млн. лева. До кроя на 2018 г. трябва да бъдат изплатени 170 млн. лева, за да не бъдат загубени пари заради бавно усвояване.\r\n\tОсновният проблем е свързан със средствата за наука - от общо 560 млн. лева до момента няма нито един подписан договор и нито един разплатен лев, а програмният период започна през 2014 г. Резултатът ще остане без промяна поне до първите месеци на следващата година. Това създава риск от загуба на пари за наука. Правителството се надява с административни хватки средствата да бъдат спасени.\r\n\tОсновната причина за изоставането при парите за наука е забавянето на две схеми за общо 350 млн. лева - за центрове за върхови постижения и центрове за компетентност. Кандидатстването по тях започна със закъснение през август миналата година. Допълнително забавяне се натрупа заради проблеми с избора на оценители на предложенията. В крайна сметка работата беше възложена на италианската фирма \"Прогетти плант\". Оценителният ѝ доклад обаче беше върнат за преработка, тъй като по него имало пропуски. Новият срок за представянето на преработената оценка на проектите е краят на януари 2018 г.\r\n\t\r\n\tВ същото време  две нови процедури за научна инфраструктура за общо 144 млн. лева. До 20 регионални научни центъра за приложни изследвания трябва да бъдат направени със 100 млн. лева. С 44 млн. лева ще се подкрепя изграждането на нова и модернизирането на съществуваща уникална научна инфраструктура.\r\n\tЗа да се забърза изпълнението на програмата за наука и образование, се предвижда улесняване на процедурите при кандидатстване, обясни Кирил Гератлиев. Идеята е на етапа на подаване на проекти от кандидатите да не се искат документи, а само декларации, че изпълняват поставените условия. Доказването на твърденията с документи ще се прави, след като проектите бъдат оценени.\r\n\tПрез следващата година ще бъдат пуснати и проекти в сферата на средното образование и интеграцията на уязвими групи за около 35 млн. лева.", "date": "2017.12.05", "title": "България си самооряза пари по европрограмата за наука и образование"}
{"url": "http://www.mediapool.bg/tainstven-kandidat-iska-mazhoritarniya-dyal-v-obshtinska-banka-news272712.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЕдинствената оферта за дела на Столична община в Общинска банка е на регистриран в Лихтенщайн неизвестен фонд, създаден от компания, специализирана в създаването и управлението на фондове. Реално зад фонда може да стои и друг неизвестен инвеститор.\r\n\tТова се разбра, след като във вторник Столичната общинска агенция за приватизация и инвестиции, през която се продават 67.646% от капитала на финансовата институция, отвори офертата. Минималната цена за общинския дял е 45.65 млн. лева.\r\n\tЕдинствената постъпила оферта за Общинска банка е на фонда \"Новито опортюнитис\". Той е създаден през лятото на тази година, а негов собственик е компанията \"КАИАК . И двете дружества са . От  става ясно, че дружеството се занимава със създаване и управлението на инвестиционни фондове. Реално техен собственик може и да е клиент на CIAC, а не самата компания.\r\n\tЧрез регистрирането на фонда в Лихтенщайн се  Причината е, че според българското законодателство от списъка на зони с префернциален данъчен режим се изключват тези, които са част от Европейското икономическо пространство, какъвто е случаят с Лихтенщайн.\r\n\tОт агенцията за приватизация не казаха каква е ценовата оферта на кандидат-купувача на Общинска банка. По неофициална информация тя била малко по-висока от минималните 46.65 млн. лева. Повече подробности за офертата се очаква да бъдат съобщени, след като тя бъде проверена от комисия към приватизационната агенцията, чийто доклад ще бъде разгледан от Столичния общински съвет. Реално общинарите ще са тези, които ще вземат крайното решение дали да продадат акциите си в банката на неизвестния кандидат, а след това трябва да се произнесат КЗК и БНБ.\r\n\tСпоред изискванията към финансовия инвеститор, какъвто се явява фондът \"Новито опортюнитис\", той трябва да е регистриран в страна от Европейското икономическо пространство, да е с опит и специализация в подобни инвестиции и да има капитал от поне 20 млн. евро. Няма и право да препродава дела си в банката поне 3 години.\r\n\tВ понеделник стана ясно, че интерес към дела на общината в банката са имали още две компании - . Те обаче са се отказали да купуват информационен меморандум и съответно нямат право да подадат оферта.\r\n\tКъм края на септември Общинска банка има 1.5 млрд. лв. активи и е на 15-то място в страната. Печалбата ѝ за деветте месеца на годината е близо 2.88 млн. лв. Банката има скромен дял на пазара на кредити и депозити на домакинствата и фирмите. Основното ѝ предимство е финансирането и обслужването на общините. Не е ясно дали след продажбата ѝ най-големият ѝ клиент - Столична община, ще продължи да ползва услугите ѝ.\r\n\tТова е  на Столичната община да продаде дела си в Общинска банка. Мотивите за приватизацията са, че местната власт няма нужда от собствена банка и не може да инвестира в нея, за да я направи конкурентоспособна на пазара. В същото време , тъй като от години не взима дивидент. Печалбата на трезора се използва за увеличение на капитала му. През миналата година положителният финансов резултат на институцията е близо 2.4 млн. лв.\r\n\tОсновният проблем при продажбата на общинския дял в банката е най-големият миноритарен акционер - . Съвсем малки дялове имат няколко общини и дружества на Столична община.\r\n\tДълги години фирмите около Ковачки имаха блокираща квота при вземането на решения от общото събрание на банката и на практика София беше загубила контрол върху трезора. Освен това банката отпускаше кредити на свързани с миноритарния акционер компании, които бавеха вноските си и създаваха риск за стабилността й.\r\n\tСофия си върна контрола през 2011 г., благодарение на акт на БНБ, който позволи промяна на устава на банката. След жалби от фирмите около Ковачки по казуса има две съдебни дела - за акта на БНБ и за промяната в устава. Второто е замразено, докато не се реши това за акта на централната банка, което се точи от 2011 г.\r\n\tНе е ясно и дали миноритарните акционери смятат да продадат акциите си в банката. Преговори с тях ще трябва да води евентуалният нов собственик.", "date": "2017.12.05", "title": "Тайнствен кандидат иска мажоритарния дял в Общинска банка"}
{"url": "http://www.mediapool.bg/bezreditsi-v-kiev-sled-opita-za-arest-na-saakashvili-news272683.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\t\r\n\t\tУкраински привърженици на бившия грузински президент Михаил Саакашвили го освободиха от полицейски автобус, след като неговия арест по-рано във вторник предизвика сблъсъци с полицията в центъра Киев, съобщиха световните агенции.\r\n\t\r\n\t\t \r\n\r\n\tТой бе задържан по обвинение в опит за преврат, което предизвика масово протестно шествие в украинската столица. Негови симпатизанти се събраха около сградата, където живее, и издигнаха барикади от контейнери за боклук.\r\n\t \n\n\r\n\tСлед като успяха да го измъкнат от полицейския микробус, Саакашвили призова да бъде свален украинският президент Петро Порошенко. \r\n\t \r\n\t\"Днес бандата на Порошенко се опитва да ме арестува по фалшиви обвинения, за да ме махне от Украйна. Ще дам живота си за свободата на Украйна. Искам да призова всички киевчани да излязат днес на улицата, да се съберат на майдана и да започне процес на освобождаване на Украйна от Порошенко и бандата му”, каза Саакашвили. \r\n\t \r\n\t\r\n\t\tСлед това неколкостотин демонстранти, начело със Саакашвили, увит в украинския национален флаг, тръгнаха към сградата на Върховната рада, където поискаха отстраняването на Порошенко. \r\n\t\r\n\t\t \r\n\t\r\n\t\tБившият президент на Грузия бе назначен от Порошенко за управител на Одеска област, но после двамата развалиха отношенията си и президентът го лиши от украинско гражданство. След това Саакашвили започна да се изявява като борец против корупцията в Украйна. \r\n\t\r\n\t\t \r\n\t\r\n\t\tГенералният прокурор на Украйна Юрий Луценко каза, че т. нар. Движение на новите сили и неговият лидер Саакашвили са получили половин милион долара от \"престъпната групировка на Янукович\" с цел да организират митинги за завземане на властта в Украйна. Проруският президент на Украйна Виктор Янукович бе свален от власт през 2014 г. след масови протести и избяга в Русия.\r\n\t\r\n\t\t \r\n\t\r\n\t\tЛуценко добави, че засега не е на дневен ред депортирането в Грузия на Саакашвили, който е обвинен в \"съдействие с престъпна организация\". \r\n\t\r\n\t\t \r\n\r\n\tСаакашвили е лидер на опозиционното украинско \"Движение на новите сили\", бивш губернатор на Одеска област и бивш президент на Грузия. \r\n\t \r\n\t\r\n\t \r\n\tПо-късно във вторник прокуратурата даде на Саакашвили 24 часа да се яви пред следователите.\r\n\t \r\n\t\r\n\t\tМинистърът на вътрешните работи на Украйна Арсен Аваков го призова да се подчини на украинските власти и да се предаде, но засега няма изгледи Саакашвили да го послуша. \r\n\t\r\n\t\t \r\n\t\r\n\t\t\"За решаване на всеки конфликт има само законов път, докато няма решение на съда, всичко ставащо няма да намери решение. Саакашвили е длъжен да се подчини на разпоредбите на закона, да премине през законова процедура и да отговори на повдигнатите му обвинения, а не да провокира кръв и сблъсъци”, написа Аваков в Туитър.\r\n\t\r\n\t\t \r\n\t\r\n\t\tЧаст от привържениците на Саакашвили по-късно се отправиха към сградата на парламента в Киев, за да протестират срещу Порошенко.\r\n\t\r\n\t\t \r\n\r\n\t\r\n\t \r\n\tПо-рано във вторник той бе задържан от властите и обвинен в опит за сваляне на конституционния ред в страната.\r\n\t \r\n\t\"Саакашвили е обвинен в опит за сваляне на конституционния строй\", заяви адвокатът му Павло Богомазов, цитиран от ТАСС.\r\n\t \r\n\tВ изявление на Службата за сигурност на Украйна се посочва, че Саакашвили е задържан във вторник от нейни служители и от служители на Генералната прокуратура по обвинение \"в съдействие на престъпна организация\". На Саакашвили е връчен обвинителен акт в присъствието на адвоката му и той ще бъде разпитан.\r\n\t \r\n\tСаакашвили е обвинен по член първи, раздел 256 на украинския наказателен кодекс за съдействие на участници в престъпна организация и за укриване на тяхната дейност чрез предоставяне на помещения и чрез други средства. Ако вината на Саакашвили бъде призната, той може да бъде лишен от свобода от три до пет години.\r\n\t \r\n\tПо-рано днес Службата за сигурност на Украйна (ССУ) извърши обиск в жилището на Саакашвили в Киев. Тогава бившият грузински президент се покатери на покрива на сградата и оттам започна да вика срещу президента на Украйна Петро Порошенко, като го нарече крадец.\r\n\t \r\n\tТой призова своите привърженици да оказват съпротива на властите. Край сградата се събраха неколкостотин поддръжници на Саакашвили и избухнаха безредици със силите на реда. Един човек пострада.\r\n\t \r\n\t\"Порошенко е крадец. Порошенко е изменник на украинския народ. Каквото и да се случи с мен . . . Народе, призовавам ви да излезете на улиците и да продължите борбата . . . Моля украинците да не допуснат да бъда отвлечен. Не допускайте беззакония и кражби от страна на Порошенко и на бандата му\", провикна се Саакашвили от покрива на сградата, където се намира жилището му.\r\n\t \r\n\t\r\n\t \r\n\tПо повод задържането на Саакашвили агенция Асошиейтед прес припомня, че той е водил кампания срещу корупцията в новата си страна Украйна. Саакашвили напусна Грузия през 2013 г., след като беше президент близо десетилетие.\r\n\t \r\n\tТой бе назначен за губернатор на украинската Одеска област, но напусна поста през 2016 г., оплаквайки се, че неговите усилия за изкореняване на корупцията са били възпрепятствани от властите.\r\n\t \r\n\tУкраинското гражданство на Саакашвили бе отнето тази година, докато той бе извън Украйна. Той се върна в страната през септември, след като негови поддръжници пробиха полицейската охрана на полско-украинската граница.", "date": "2017.12.05", "title": "Безрeдици в Киев след опита за арест на Саакашвили"}
{"url": "http://www.mediapool.bg/vanshniyat-ministar-na-germaniya-prizova-za-prerazglezhdane-na-otnosheniyata-sas-sasht-news272713.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tВъншният министър на Германия Зигмар Габриел призова за преразглеждане на външната политика на страната в частност в отношенията й със САЩ заради \"оттеглянето\" на Вашингтон под президентството на Доналд Тръмп от \"ролята на надежден гарант за западната мултилатералност\", предаде ДПА.\r\n\t\r\n\tВ реч в Берлин пред форум по външната политика Габриел констатира, че под ръководството на Тръмп САЩ са се дистанцирали от ЕС и сега възприемат Европа като \"конкурент и даже понякога като противник\".\r\n\t \r\n\tГерманският топдипломат отбеляза, че интересите на Германия и САЩ вече не винаги съвпадат и като пример даде санкциите на САЩ срещу Русия, които според критици вредят на европейски компании.\r\n\t \r\n\tВ речта си Зигмар Габриел предупреди, че ако Тръмп реши да извади страната си от ядреното споразумение с Иран, ще възникне риск от въоръжен конфликт в периферията на Европа. Той каза още, че обещанието на Тръмп да признае Ерусалим за столица на Израел е \"непродуктивно\". \"Европейският съюз може да оцелее само ако определи своите интереси и прояви своята сила\", заключи министърът на външните работи на Германия.", "date": "2017.12.05", "title": "Външният министър на Германия призова за преразглеждане на отношенията със САЩ"}
{"url": "http://www.mediapool.bg/ban-poluchi-razreshenie-da-publikuva-dokladite-si-za-aets-belene-news272691.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\t\"Българската академия на науките\" (БАН) получи разрешение от \"Българския енергиен холдинг\" (БЕХ) да публикува докладите си за проекта АЕЦ \"Белене\", съобщиха във вторник от държавното дружество.\r\n\tПреди време правителството чрез БЕХ поръча на БАН срещу 2 млн. лв. разработването на енергийна стратегия, която, наред с останалото, да анализира и всички аспекти на евентуален проект за изграждането на АЕЦ \"Белене\", за да се види дали той би бил икономически рентабилен.\r\n\tНа 16 ноември  резултатите от доклада на учените, според които АЕЦ \"Белене\" е необходима на България и региона, но рентабилността й е под въпрос, ако цената й надхвърли 10.5 млрд. евро, ако не бъдат постигнати лихви по заемите под 4.5 процента и ако пазарната цена на тока е под 68 евро/МВтч. Самият текст на доклада обаче не бе публикуван.\r\n\tВ неделя  междинната версия на доклада от 15 септември, пратена за редакция и бележки до БЕХ. Изданието твърди, че учените са стигнали до обосновано заключение, че АЕЦ \"Белене\" е неизгоден проект, но под натиск на енергийното министерство докладът е претърпял корекции, така че в окончателния му вариант е залегнала по-благосклонна оценка за проекта.\r\n\tВ понеделник  върху екипа да е имало какъвто и да било външен натиск и поиска БЕХ да разреши на академията да публикува и двата доклада – междинния и окончателния, за да се види, че всичко било коректно. В първия доклад бил разигран само негативният сценарий, при който се получили около 90 възможни варианта, като всичките показвали, че проектът е нежизнеспособен. Във втория доклад бил разигран и оптимистичен сценарий, според който евентуалната бъдеща централа би била рентабилна при определени условия и параментри.\r\n\tВ късния следобед във вторник от БЕХ съобщиха, че \"в отговор на постъпило искане от БАН Съветът на директорите на \"Български Енергиен Холдинг\" ЕАД взе днес решение, с което дава съгласието си БАН да публикува на интернет страницата си предадените материали по сключения между БЕХ ЕАД и БАН договор за изготвяне на Национална стратегия в областта на енергетиката (с фокус върху електроенергетиката), при съобразяване с поверителността на определена информация, касаеща дружествата от БЕХ група\". Не е ясно кога точно докладите ще бъдат оповестени в интернет.\r\n\tПо-рано през деня ситуацията бе коментирана от политици и енергийни експерти.\r\n\tДопусканията в представения от БАН доклад за АЕЦ \"Белене\" са научна фантастика, а привържениците на проекта са два типа - \"или такива, които не разбират много, или такива, които са финансово мотивирани\", коментира пред Би Ти Ви бившият министър на икономиката Трайчо Трайков.\r\n\t\"Ако в междинния доклад допусканията са песимистични, мисля, че тези в харесания от министерството доклад, т. нар. реалистичен, са научна фантастика\", заяви Трайков. По думите му изводите в доклада са като да питаш възможно ли е заплатите в България да се изравнят с Германия за две години. \"Теоретично е възможно при определени параметри - ако в Германия въведат 90% данък общ доход, а събраното се трансферира към България\", каза бившият министър.\r\n\tСпоред Трайков няма вариант проектът да е рентабилен, ако под някаква форма върху българските граждани не се въведе своеобразен данък \"Белене\".\r\n\tБившият член на комисията за енергийно регулиране Еленко Божков контрира, че със сигурност има вариант проектът да е жизнеспособен. Той би струвал около 10 млрд. евро и би довел до значително по-евтина цена на електроенергията в сравнение със сегашната.\r\n\tСпоред Трайков обаче тези сметки са само пожелателно мислене, защото още през 2012 г. е било изчислено, че проектът ще е над 11 млрд. евро, при това в идеален вариант и без допълнително оскъпяване, което не е реалистично. Бившият министър смята, че реалната цена на проекта ще излезе доста над 10 млрд. евро.\r\n\tТрайков обясни, че докладът на БАН е правен от хора, които разбират от финансов анализ, но не и от енергетика, като даде за пример дългогодишния управител на Националния осигурителен институт Йордан Христосков и вицепремиера в кабинета \"Орешарски\" Даниела Бобева.Мартин Димитров: Крият докладите, а искат 20 млрд. лева\n\n\r\n\t\"Важно е да се отбележи, че Министерството на икономиката и БЕХ са публикували само 9 страници от доклада на БАН. Всичко останало е старателно скрито. Истинските доклади, по слух, били над 1000 страници. Всъщност има три доклада - първоначален, междинен и окончателен. И трите са на БАН\", каза бившият депутат от Гражданския съвет на Реформаторския блок Мартин Димитров пред БНР.\r\n\tТой припомни, че от изтеклия доклад се вижда, че проектът е финансово неизгоден. \"Това е много голямо противоречие. За пореден път искаме прозрачност. Крият от нас докладите, а искат 20 млрд. лева Няма вариант, при който проектът \"Белене\" да е изгоден\r\n\t\"Тези противоречия са много обезпокоителни. Как някой ще говори за жизнеспособен проект? Няма вариант, при който проектът \"Белене\" да е изгоден. Такава възможност не е открита. Ситуацията е скандална, говорим за задкулисие. При такива обстоятелства ние, гражданите, винаги плащаме многомилионна сметка\", предупреди той.\r\n\tПо думите му първият проблем е, че за разлика от АЕЦ \"Козлодуй\", при \"Белене\" има сеизмологична опасност: \"Има доклад на БАН с участието на руски учени от 1990-а година със заключение, че на това място централа не трябва да се строи\".\r\n\t\"Второ, не съм видял заключение, че ще ни е нужна такава мощност. Може да няма търсене. Няма сериозен анализ, че ще има недостиг на електроенергия. Има изречение за недостиг на регионалния пазар, не в България\", продължи Мартин Димитров и добави: \"Не ми харесват проектите, от които България губи милиарди\".\r\n\t\"Това, че са похарчени 3 млрд. лева не е основание да се похарчат още 20 милиарда\", каза той и напомни, че една ядрена централа е голям проблем, тъй като разходите по евентуално затваряне за бъдещите поколения също ще бъдат милиарди, а не е решен и въпросът със съхраняването на ядрените отпадъци.\r\n\tБившият правосъден министър и лидер на \"Да, България\" Христо Иванов отправи ултиматум към премиера Бойко Борисов .\r\n\t\"Ако Борисов направи стъпка за рестартиране на \"Белене“, ние ще организираме протести. Защото става дума за свободата на България\", написа Иванов в профила си във фейсбук.\r\n\tСпоред него се подготвя нов етап от дългогодишния грабеж около АЕЦ-а. Според него проектът е част от плановете на Москва и Анкара за корупционно проникване у нас.\r\n\t\"Влиянието на Путин и Ердоган в икономиката и енергетиката означава пари за корупционните посредници и помагачи и чуждо завладяване на институциите, медиите, културата. На свой ред, хората, които са взели пари за корупционно обслужване на чуждото проникване, стават зависими и могат да си гарантират политическото и икономическо оцеляване по един единствен начин – путинизация на България. Корупцията се превръща в завладяване, а завладяването води до авторитаризъм\", казва Иванов.\r\n\tСпоред него бившият му началник и кликата му - включително Пеевски и Доган, са изпаднали в тежки зависимости от режимите в Кремъл и Анкара.", "date": "2017.12.05", "title": "БАН получи разрешение да публикува докладите си за АЕЦ \"Белене\""}
{"url": "http://www.mediapool.bg/gerb-nyama-da-podkrepi-iskaneto-na-dps-polititsite-da-ostanat-izvan-obhvata-na-antikoruptsionniya-zakon-news272714.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tГЕРБ няма да подкрепи искането на ДПС антикорупционният закон на практика да предпазва политиците от подобни разследвания. Това стана ясно от думите на народния представител от ГЕРБ Десислава Атанасова, която във вторник даде пресконференция в Разград.\r\n\tТя посочи, че антикорупционният закон ще бъде разгледан от правната комисия на парламента в сряда на второ четене. Атанасова смята, че \"не само докладите от нашите европейски партньори, но и усещането на цялото ни общество е, че корупцията и борбата с нея трябва да започне от високите етажи на властта\".\r\n\t\"Ние от ГЕРБ винаги сме демонстрирали не само воля, но и резултати, когато има дори и най-малко съмнение за каквото и да е\", каза тя. По думите й няма да се допусне разпъване на политически чадър над никого, \"без значение на каква длъжност е\".\r\n\t \r\n\tТя добави, че ГЕРБ е партията, която и в рамките на 43-то Народно събрание подкрепяше антикорупционния закон и гласува за него, и сега ще положи максимални усилия да бъде приет до края на годината.\r\n\t \r\n\tПреди седмица лидерът на ДПС Мустафа Карадайъ внесе предложение за отпадане на глава \"Девета\" от законопроекта, озаглавена \"Противодействие на корупцията чрез разкриване на прояви на лица, заемащи висши публични длъжности\".\r\n\t \n\n\r\n\tВъпросните текстове уреждат прехвърлянето на служителите от антикорупционното звено на ДАНС в бъдещия антикорупционен орган. В тази глава е регламентирано правото на бъдещата комисия да извършва проверки на високопоставени лица, да използва специални разузнавателни средства и да извършва оперативно-издирвателна дейност.\r\n\t \r\n\tБез тези текстове законопроектът на ГЕРБ се превръща от специален закон в обикновена компилация на съществуващото досега законодателство за конфискацията и борбата с конфликта на интереси.\r\n\t \r\n\tСлед внесените предложения съмненията около фасадното предназначение на новото антикорупционно законодателство се задълбочиха.\r\n\t \r\n\tМеждувременно ГЕРБ показа, че ще удовлетвори искането на ДПС да отпадне защитата за хора, които подават сигнали за корупция.\r\n\t \r\n\tНа този фон \"Обединени патриоти\" и ДПС настояват парламентът а не председателят й да посочва всички членове на комисията \"Антикорпуция\". Това означава, че и в този орган постовете ще се спазаряват по добре познатия партийно-квотен принцип.\r\n\t \r\n\tВсе още не е ясно дали, ако ГЕРБ не удовлетвори искането на движението за отпадане на девета глава от нормативния акт, ще получи подкрепата на ДПС в другите гласувания по проекта.\r\n\t \r\n\tТази подкрепа е важна, защото ГЕРБ и \"Обединените патриоти\" имат общо 122 гласа, но без ДПС и \"Воля\" ще е необходима максимална мобилизацията за приемането на обещаното пред Европейската комисия законодателство. На първото четене половината депутати от \"Воля\" гласуваха \"против\". Лидерът на партията Веселин Марешки каза, че няма да подкрепят \"създаването на поредния ялов безплоден орган\" и нарече проекта \"безсмислен\".\r\n\t \r\n\tБСП е против законопроекта на ГЕРБ, защото го смята за неефективен. Социалистите внесоха свой алтернативен проект, който обаче бе отхвърлен от мнозинството.", "date": "2017.12.05", "title": "ГЕРБ няма да подкрепи искането на ДПС политиците да останат извън обхвата на антикорупционния закон"}
{"url": "http://www.mediapool.bg/trima-deputati-ot-vmro-dpmne-vlizat-v-aresta-zaradi-pogroma-na-parlamenta-news272715.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНаказателният съд в Скопие определи мярка задържане под стража за трима депутати от парламентарната група на ВМРО-ДПМНЕ - Кръстьо Мукоски, Сашо Василевски и Любен Арнаудов. Тримата веднага бяха задържани в следствения арест в Скопие \"Шутка\", съобщи БГНЕС.\r\n\t \r\n\tСрещу тях е повдигнато обвинение за участие в погрома на парламента на 27 април тази година. Тогава бяха пребити над сто души, включително и сегашният премиер Зоран Заев.\r\n\t \r\n\tДруги трима депутати от ПГ на ВМРО-ДПМНЕ - Йохан Тарчуловски, Жаклина Пешевска и Люпчо Димовски са с мярка \"домашен арест\".\n\n\r\n\t \r\n\tШестимата депутати бяха разпитани от съда във връзка с погрома на 27 април.", "date": "2017.12.05", "title": "Трима депутати от ВМРО-ДПМНЕ влизат в ареста заради погрома на парламента"}
{"url": "http://www.mediapool.bg/rumanskata-ikonomika-pregryava-s-88-rastezh-balgarskata---s-39-news272697.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tРумънската икономика прегрява с растеж от 8.8% на годишна база през третото тримесечие на 2017 г., докато българската, за която финансовият министър Владислав Горанов твърди, че също върви към прегряване, регистрира 3.9% ръст, става ясно от официалните статистически данни на двете държави.\r\n\tС рекордните си данни Румъния е отличник в целия ЕС. Cpeдният pъcт на икономиката на страната зa пъpвитe дeвeт мeceцa нa гoдинaтa възлизa нa 7%, което е нaй-високото постижение в съюза. От нaчaлoтo нa гoдинaтa пък нямa дpyгa дъpжaвa в света, ĸoятo дa e oтбeлязaлa тoлĸoвa cилнo тpимeceчиe, твърди \"Seenews\".\r\n\tНай-голям принос за растежа на румънската икономика има потреблението на домакинствата, което нараства с 11.4% на годишна база и с 3.3% на тримесечна.\r\n\tПрогнозата на правителството е тази година румънската икономика да отбележи 6.1% растеж след 4.8% през 2016 г., но най-вероятно предварителните очаквания ще бъдат надминати.\r\n\tВисокият растеж в Румъния обаче не изглежда здравословен и говори по-скоро за прегряване на икономиката, твърдят анализатори. Неслучайто във вторник Съветът на финансовите министри на ЕС реши, че Румъния не е взела ефективни мерки да коригира значителното си отклонение от целта си да свие бюджетния си дефицит, поради което се налага да се вземат нови сериозни мерки спрямо страната до 15 април догодина. Освен че няма подобряване на бюджетната позиция, което е редно да се направи при растеж, има значително влошаване на дефицита с 1.1 процентни пункта, са установили министрите.\r\n\tЗа разлика от румънската икономика българската расте по-здравословно, а според анализ на Института за пазарна икономика родното стопанство е далеч от прегряване, както твърди финансовият министър Владислав Горанов.\r\n\tРъстът на брутния вътрешен продукт (БВП) на България през третото тримесечие е 3.9%, съобщи Националният статистически институт (НСИ) във вторник.\r\n\tЗа периода юли – септември 2017 г. БВП възлиза на 26.99 млрд. лв. по текущи цени. На човек от населението се падат 1 948 евро.\r\n\tСезонно изгладените данни показват растеж от 3.9% на БВП през третото тримесечие на 2017 г. в сравнение със съответното тримесечие на предходната година и 0.9% спрямо второто тримесечие на 2017 г., обяви статистиката.\r\n\tСпоред есенната прогноза на финансовото министерство тази година икономиката се развива доста по-добре от първоначалните очаквания и ще реализира растеж от 4%. Догодина прогнозата е за 3.9% ръст.\r\n\tЗа крайното потребление през третото тримесечие на 2017 г. се изразходват 68.7% от произведения БВП. Инвестициите формират 18.2% от показателя. Външнотърговското салдо от стоки и услуги е положително.\r\n\tВ сравнителен план спрямо същия период на 2016 г. основен принос за регистрирания положителен икономически растеж имат индивидуалното потребление на домакинствата - с ръст от 4.9% и инвестициите - с ръст от 4.3%. Износът на стоки и услуги се увеличава с 4.1%, а вносът - с 5.1%.\r\n\tДруги предварителни данни на НСИ показват, че производителността на труда расте с едва 1.1% на годишна база през третото тримесечие. Тоест БВП на един зает се е увеличил с 1.1% в сравнение със същото тримесечие на 2016 г.\r\n\tЗаетите лица в икономиката са 3.7 милиона души.\r\n\tСтруктурата на заетостта по икономически сектори през третото тримесечие на 2017 спрямо съответното тримесечие на 2016 г. показва увеличение на относителния дял на аграрния сектор, съобщава още националната статистика.\r\n\tНа едно заето лице се падат 7 261.5 лв. от текущия обем на БВП, като всеки зает създава средно 18.1 лв. БВП за един отработен час.", "date": "2017.12.05", "title": "Румънската икономика прегрява с 8.8% растеж, българската - с 3.9%"}
{"url": "http://www.mediapool.bg/proizvol-pri-razpredelyane-na-pomoshtite-sled-vzrivovete-v-hitrino-news272716.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\tЧаст от най-пострадалите жители на Хитрино, които загубиха домовете си след взрива на влакови цистерни преди година, са били отрязани от пълната помощ, която им се полага от средствата събрани от дарения. Това е показала внезапната проверка на омбудсмана Мая Манолова в шуменското село във вторник.\r\n\tПо нейно настояване кметът на Хитрино Нуридин Исмаил е свикал извънредно заседание в общината на местния обществен съвет. На него Манолова е представила конкретно всяка жалба и се е обърнала с молба случаите на хората да бъдат преразгледани. Членовете на местния обществен съвет са заявили готовност това да бъде направено, а окончателното решение ще бъде взето на 6 декември, се казва в съобщение на пресцентъра на омбудсмана.\r\n\tВнезапната проверка на Манолова в Хитрино е по повод редица жалби до институцията за неправомерно разпределение на финансови средства от дарителския фонд към БЧК. Той беше открит за подпомагане на пострадалите хора и семейства след трагедията на 10 декември 2016 г.\r\n\tВ качеството си на съпредседател на Националния обществен съвет за управление на парите, събрани от дарителската кампания, Манолова е била сезирана от жители на шуменското село, че са били определени от местния обществен съвет във втора и трета категория за парични обезщетения, въпреки че според критериите трябва да са в първа.Критериите\r\n\tНационалният обществен съвет за село Хитрино гласува критериите за подпомагане на пострадалите на 1 февруари 2017 г. по време на второто си заседание.\r\n\tВ първа категория попаднаха пострадалите домакинства от 30 напълно разрушени или подлежащи на събаряне къщи. Те трябваше да получат помощ от по 2900 лв. за електроуреди и по 12 000 лв. за обзавеждане.\r\n\tВъв втора категория бяха определени пострадалите домакинства от 70 къщи, които се нуждаеха от частичен и основен ремонт. Те трябваше да получат по 1750 лв. за електроуреди и по 8000 лв. за обзавеждане.\r\n\tВ трета категория попадат домакинствата от 200 къщи, които имат по-малки материални щети. За тях обезщетенията са съответно по 1250 лв. за електроуреди и по 1000 за обзавеждане.Проверката\r\n\tВъв вторник омбудсманът е посетила на място над 15 адреса и се е уверила, че една сериозна част от сигналите на хората са основателни, е посочено в съобщението й.\r\n\tСтава въпрос преди всичко за семейства, чиито къщи са абсолютно унищожени и според критериите, трябва да са в първа категория.\r\n\tРазминаване е било открито и при средствата за многофамилни къщи. Пари са били отпускани само на едно от домакинствата в жилището, въпреки че по регламент, обезщетение трябва да получат семействата, обитаващи всеки етаж.\r\n\tЧаст от обясненията, дадени на омбудсмана от местната власт са, че при първоначалния оглед част от къщите не са били за събаряне, а само за основен ремонт. Това била причината собствениците им да бъдат в по-ниска категория за обезщетяване.\r\n\tСлед втори оглед на експертите обаче, някои от тези къщи обаче са били определени за събаряне, което е и направено. Затова техните молби отново ще бъдат преразгледани в сряда.\r\n\tВ съобщението на омбудсмана се казва, че след нейна намеса и със съдействието на кмета на Шумен Любомир Христов, в понеделник от един от фургоните, в които временно са настанени хора с изцяло разрушени от взрива домове, е бил изведен Николай Цачев и е преместен в кризисния център в града. Човекът е почти неподвижен, със сменени стави и очаква да бъде приет в старчески дом.", "date": "2017.12.05", "title": "Произвол при разпределяне на помощите след взривовете в Хитрино"}
{"url": "http://www.mediapool.bg/protesti-v-gartsiya-sreshtu-opit-da-bade-ogranicheno-pravoto-na-stachki-news272717.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tДържавните служители в Гърция организираха днес тричасово спиране на работа и влязоха в сблъсъци с полицията по време на улични протести срещу проектозакон, който ще ограничи правото на стачки, съобщи ДПА.\r\n\t \r\n\tПрофсъюзът ПАМЕ, който е близък до Комунистическата партия, се присъедини към протеста и призова своите членове също да излязат на улицата. Демонстрантите опитаха да пробият барикадите пред парламента, а полицията отговори със сълзотворен газ.\r\n\t \r\n\tПолиция и демонстранти влязоха в сблъсъци и пред министерството на труда, съобщи гръцката държавна телевизия, цитирана от ДПА. Ситуацията се успокои следобед.\n\n\r\n\t \r\n\tСблъсъци между синдикалисти от ПАМЕ и полицията е имало и пред офиса на премиера Алексис Ципрас.\r\n\t \r\n\tВ понеделник финансовите министри от еврозоната одобриха техническо споразумение между Атина и кредиторите, постигнато в събота, което ще позволи отпускане на следващ транш по заемите за Гърция в края на януари. В споразумението Атина се е съгласила да ограничи правото на стачки и е изготвила законопроект, според който този вид протест трябва да бъде подкрепен от мнозинството в даден синдикат. Законопроектът е внесен за обсъждане в парламента, съобщава ДПА.\r\n\t \r\n\tВ момента ръководството на даден профсъюз може да свика стачка просто като издаде решение за това, отбелязва агенцията.\r\n\t \r\n\tПрез уикенда Гърция и нейните кредитори обсъдиха условията за отпускане на следващ транш в размер на около пет милиарда евро от спасителна програма на обща стойност 86 млрд. евро, която изтича през август 2018 г. Гърция обяви, че е постигнато споразумение на разговорите, които са били съсредоточени върху приватизацията на големите електроцентрали през 2018 г., ограничаване на правото на стачки, създаване на по-ефективна държавна администрация и проблема с лошите кредити, които са набъбнали до 100 млрд. евро.\r\n\t \r\n\tТрудовите реформи са чувствителен въпрос в Гърция, където безработицата надхвърли 20 процента, а равнището на бедност се повиши, откакто страната за първи път поиска международна финансова помощ през 2010 г., посочва АП.         \r\n\t \r\n\tГърция очаква следващият транш от третата поред спасителна програма да бъде отпуснат на 22 януари. След като тази спасителна програма приключи, страната се надява да се завърне на международните пазари и да се финансира от тях.\r\n\t \r\n\tСпасителните програми за Гърция бяха обвързани с болезнени реформи, които предизвикаха многобройни стачки и протести, отбелязва ДПА.", "date": "2017.12.05", "title": "Протести в Гърция срещу опит да бъде ограничено правото на стачки"}
{"url": "http://www.mediapool.bg/golyam-pozhar-bushuva-v-yuzhna-kaliforniya-hilyadi-hora-sa-evakuirani-news272718.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСилни ветрове разпространяват голям пожар в южни райони на американския щат Калифорния, което доведе до заповед за евакуацията на близо 8000 жилища, предаде Асошиейтед прес.\r\n\t\r\n\tОгънят се е разгорял вчера и за часове е обхванал близо 125 кв. км, поглъщайки растителност, която от десетилетия не е била засягана от пожар. По данни на противопожарните служби стихията е унищожила досега 150 сгради. Евакуирани са повече от 27 хиляди човека, пострадал е един пожарникар.\r\n\t \r\n\tВетровете тласкат огъня към 30-хилядния град Санта Паула, на стотина километра северозападно от Лос Анджелис. Повече от евакуираните са от този град, но заповедта за евакуация обхваща и окръг Вентура със 106 хиляди жители.", "date": "2017.12.05", "title": "Голям пожар бушува в Южна Калифорния, хиляди хора са евакуирани"}
{"url": "http://www.mediapool.bg/istinski-lazhi-gerb-ninova-tehnoimpeks-i-pismoto-na-tsatsarov-news272719.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЛидерът на БСП Корнелия Нинова и депутати от ГЕРБ спретнаха поредния измислен скандал, засипвайки се с обвинения в лъжи, свързани със сделка за приватизацията на \"Техноимпекс\". Именно тази сделка залегна в аргументацията на ГЕРБ да предлага , премахващи давността за разследване на раздържавяването. Причината е, както обясни миналия месец депутатът от ГЕРБ Десислава Атанасова, че лидерът на БСП Корнелия Нинова, \"този основен приватизатор\", притежава акции от външнотърговското дружество\"Техноимпекс\", декларирани от нея през годините.\r\n\tУправляващата партия твърди, че изтичането на давността е причина прокуратурата да не може разследва докрай престъпната приватизация.\r\n\tДесислава Атанасова съобщи на 30 ноември, че в отговор на нейно запитване е постъпило писмо от главния прокурор Сотир Цацаров, в което се казва, че Корнелия Нинова никога не е била проверявана в лично качество за придобиването на акциите й в \"Техноимпекс\".\r\n\tПредставителката на ГЕРБ е поискала тази информация от Цацаров по повод изказването на Нинова: \"Трима прокурори са проверявали сделката на \"Техноимпекс\" и мен и не са открили нищо. Ако искат, да я проверят четвърти път.\"Какви доказателства за проверки представи Нинова\r\n\tНа 5 декември Корнелия Нинова показа документи, че такива проверки е имало и обвини ГЕРБ в лъжа.\r\n\tНа специална пресконференция тя прочете няколко документа. От данните става ясно, че сделката за продажбата на \"Техноимпекс\" първо е била проверена от МВР, после от Върховната касационна прокуратурата, а накрая от Софийската градска прокуратура. Последната проверка е от 2001 година, а сигналът е подаден от тогавашния лидер на КТ \"Подкрепа\" Константин Тренчев.\r\n\tКорнелия Нинова уличи ГЕРБ в две лъжи - че не са подавани сигнали и не са правени проверки на приватизацията на \"Техноимпекс\".\r\n\t\"ГЕРБ цитира писмо от главния прокурор Сотир Цацаров. Вие виждали ли сте го? Чели ли сте го цялото? Цялото никъде го няма. Чете се едно изречение от него, но не се показва документът. Много апокрифно ГЕРБ крият това писмо. Аз се сдобих с него\", каза председателката на БСП.\r\n\tСлед това тя прочете част от писмото. В него се казва, че на 10 юли тази година Софийската апелативна прокуратура е потвърдила изводите на градската прокуратурата от 2001 г., че няма данни за извършени престъпления при приватизацията на \"Техноимпекс\".\r\n\t\"Сега Нинова пита: кой лъже? Защо лъжете за \"Техноимпекс\" и за Корнелия Нинова? Кой ще обясни защо излъгахте\", попита лидерът на БСП. Тя се усъмни, че всичко покрай приватизацията се прави, за да се говори за нея и \"Техноимпекс\".\r\n\tИ попита: \"Чули ли сте някой да говори за приватизацията на \"Химко\", на \"Кремиковци\", на \"Булгартабак\", на електроразпределителните дружества? Кога \"Булгартабак\" ще бъде проверена? Или продажбата на \"Сибанк?\".Ответна пресконференция на ГЕРБВ отговор ГЕРБ незабавно свикаха ответна пресконференция. Депутатът от ГЕРБ Тома Биков обяви, че Корнелия Нинова е извършила \"сериозен политически акт - като лидер на БСП тя реабилитира приватизацията като процес, казвайки, че след като не е осъдена, значи всичко е наред\".\r\n\t\"Ще припомня, че не мога да се сетя осъдени длъжностни лица, политици, купувачи и продавачи в този процес. Г-жа Нинова каза:\"ако някой има нещо, да го дава в прокуратурата\". И ние казваме същото\", заяви Биков. И допълни, че няма нито един сигнал за приватизационна сделка, внесен от БСП в прокуратурата.\r\n\t\"Документите на Корнелия Нинова за \"Техноимпекс\" не са достатъчно свидетелство колко и какви проверки са били осъществени\", допълни Данаил Кирилов.Каква се случва в действителност?\r\n\tСвадата между ГЕРБ и БСП отново е буря в чаша с вода.\r\n\tКорнелия Нинова наистина се е сдобила с цялото писмо на главния прокурор, изпратено до ГЕРБ на 30 ноември. То бе препратено от нейния пресцентър до медиите. В него наистина пише, че Софийската апелативна прокуратура е проверила заключенията на Софийската градска прокуратура от 2001 година. Т.е. ГЕРБ много добре са знаели, че приватизационната сделка за \"Техноимпекс\" е била проверена.\r\n\tВ писмото обаче също така пише, че наистина Нинова никога не е била проверявана в лично качество как се е сдобила с акциите си в \"Техноимпекс\". Точно това обяви депутатът от ГЕРБ Десислава Атанасова на 30 ноември.\r\n\tВ случая нито ГЕРБ, нито БСП лъже, а и двете партии много добре разбират това.\r\n\tНинова действително е назначена за изпълнителен директор на \"Техноимпекс\" през 1997 г. с подкрепата на фактори в правителството на ОДС. Тя е признавала, че е забелязана зам.-министъра на икономиката в екипа на Валентин Василев - Александър Тасев. Нинова и Тасев са били колеги в следствието.\r\n\tПрез 1999 г., само година и половина след назначението на Нинова, министър Валентин Василев продава 67% от акциите на държавата в \"Техноимпекс\" на специално създаденото за сделката работническо-мениджърското дружество \"Техноимпекс-98\". Изпълнителен директор на РМД-то пак е Корнелия Нинова. Цената на сделката е 700 000 долара и е доста изгодна.\r\n\tРМД-то се задължава да плати веднага само 10% от тази сума, а остатъкът е разсрочен на равни вноски за следващите 10 години. Купувачът се задължава да направи инвестиции за 700 000 долара. Това се случва на 13 януари 1999 г.\r\n\tПрез септември 1999 г. двете страни сключват анекс, който прави сделката още по-изгодна за РМД-то, представлявано от Корнелия Нинова. Държавата се съгласява да получи в брой само 30% от сумата, а останалата част от 70% може да бъде платена по всякакъв начин, включително и с компенсаторки.\r\n\tИменно това е сделката, проверена от прокуратурата. Държавното обвинение обаче никога не е проверявало дали Корнелия Нинова е купила законно акциите си в \"Техноимпекс\". При сключването на самата приватизационна сделка Нинова не притежава акции и е само изпълнителен директор на РМД-то. През 2003 г. тя вече притежава 37% от акциите, а по-късно те набъбват до 48%. Това се случва след прокурорските проверки, които Нинова сега охотно цитира.\r\n\tТова означава, че е вярно, че прокуратурата е проверила приватизационната сделка за \"Техноимпекс\" и също така вярно, че не е проверила как Нинова се е сдобила с акциите си.\r\n\tТочно преди да стане зам.-министър в кабинета на тройната коалиция, Корнелия Нинова продава акциите си на \"Холдинг Нов век\", който е част от \"Химимпорт\" (публично известна като ТИМ). Тогава Нинова получава официално 65 000 лева за акциите си.Какво е \"Техноимпекс\"?\r\n\tПредприятието е създадена през 1965 г. за набиране и изпращане на висококвалифицирани специалисти и съветници на задгранична работа. Държавната фирма работи в арабските страни, Африка, Китай и Куба.\r\n\tЧастната вече \"Техноимпекс\" е една от малкото български фирми, заедно с държавните ТЕС и \"Експомед\", които още имат дейност в Либия. Само в Зимбабве фирмата има недвижима собственост, оценена на над 1.5 милиона щатски долара.", "date": "2017.12.05", "title": "Истински лъжи: ГЕРБ, Нинова, \"Техноимпекс\" и писмото на Цацаров"}
{"url": "http://www.mediapool.bg/bulgartabak-otpravi-neyasni-zakani-kam-vsichki-koito-go-svarzvat-s-kontrabanda-news272720.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tДокато МВР и прокуратурата все още чакат да получат официално иначе публично достъпния доклад на турските служби, в който се твърди, че \"Булгартабак\" е източник на контрабанда, ръководството на компанията отправи неясни закани към политици и медии, които свързват името й с контрабанда.\r\n\tГлавният прокурор Сотир Цацаров заяви във вторник, че вътрешният министър Валентин Радев е изискал доклада за \"Булгартабак\" и когато го получи, той ще бъде предоставен на прокуратурата. , каза Цацаров, цитиран от агенция \"Фокус\".\r\n\tВ отчета си за 2016 г., публикуван на сайта й на английски език, КОМ заявява, че е изготвила доклад за \"продуктите, идващи от българската компания \"Булгартабак\" и превърнали се в източник на контрабанда в нашата държава\", който е бил изпратен до Интерпол.\r\n\tЗасега версията на МВР и прокуратурата е, че не предприемат нищо, защото не са получили документа по официален път.\r\n\tМиналата седмица вътрешният министър първо твърдеше, че в доклада на KOM, който не бил чел,  за \"Булгартабак\". На , но пък подчерта, че компанията е упомената като източник, а не като организатор на контрабанда. \"\", коментира Валентин Радев на 1 декември пред Нова тв, който иначе не е запознат с доклада.\r\n\tТази защитна версия – че \"Булгартабак\" е споменат само като източник на контрабанда, е застъпена и в  на компанията, разпространена във вторник. Тя е изпратена до президента, председателя на Народното събрание, Европейската комисия, Европейската служба за борба с измамите, както и главния прокурор Сотир Цацаров.\r\n\tРъководството на холдинга декларира, че приватизацията на компанията е извършена прозрачно, че тя не участва в контрабанда на тютюневи изделия, а сред собствениците й няма депутати и политици.\r\n\tПозицията е в отговор на  до същите тези институции от 30 ноември, с което той настоява да се разследва контрабандата на български цигари и приватизацията на \"Булгартабак\".\r\n\tОфициалната позиция на холдинга следва всички опорни точки на медиите на депутата Делян Пеевски и е написана в сходен стил.\r\n\tПосочва се, че през последните години \"Булгартабак\" е \"изправено пред безпрецедентна по своя характер негативна медийна кампания, основаваща се изцяло на инсинуации, които нямат нищо общо с действителното фактическо положение, но които целят, както да увредят реномето и пазарите на холдинга, така и да осигурят поводи за атакуване на легитимните държавни органи и институции в България\".\r\n\tПо същия начин, през март м.г. \"Булгартабак\" оправда решението си да спре износа за Близкия Изток с \"негативна медийна кампания\" от страна на \"медийната група \"Капитал\". Оттеглянето на компанията от основния й пазар стана след публикации в турски медии, цитирани от български, за възможно финансиране на терористични организации чрез контрабанда. По същото време Турция издаде забрана за влизане в страната на депутата от ДПС Делян Пеевски и почетния председател на ДПС Ахмед Доган.\r\n\t\"Организатори и изпълнители на тази кампания са медиите, свързани с бизнесмена Иво Прокопиев и кръга \"Капитал\", неправителствени организации, получаващи финансиране от чуждестранни фондации, както и поставени в зависимост от тях български политици и политически партии\", посочват мениджърите на тютюневия холдинг и допълват, че \"особено активна тези дни е политическа партия \"Движение Да България\", начело с нейния лидер Христо Иванов\". \"Свидетели сме на публично свързване от тяхна страна на името на \"Булгартабак\" с твърдения за контрабанда, участие в нерегламентирани контакти, неясна собственост, включително инсинуация за връзки с терористични организации. Нещо повече, организират се среднощни провокации, внасят се писма в Народното събрание, настоява се за свикване на Консултативния съвет за национална сигурност при Президента и други напълно несъстоятелни действия\", се казва в позицията.\r\n\tМиналата седмица имаше протестна акция на \"Да, България\", които \"прекръстиха\" \"Булгартабак\" на . Надписът беше поставен пред офиса на компанията.\r\n\tДружеството отбелязва, че \"всяка невярна или заблуждаваща информация, разпространена публично, е в състояние да навреди изключително много върху реномето на дружеството и да се отрази върху пазарната му капитализация\".\r\n\tРъководството на \"Булгартабак\" се заканва, няма да позволи на \"хора като Христо Иванов, който не работи и съществува единствено благодарение на чуждестранни грантове, да мародерстват върху истината и да манипулират общественото мнение\".\r\n\t\"Собствеността на дружеството многократно е декларирана от наша страна пред регулаторните и други компетентни органи, като е била обект и на проверки от тяхна страна. Между собствениците няма присъствие на български депутати или политици\", продължава позицията.\r\n\tПрез март 2016 г. Пеевски продаде миноритарния си дял в \"Булгартабак\" на дубайското офшорно дружество TGI Middle East FZE, което през март 2014 г. беше посочено като собственик на лихтенщайнската офшолрка Livero, която купи 100% от виенската BT Invest - собственикът на 80% от \"Булгартабак холдинг\". След сделката от пролетта на м.г. над 90% от собствеността на дружеството остана скрита зад компании с неясен собственик.\r\n\tМениджърите на компанията твърдят също, че дружеството никога не е изнасяло своя продукция за контрагенти от Турция: \"В посочения документ от КОМ също никъде не се споменава, че \"Булгартабак\" участва, със свои действия по какъвто и да било начин, в контрабанда на цигари на територията на Турция. Евентуални нерегламентирани продажби от страна на трети лица на цигари с марките на \"Булгартабак\" в която и да е държава, не може формално и необосновано да се вменява във вина на дружеството\".\r\n\tКатегорично заявяваме, че сме готови да отстояваме пред обществото репутацията и доброто име на \"Булгартабак\", пишат шефовете на дружеството, които си служат, описвайки хората, срещу които е декларацията, с фрази, между които \"група манипулатори\", \"професионални протестъри, финансирани от чуждестранни фондации\", \"приватизатори\" на националното богатство, които работят изцяло срещу интересите на обществото\" с \"нечисти намерения\".", "date": "2017.12.05", "title": "\"Булгартабак\" отправи неясни закани към всички, които го свързват с контрабанда"}
{"url": "http://www.mediapool.bg/kolednata-elha-na-sofiya-greina-s-30-hil-lampichki-news272721.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\tКоледната елха на София грейна във вторник вечерта нред НДК. По традиция светлините на празничното дърво запали кметът на града Йорданка Фандъкова.\r\n\t30 хиляди лампички осветиха 10-метровата елха, която за втора поредна година се намира в парка пред Националния дворец на културата. Тя е украсена с гирлянди с дължина 2500 метра. Дървото беше засадено на това място, за да се превърне в символ на града за най-светлия християнски празник.\r\n\tПлощадът бе огласен от празнична програма с участието на вокални групи и танцови състави, а мразовитата вечер засия от фойерверки.", "date": "2017.12.05", "title": "Коледната елха на София грейна с 30 хил. лампички"}
