{"url": "http://www.mediapool.bg/stara-zagora-e-nai-dobriyat-grad-za-zhiveene-dobrich-e-nai-zeleniyat-news264183.html", "text": "Стара Загора бе определена за най-добрия град за живеене в България през 2017 г., получавайки най-много точки в специалните критерии, които най-общо описват очакванията на съвременния човек за града, в който работи и живее. Част от тях са екологично състояние, ниво на инвестиции, нови работни места, възможност за отглеждане на деца, медицински апаратури, образователни институции и други. Ежегодната класация на специално жури на Дарик радио бе обявена в понеделник.\r\n\tДобрич получи наградата за най-зелен град в страната, тъй като в него е отчетено най-ниското замърсяване с фини прахови частици в страната и това продължава три поредни години.\r\n\tМиналогодишният най-добър град за живеене София сега взе наградите за Бизнес град на годината и за Дигитален град.\r\n\tПубликата на радиото отличи като най-добър град Бургас, който събра над 50 процента от вота на слушателите.\r\n\tПловдив бе отличен като Арт град, Варна бе обявена за Град на знанието, а Небесър – за Град пазител на традицията. Плевен победи в категорията Евро град, а Приморско взе приза като Малък евро град. За Град на финансовата устойчивост бе определен Банско, а за Град на инвестициите – Димитровград.", "date": "2017.05.22", "title": "Стара Загора е най-добрият град за живеене, Добрич е най-зеленият"}
{"url": "http://www.mediapool.bg/reformatorite-specheliha-vsichki-mesta-v-obshtinskiya-savet-v-teheran-news264165.html", "text": "Кандидатите на реформаторите постигнаха съкрушителна победа на местните избори в иранската столица Техеран, вземайки всички 21 места в общинския съвет. Това става на фона на победата на президентските избори на Хасан Рохани, спечелил втори мандат на поста, предаде Асошиейтед прес.\r\n\t \r\n\tИранската държавна телевизия съобщи в понеделник, че Мохсен Хашеми Рафсанджани, синът на покойния президент и влиятелна фигура от средите на реформаторите Акбар Хашеми Рафсанджани, печели над 1,7 милиона гласа и така се нарежда на първо място сред кандидатите за общински съветници.\r\n\t \r\n\tРезултатът означава, че реформаторите могат да заменят досегашния кмет на Техеран Багер Калибаф, който се беше кандидатирал на президентските избори, след което се оттегли, за да подкрепи твърдолинейния духовник Ебрахим Раиси.\r\n\t \r\n\tВ Иран общинските съвети избират кметовете и имат решаваща дума по въпросите за бюджетите и благоустройството. Както личи от съобщенията на иранските медии, реформаторите печелят големи победи и на други места.\r\n\t \r\n\tНа изборите за президент в петък Рохани, чието правителство през 2015 г. сключи споразумението със световните сили за ядрената програма на Иран, спечели категорично втори мандат на поста.\r\n\t \r\n\tМашхад и Есфахан, съответно вторият и третият по големина градове в страната, също както Шираз и Язд (в Южен Иран), Карадж (до Техеран) и Захедан (в Югоизточен Иран) вече са напълно или почти изцяло контролирани от общински съветници реформатори.\r\n\t \r\n\tДосега трите най-големи града в Иран бяха под контрола на консерваторите.\r\n\t \r\n\tВ Табриз (Северозападен Иран), Казвин (Северен Иран) и Бандар Абас реформаторите имат мнозинство.", "date": "2017.05.22", "title": "Реформаторите спечелиха всички места в общинския съвет в Техеран"}
{"url": "http://www.mediapool.bg/bulgaria-e-na-parvo-myasto-v-es-po-broi-ubiti-v-katastrofi-news264162.html", "text": "България отново е на първо място по брой убити при катастрофи в целия Европейски съюз, съобщиха от Съюза на българските автомобилисти /СБА/ в понеделник.\r\n\t \r\n\tОсновният показател, по който се сравнява безопасността на движение в отделните страни в Европа, е брой на загинали при пътнотранспортни произшествие на един милион жители, а по този критерий през 2016 г. нашата страна заема челна позиция с близо 100 загинали /99,7/ на 1 млн. население.\r\n\t \r\n\tОще по-тревожно е, че се запазва тенденцията от последните години за ръст на жертвите у нас, е показал анализ на тема \"Оценка на безопасността на движението по пътищата по области в България\", изготвен от Атанас Вълев и Георги Младенов от Техническия университет в София.\r\n\t \r\n\tПрез 2015-а загиналите са били 99 на 1 млн. жители, през 2014-а - 91,8 души, през 2013-а и 2012-а - 82 души.\r\n\t \r\n\tПо този показател за 2016 г. с най-малък брой на загиналите са Швеция, Обединеното кралство, Холандия, Испания, Дания, Германия, Ирландия. Средните стойности за ЕС са точно наполовина по-малко, отколкото в България - 49,99 убити на 1 млн. жители.\r\n\t \r\n\tВ последните години Европейската комисия е предприела редица инициативи за подобряване на безопасността в държавите-членки. Ако се съди по статистиката, те са дали резултат в по-развитите западноевропейски държави, но не и у нас, е отбелязват от СБА.\r\n\t\r\n\tПрез 2001 г. 54 900 души са загинали при пътни злополуки по пътищата в Евросъюза, а през миналата година този брой е 25 500. Спадът е забележителен - жертвите са наполовина по-малко. В България също има намаляване на загиналите, но не с такъв процент. През 2001 г. убитите са били 1011, а през 2016 г. - 708.\r\n\t \r\n\tАвторите на изследването са отбелязали, че ако в ЕС има тенденция за намаляване на жертвите на 1 млн. жители, то тези стойности за България бележат значителни колебания.\r\n\t \r\n\tПри среден брой 99,7 загинали на един милион в 18 области има повишаване на средното за страната. Особено се открояват областите Ловеч с 263, Разград с 208, Видин със 169, Монтана със 163 и Силистра със 143 души загинали на 1 млн. население. Посочените области са с изключително високи стойности не само за България, но и за ЕС.", "date": "2017.05.22", "title": "България е на първо място в ЕС по брой убити в катастрофи"}
{"url": "http://www.mediapool.bg/kiro-yaponetsa-otkazva-da-vazstanovi-dvoinata-kashta-news264158.html", "text": "“Ако трябва да съм честен, не ме заболя от събарянето на \"Двойната къща\", защото не е паметник“, каза Кирил Киров - Киро Японеца пред бТВ в понеделник. Той каза, че няма как да бъде задължен да я възстанови, но обяви намерението си да изкупи и други къщи паметници, но не за да ги събаря, а за да ги реставрира, ако са от национално значение.\r\n\tВ отговор на въпрос Киро  Японеца сподели иронично, че ако общината му даде картбланш е готов да построи и огромна статуя на Исус Христос в местността \"Копитото\" на Витоша. Той смята, че това ще е атракция, която ще напомня на статуята на Христос, намираща се над Рио де Жанейро.\r\n\tЗа “Двойната къща“ Японеца бил платил 680 хил. евро, които е превел по банков път на собствениците. Той обясни, че по сделката са платени всички данъци.\r\n\t\"Защо да я поддържам тази къща? Тя не беше паметник на културата. 70-те години е била паметник на културата за сведение. Категорията й не е от национално значение \", каза Киров.\r\n\tПо думите му държавата и общината също трябва да се включат в поддържането на паметниците на културата и да не оставят собствениците им сами да вършат всичко. Той даде за пример Виена, където централната част се поддържала изцяло от общината. Киров разкри, че е можел да си купи подобен имот в Монако, но там нямало да му позволят да го разруши.\r\n\tСега Киро Японеца смята да построи бизнес център с голям подземен паркинг на мястото на \"Двойната къща\". Той вече имал право на строеж, а и проектът му бил готов. Бизнесменът допълни, че не се познава с политици, включително и с бившия министър на културата Вежди Рашидов.\r\n\tПреди седмица министърът на културата Боил Банов каза, че ще накара Японеца да възстановена разрушената къща в центъра на София, но не обясни как точно ще стане това.\r\n\t\"Това е централна градска зона. Къщата влиза в опазване на цялата зона, каквото и да правите там минава през съгласуване. Ние ще изискаме паметникът \"Двойната къща\" да бъде възстановен във вида, в който е бил\", каза министър Банов.\r\n\t“Двойната къща\" е построена е през 1907 г. по проект на архитект Георги Тодоров. През 1976 г. тя е включена в списъка на архитектурните паметници за сведение, а на 11 ноември миналата година този статут е бил отменен. Това е станало след становището на Специализиран експертен съвет за опазване на недвижимите културни ценности и подпис на тогавашния министър на културата Вежди Рашидов.\r\n\tСпоред становището 110-годишната страда стои “чуждо и нехармонично“ в средата около нея. На 29 април 2017 г., въпреки общественото несъгласие, сградата беше разрушена.", "date": "2017.05.22", "title": "Киро Японеца отказва да възстанови \"Двойната къща\""}
{"url": "http://www.mediapool.bg/atanas-skatov-stapi-za-vtori-pat-na-everest-news264157.html", "text": "Българският алпинист Атанас Скатов изкачи Еверест рано тази сутрин, съобщиха от екипа му, цитирани от БТА в понеделник.\r\n\t \r\n\t39-годишният алпинист стъпва на най-високия връх за втори път. Първото му изкачване е на 24 май 2014 година от северната страна, докато сега се качи на Еверест по южния му ръб. Скатов е бил на върха около 3.00 часа българско време тази нощ.\r\n\t \r\n\tБългарският алпинист-веган успя да изкачи Еверест само 6 дни след като стъпи на връх Лхотце и без да слиза до базов лагер. Намерението на алпиниста беше да изкачи двата близки един до друг върха в рамките на 24 часа, но силния вятър осуети неговите намерения.\r\n\t \r\n\tСлед Лхотце той слезе до втори височинен лагер (6500 метра) и в изчакване на добро време, прекара там 3 нощувки.\r\n\t \r\n\tНа 18 май около 250 човека (алпинисти и шерпи) са се отправили към върха от лагер 2.\r\n\t \r\n\tСкатов изчака един ден повече и според най-добрата прогноза на времето на 19 май също пое към Еверест. След 2 нощувки в два поредни височинни лагера тази нощ започна атаката си към върха около 17.30 часа непалско време.\r\n\t \r\n\tТака след 10-часов преход по южния ръб на склона с първите лъчи на слънцето Атанас Скатов се завърна за втори път на най-високия връх на планетата.\r\n\t \r\n\tВ момента той слиза надолу като целта му ще бъде да достигне до възможно най-нисък лагер.\r\n\t \r\n\tРекорден е броят на желаещите да стъпят на Еверест и тази година (около 800), като само вчера четирима са загинали. В опит да се изкачат на върха са починали на различна височина един американец, австралиец (на 7500 м. от северната страна) и словенец (в лагер 4). От вчера е изчезнал и един индиец, след като изкачил върха.\r\n\t \r\n\tАмериканецът Роланд Ервуд е бил затрупан от лавина под най-високия връх в света по време на земетресението през 2015. Тази година той решил да се качи на Еверест още веднъж, но починал близо до върха.\r\n\tСловакът Владимир Щърба също е починал в неделя. Третата жертва е австралийският алпинист Франческо Енрико Марчети, който е починал, докато се спускал надолу заради изтощение от планинска болест.\r\n\tПроектът на Атанас Скатов за изкачване на 14-те осемхилядника на планетата без консумация на храна от животински произход продължава. До момента той е стъпил два пъти на върха на Еверест, Лхотце, Макалу, Манаслу и Анапурна и достигна на 167 м. под връхната точка на Дхаулагири.", "date": "2017.05.22", "title": "Атанас Скатов стъпи за втори път на Еверест"}
{"url": "http://www.mediapool.bg/putin-shte-napravi-neplanirano-poseshtenie-vav-frantsiya-news264163.html", "text": "Владимир Путин и Еманюел Макрон откриха повод за среща; руският президент лети за изненадващо посещение във Франция, съобщи \"Комерсант\". Според източници на вестника в Париж и Москва на 29 май Владимир Путин ще направи непланирана визита във Франция. Това ще му осигури възможност лично да се запознае с Еманюел Макрон - новия лидер на страната, смятана за един от основните партньори на Русия в ЕС. Източниците сочат като повод за посещението откриването на изложба, посветена на руския император Петър Първи, във Версай - резиденция на френските крале. Но високопоставен служител в Кремъл уточнява, че \"дневният ред на визитата ще е наситен\" и едва ли ще се ограничи с тържествената дворцова церемония. По думите на събеседник на изданието в Париж \"е трудно да си представим, че г-н Путин би отпътувал за Франция, без да получи съгласие за среща и запознанство с новия президент\". По време на избирателната кампания във Франция Макрон единствен сред основните кандидати не се обяви за сближаване с Москва и смекчаване на антируските санкции, наложени от ЕС. Такива бяха позициите на други четирима измежду главните претенденти. За разлика от тях Макрон зае предпазлива позиция спрямо Русия - предпочете да акцентира върху европейските и евроатлантическите ангажименти на Париж, напомня всекидневникът. Изложбата във Версай, чието откриване може да стане повод за посещение на руския президент, е уредена в двореца Голям Трианон във Версайския парк по случай навършването на 300 години от визитата във Франция на първия руски император и установяването на дипломатически отношения между двете страни. Тя ще продължи до края на септември. Горе-долу по същото време, когато Путин ще бъде във Франция, американският лидер Доналд Тръмп ще участва в среща на върха на НАТО недалеч оттам - в Брюксел. По-рано източници на \"Комерсант\" в Москва и Вашингтон съобщиха, че официални лица от двете страни са обсъдили възможността Путин и Тръмп да се срещнат по време на европейската обиколка на президента на САЩ, дори посочиха като примерна дата 28 май. В крайна сметка обаче официално бе заявено, че лидерите на двете свръхсили ще се запознаят през юли на срещата на върха на Г-20 в Хамбург. Запитан от \"Комерсант\" може ли да има промяна в програмите на двамата президенти с оглед посещението на Путин във Франция, Държавният департамент на САЩ засега не дава отговор, добавя изданието. ", "date": "2017.05.22", "title": "Путин ще направи непланирано посещение във Франция"}
{"url": "http://www.mediapool.bg/kosmonavtat-georgi-ivanov-e-v-bolnitsa-sas-samneniya-za-insult-news264161.html", "text": "Първият български космонавт Георги Иванов е приет в интензивното отделение на Военномедицинската академия със съмнение за инсулт, съобщи БНР в понеделник.\r\n\t \r\n\tВ момента е под лекарско наблюдение, съобщават от болницата, но повече подробности за състоянието му няма.\r\n\t \r\n\tНа 10 април се навършиха 38 години от полета на космическия кораб \"Союз-33“ с екипаж Георги Иванов и руснака Николай Руковишников.\r\n\t \r\n\tОт началото на промените в България през 1989 г. Георги Иванов се занимава с бизнес.", "date": "2017.05.22", "title": "Космонавтът Георги Иванов е в болница със съмнения за инсулт"}
{"url": "http://www.mediapool.bg/hilyadi-otnovo-protestiraha-v-budapeshta-sreshtu-upravlenieto-na-orban-news264167.html", "text": "Хиляди унгарци участваха в поредния масов митинг в Будапеща с искания правителството да оттегли поправките в закон, които може да доведат до закриването на Централноевропейския университет, основан от американския милиардер Джордж Сорос, съобщиха световните агенции.\r\n\t \r\n\tПредставители на неправителствени организации говориха пред събралите се за защитата на свободните медии, на неправителствените организации и университета на Сорос.\r\n\t \r\n\tМилиардерът от унгарски произход стана \"черната овца\" за авторитарното унгарско правителство поради либералните ценности, които насърчава чрез финансираните от него организации в Европа, отбелязва Франс прес.\r\n\t \r\n\tПо-късно събралите се продължиха към сградата на парламента, ескортирани от полицейски автомобили. \"Демокрация!\", \"Свобода за Унгария\", \"Свобода за университетите\", скандираха демонстрантите, които развяваха знамена на Европейския съюз.", "date": "2017.05.22", "title": "Хиляди отново протестираха в Будапеща срещу управлението на Орбан"}
{"url": "http://www.mediapool.bg/bomba-izbuhna-v-bolnitsa-v-bankok-raneni-sa-24-dushi-news264166.html", "text": "Бомба избухна в болница в тайландската столица Банкок в понеделник, най-малко 24 души бяха ранени, предаде Ройтерс. Никой не е поел отговорност за експлозията, станала в деня на третата годишнина от военния преврат от 2014 година.\r\n\t \r\n\tБолницата \"Пхрамонгкутклао\" обслужва главно пенсионираните офицери от армията.\r\n\t \r\n\t\"Беше бомба. Открихме елементите, които са били използвани за направата й\", заяви пред Ройтерс Камтхорн Аучароен, началник на сапьорите на полицията. \"В момента властите проверяват камерите за видеонаблюдение.\"\r\n\t \r\n\tПравителственият говорител Сансерн Каевкамнерд заяви, че най-малко 24 души са ранени.", "date": "2017.05.22", "title": "Бомба избухна в болница в Банкок, ранени са 24 души"}
{"url": "http://www.mediapool.bg/feisbuk-preglezhda-sedmichno-nad-65-mln-saobshteniya-za-falshivi-profili-news264171.html", "text": "Фейсбук разглежда всяка седмица по над 6.5 милиона съобщения, свързани с възможни фалшиви профили, съобщи Ройтерс, като се позова на британския в. \"Гардиън\".\r\n\tИзтекли документи, цитирани от изданието, показват, че според Фейсбук видеоматериалите с насилствена смърт, макар и отбелязвани като смущаващи, не трябва непременно да бъдат изтривани, тъй като могат да помогнат за привличане на по-голямо внимание към въпроси като психическите заболявания.\r\n\tСпоред Фейсбук някои снимки на несексуално физическо насилие и тормоз над деца не трябва да бъдат изтривани или \"повлиявани\", освен ако не съдържат \"садистичен\" или възхваляващ елемент.\r\n\tДокументите разкриват, че Фейсбук ще позволява на хората да предават на живо опити за самонараняване, защото \"не иска да цензурира или наказва хора, които са в страдание\".", "date": "2017.05.22", "title": "Фейсбук преглежда седмично над 6.5 млн. съобщения за фалшиви профили"}
{"url": "http://www.mediapool.bg/pedro-sanches-se-vrashta-nachelo-na-sotsialistite-v-ispaniya-news264169.html", "text": "Бившият лидер на Испанската социалистическа работническа партия (ИСРП) Педро Санчес се върна начело на партията, след като беше избран за генерален секретар, предаде Асошиейтед прес.\r\n\t \r\n\tСанчес победи на изборите за лидер на партията, като спечели 50 процента от гласовете. Главният му съперник Сусана Диас получи 40 процента от гласовете, а другият кандидат Пачи Лопес събра 10 процента.\r\n\t \r\n\tВръщането на Санчес начело на втората по големина партия в парламента означава, че министър-председателят Мариано Рахой вероятно ще се сблъска с трудности да поддържа своето правителство на малцинството.\r\n\t \r\n\tСанчес също така има разногласия с повечето регионални лидери на ИСРП, които го принудиха да подаде оставка като генерален секретар през октомври, след като не се съгласиха с неговата съпротива срещу съставянето на правителство от Рахой.", "date": "2017.05.22", "title": "Педро Санчес се връща начело на социалистите в Испания"}
{"url": "http://www.mediapool.bg/makron-i-dzhentiloni-prizovaha-za-po-integrirani-deistviya-na-es-za-migratsiyata-news264170.html", "text": "Френският президент Еманюел Макрон и италианският министър-председател Паоло Джентилони призоваха за по-интегрирани действия на Европейския съюз за справяне с миграционната криза и подчертаха своя ангажимент за подсилване на структурите на еврозоната с общ бюджет, предадоха Ройтерс и ДПА.\r\n\t \r\n\tМакрон, който прие Джентилони в Елисейския дворец преди срещата на върха на Г-7 в Италия тази седмица, отново изрази желанието си да работи бързо в ЕС за засилване на правилата за защита на работниците от социален дъмпинг и за подобряване на регулацията на обществените поръчки.\r\n\t \r\n\tПо думите му ЕС трябва по-добре да споделя бремето на големите миграционни потоци през Средиземно море.\r\n\t \r\n\tМежду 2014 и 2016 г. в ЕС по море пристигнаха 1,6 милиона бежанци и мигранти от Близкия изток, Африка и други места. Повечето първо пристигаха в Гърция, но сега се насочват главно към Италия, която от началото на 2017 г. е приела над 45 000 човека, дошли по море от Северна Африка.\r\n\t \r\n\t\"Ние не чувахме съвсем предупрежденията, които ни изпращаше Италия\", каза Макрон.\r\n\t\"Искам да се заемем с истинска реформа на правото на убежище и на сегашните ни регулации, за да защитим по по-добър начин страните, които са най-засегнати от този миграционен натиск\", заяви той.\r\n\t \r\n\tМакрон настоя за структури в еврозоната с по-големи правомощия, на което се противопоставя Германия.\r\n\t \r\n\tТой призова за \"дългосрочна пътна карта\" за създаване на \"общ бюджетен капацитет, истинска Европа и истинска евро инвестиционна зона, която ще ни позволи да намалим различията между нашите икономики\".\r\n\t \r\n\tДжентилони настоя ЕС да разработи обща миграционна политика и призова за развиване на паричния съюз на еврозоната и напредък към фискален и банков съюз.\r\n\t \r\n\t\"Това няма да бъде бърз процес, но важното е да можем да започнем и да вървим в правилната посока\", заяви той.\r\n\t \r\n\tМакрон и Джентилони посочиха климатичните промени като един от въпросите, с които ще се опитат да се занимаят на срещата на Г-7.", "date": "2017.05.22", "title": "Макрон и Джентилони призоваха за по-интегрирани действия на ЕС за миграцията"}
{"url": "http://www.mediapool.bg/prednina-na-britanskite-konservatori-se-topi-predi-izborite-news264168.html", "text": "Удобната преднина на британската Консервативна партия пред опозиционната Лейбъристка партия преди изборите на 8 юни се съкрати тази седмица след представянето на програмите им, показват проучвания на общественото мнение, публикувани в понеделник в британската преса.\r\n\t \r\n\tЧетири проучвания на общественото мнение дават на Консервативната партия преднина от 9 до 12 пункта, далеч от 20-те пункта преднина, с които разполагаха преди премиерът Тереза Мей да обяви предсрочни избори в средата на миналия месец, за да подсили парламентарното си мнозинство преди деликатните преговори за излизане от Европейския съюз.\r\n\t \r\n\tПо данни на проучване на института ЮГов за в. \"Сънди таймс\", в което са участвали 1925 души, Консервативната партия е загубила за една седмица половината си преднина пред Лейбъристката партия. Консерваторите вече изпреварват основните си конкуренти само с 44 срещу 35 на сто. Проучването на ЮГов преди седмица показваше 18 пункта преднина на консерваторите и популярност от 49 на сто.\r\n\t\r\n\tВъв вторник лидерът на Лейбъристката партия Джереми Корбин представи програма, силно повлияна от левите идеи. Тя предвижда национализиране на секторите на транспорта, енергетиката, водните ресурси и пощите, както и увеличаване на социалните разходи и повишаване на данъците за най-богатите лица и предприятия.\r\n\t \r\n\tСпоред в. \"Сънди таймс\" подкрепата за Лейбъристката партия е на най-високото си равнище от последните парламентарни избори през май 2015 г., когато лейбъристите получиха 30,4 на сто от гласовете. Това показва, че \"неприкрито социалистическата програма е добре приета от нарастващ брой избиратели\", отбелязва вестникът.\r\n\t \r\n\tВ същото време програмата на консерваторите предвижда предизвикала противоречие реформа на социалните плащания за възрастните, която може да засегне финансовото положение на много от тях, припомня АФП.", "date": "2017.05.22", "title": "Преднина на британските консерватори се топи преди изборите"}
{"url": "http://www.mediapool.bg/prez-2016-ta-vsyaka-sekunda-po-edin-chovek-e-bil-prinuden-da-napusne-doma-si-news264172.html", "text": "Повече от 31 милиона души - по един човек на секунда - са били разселени през 2016 г. заради конфликти и бедствия, според доклад на Международния център за наблюдение на вътрешното разселване, цитиран от Ройтерс. Очаква се броят на разселваните да расте, ако не бъдат намерени решения за климатичните промени и политическите конфликти.\r\n\t \r\n\tБлизо 7 милиона души, главно от субсахарска Африка и Близкия изток, са се разселили заради конфликти, според доклада на центъра, който е част от хуманитарната организация\r\n\tНорвежки съвет за бежанците. Други 24 милиона, главно в Азия, са били принудени да избягат в други райони на страните си вследствие на природни катаклизми като бури, наводнения и горски пожари.\r\n\t \r\n\tЗа разлика от бежанците, които търсят убежища в други страни, вътрешно разселените хора остават в собствените си страни и не могат да искат международна закрила. По тази причина те са често пренебрегвани, докато не възникне хуманитарна криза, припомни директорът на Международния център за наблюдение на вътрешното разселване Александра Билак при представянето на доклада.\r\n\t \r\n\tПрез миналата година вследствие на конфликти най-много хора са били принудени да избягат от домовете си в Демократична република Конго (922 хиляди), следвана от Сирия (824 хиляди) и Ирак (659 хиляди).\r\n\t \r\n\tПриродните бедствия са станали причина за разселване на три пъти повече хора - 7 милиона в Китай, близо 6 милиона във Филипините и около два и половина милиона в Индия.\r\n\t \r\n\tАлександра Билак предупреди, че правителствата трябва да се заемат с причините за разселванията и да обърнат повече внимание на разселените, тъй като те може да решат да тръгнат към други страни, ако ситуацията им се влоши.", "date": "2017.05.22", "title": "През 2016-та всяка секунда по един човек е бил принуден да напусне дома си"}
{"url": "http://www.mediapool.bg/53-340-zrelostnitsi-se-yavyavat-na-vtorata-matura-news264154.html", "text": "Общо 53 340 зрелостници държат в понеделник втория държавен изпит за завършване на средно образование. Те имат право на избор на предмет. Най-много от тях са избрали матурата по биология - 14 053 зрелостници.\r\n\tЛюбопитното е, че за първи път през 2017 година матурата по английски език измества географията и икономиката. Езиковият изпит е предпочетен от 11 616 зрелостници, а  географията и икономиката – от 8677. На изпит по математика ще се явят 2868 младежи.\r\n\tМатурата започва в 8.00 часа и ще с проведе на модули. Отново важи забраната за влизане в изпитните зали с мобилни телефони и други електронни устройства.\r\n\tИзлизането от залата ще бъде разрешено след приключване на работата върху отделния модул, ако той е с продължителност до 90 минути. В случаите, когато модулът е с продължителност 120 или 150 минути, учениците ще могат да излизат след първите 90 минути. В случай че зрелостник напусне сградата, не се допуска да се върне обратно в нея до края на изпитния ден.\r\n\tМатурата ще се проведе в 604 училища, а във всички от тях ще има камери. Изпитите ще бъдат надзиравани от близо 13 000 квестори.", "date": "2017.05.22", "title": "53 340 зрелостници се явяват на втората матура"}
{"url": "http://www.mediapool.bg/aleksandar-kashamov-nyama-prechki-stenogramata-ktb-da-se-publikuva-news264155.html", "text": "Няма юридически преки пред разсекретяването и публикуването на стенограмата “КТБ“, коментира в понеделник адвокат Александър Кашъмов от “Програма Достъп до информация“ пред БНР. Според него няма и нужда да се питат всички участници в срещата, както прави президентът Румен Радев.\r\n\t“Става дума отново за среща, в която участват народни представители, министри, хора от УС на БНБ, вероятно и други хора. Естествено, самият факт, че тези стенограми не са публични, пречи да установим кои точно са участвали. Публични лица като министри, народни представители, управители и подуправители на БНБ не следва да бъдат питани по закона за съгласие, защото има една презумпция, че те, тъй като са задължени самите те да предоставят обществена информация, и това е тяхно законово и конституционно задължение, а не въпрос на лични предпочитания, по тази причина те нямат и право да изразяват несъгласие, когато тяхното име е въвлечени в мнения, разговори, официални документи“, коментира Кашъмов.\r\n\tПреди ден президентът обяви, че е преобърнал позицията за стенограмата. След като на няколко пъти отказа предоставянето на информация, той съобщи, че вече иска документът да придобие публичност. Наред с това Румен Радев каза, че е изпратил писма до всички участници в срещата за банковата криза. Той ги моли те да се съгласят стенограмата да бъде обявен пред обществеността. Мълчаливият отказ щял се счита за съгласие.\r\n\tТова се случи, след като на първа инстанция съдът отхвърли отказа на Радев да предостави стенограмата по искането на сайта “Биволъ“.\r\n\tПолитическите консултации за банковата криза се проведоха при президента Росен Плевнелиев на 29 юни 2014 г. - девет дни, след като КТБ затвори врата и бе обявена под специален надзор от БНБ. В срещата участваха тогавашният премиер Пламен Орешарски, председателят на Народното събрание Михаил Миков, управителят на БНБ Иван Искров и парламентарно представените формации. И досега се пази в тайна коя от партиите е защитавала по време на срещата идеята за въвеждане на банкова ваканция с цел да бъде предпазена ПИБ.\r\n\t“Съдът не приема в този случай професионалната тайна като легитимно основание за отказ и следователно тя трябва да бъде преодоляна. Ще трябва да се откаже БНБ в този случай от професионалната тайна, тъй като не е ясно, каква информация се съдържа вътре, която би могла да бъде квалифицирана по този начин. В случай ние говорим за една фалирала банка - няма каква вреда да произтече от даването на тази информация. Ако е имало частни лица, единствено за тях стои въпросът за съгласието. Ако те не са съгласни, едно просто заличаване на името би било достатъчно, докато цялото съдържание с изказванията би трябвало да бъде предоставено“, каза адвокат Кашъмов.", "date": "2017.05.22", "title": "Александър Кашъмов: Няма пречки стенограмата \"КТБ\" да се публикува"}
{"url": "http://www.mediapool.bg/prez-2060-g-edin-rabotesht-v-bulgaria-shte-izdarzha-edin-pensioner-news264156.html", "text": "През 2060 година един работещ българин ще осигурява пенсията на един пенсионер, коментира в понеделник социалният министър Бисер Петков пред Нова телевизия.\r\n\t“Това, което предстои, е влошаване на така наречения “Коефициент на зависимост”, т.е. броят на пенсионерите спрямо броя на осигурените лица ще се сближава. Съгласно прогнозите, които са в актюерския доклад на Националния осигурителен институт, към 2060 година съотношението между тях ще бъде близко до единицата – тоест всеки един работещ ще осигурява пенсията на един пенсионер“, каза Петков.\r\n\tТой допълни, че през 2018 година осигурителната вноска, която плащат работещите в България, ще бъде увеличена с още 1 процент и ще достигне 19,8%. От Министерството на труда и социалната политика готвят изменение на начина на отпускане на инвалидни пенсии.\r\n\tВ момента пенсионерите с водеща инвалидна пенсия са 518 000 души, докато броят на инвалидните пенсии е 945 000.\r\n\t“Разликата идва от това, че един пенсионер може да получава повече от една инвалидна пенсия. Тук разликата се дължи на социалните инвалидни пенсии, които се полячават от лица с процент на загубена работоспособност над 71%”, обясни министърът.", "date": "2017.05.22", "title": "През 2060 г. един работещ в България ще издържа един пенсионер"}
{"url": "http://www.mediapool.bg/tramp-pristigna-v-izrael-sas-slabi-shansove-za-probiv-news264164.html", "text": "Американският президент Доналд Тръмп предупреди, че Иран никога не трябва да бъде оставен да се сдобие с ядрено оръжие и определи като \"ужасяваща\" за ограничаване на иранската му програма срещу вдигане на санкциите. Тръмп, който в понеделник пристигна на първата си визита в Израел, коментира, че сделката, която бе постигната от предшественика му Барак Обама, е накарала иранците да се чувстват \"неуязвими\". \"Иран никога не трябва да има ядрено оръжие, никога, и трябва да спре финансирането, обучаването и въоръжаването на терористи и милиции\", каза Тръмп в Тел Авив, където се срещна с премиера Бенямин Нетаняху и президента Реувен Ривлин Тръмп. Техеран твърди, че не се стреми към придобиването на ядрено оръжие, но Израел не приемат официалната позиция на иранските лидери. Еврейските лидери виждат в Тръмп възможност да възстановят добрите отношения със САЩ след противоречията по време на Обама, но засега американският президент дава много противоречиви сигнали. Тръмп от своя страна се опитва да постигне пробив и да се доближи до прокламираната от него мечта да \"успее там, където всичките му предшественици се провалиха: да постигне мир между израелци и палестинци\". \"Налице е рядка възможност за установяване на мир в Близкия изток. Но това може да стане единствено, ако работим заедно. Няма друг начин\", заяви Тръмп. След срещата на арабските лидери в Саудитска Арабия и преди срещите на НАТО и Г-7, които са насрочени за по-късно тази седмица, президентът на САЩ посочи, че има сериозно съвпадане на интереси в борбата срещу екстремизма. Според него то дава \"рядка възможност\" за постигане на мир в региона. \"Вашите арабски съседи все повече си дават сметка, че имат обща кауза с вас, изправени пред заплахата, която представлява Иран\", заяви Тръмп. Малко преди това американският държавен секретар Рекс Тилърсън каза, че Тръмп е готов да се ангажира лично \"в усилията за постигане на близкоизточен мир\". Тилърсън каза, че е възможна тристранна среща между американския, израелския и палестинския лидер, но \"на по-късна дата\", а не при сегашното посещение, съобщи Ройтерс. В понеделник Тръмп стана първият действащ президент на САЩ, който посети Стената на плача в Стария град на Ерусалим, най-свещеното място за молитви за евреите. Той посети и катедрала \"Свето Възкресение\" (Храма \"Гроб Господен\"), което е най-святото за християните място. Само четири месеца след като встъпи в длъжност, Тръмп ще стане първият американският президент, впуснал се на най-ранен етап от мандата си в израелско-палестинския мирен процес. Но предвид препятствията, пред които е изправен както във вътрешнополитически, така и във външнополитически план, не изглежда особено вероятно тъкмо той да успее там, където негови предшественици с по-голям опит не са, отбелязва Ройтерс. Въпреки че програмата на амбициозната близкоизточна обиколка на Тръмп се коригираше до последно, за нея възникват усложнения в две посоки - веднъж заради израелското безпокойство от това, че той е споделил поверителни разузнавателни сведения с Русия, които може би са довели до разконспирирането на израелски агент, и втори път - заради решението му да се отдръпне от предизборното си обещание да премести американското посолство в Израел от Тел Авив в Ерусалим. Към това се прибавя хаосът в Белия дом заради уволнението на директора на ФБР Джеймс Коми от Тръмп и развихрилата се полемика около контактите на негови приближени с Русия - неща, които изглежда са отвлекли вниманието от подготовката на новия президент за може би най-трудния етап от първата му обиколка в чужбина. Тръмп се хвалеше, че със своите умения да преговаря е в състояние да накара израелци и палестинци да седнат заедно, за да решат един от най-сложните и продължителни световни конфликти, и да постигне \"окончателната сделка\". Но представителите на двете страни не виждат кой знае какви шансове за значителен пробив в отдавна буксуващите преговори по време на 24-часовото му посещение днес и утре. Дори този ангажимент на Тръмп в Близкия изток да се окаже преждевременен, според някои експерти е възможно той да притисне израелското и палестинското ръководство да демонстрират, ако не помирителни жестове, то поне помирително общуване. \"Единствената променлива, която вече не е същата, както преди, е че сега имаме президента Тръмп, и фактът, че президентът Тръмп иска да постигне споразумение\", каза Робърт Данин, бивш съветник на Близкоизточния квартет на международните посредници за мир, а сега старши анализатор в мозъчния тръст Съвет за международни отношения. \"Има голяма опасност тази визита да не стане продуктивна заради хаоса и полемиката във Вашингтон в момента\", отбеляза пред АФП бившият американски посланик в Израел Дан Шапиро. Преди да се срещне с премиера Бенямин Нетаняху, се очаква Тръмп да стане първият действащ американски президент, посетил Стената на плача - най-святото място, на което евреите могат да се молят, намиращо се в окупирания и анексиран от Израел Източен Ерусалим. Израел смята Ерусалим за своя неделима столица, а за палестинците Източен Ерусалим е столица на държавата, за която жадуват. Във вторник Тръмп ще посети град Витлеем на окупирания Западен бряг, за да разговаря с палестинския президент Махмуд Абас. После той ще посети мемориала за жертвите на Холокоста \"Яд Вашем\" в Ерусалим и ще произнесе реч в Музея на Израел. В очакване на визитата Израел направи някои икономически отстъпки пред палестинците, за които настоява Тръмп. Те включват разрешение за изграждането на две промишлени зони в Джалама в северната част на Западния бряг и в Таркумия в южната част. Министрите решиха също така да оставят денонощно отворен моста \"Аленби\", свързващ Западния бряг с Йордания. Израелското правителство ще намали ограниченията за строителни дейности на палестинците в т.нар. Зона С (лат. буква), която е под пълния контрол на Израел и представлява приблизително 60 процента от Западния бряг, съобщи Франс прес, като се позовава на местни медии. Известния с непредвидимостта си Тръмп изпращаше смесени сигнали за начина по-който ще подходи към израелско-палестински конфликт. През предизборната си кампания той обеща да премести американското посолство в Израел от Тел Авив в Ерусалим, скъсвайки с продължила десетилетия американска дипломация и предизвиквайки тревога сред палестинците и в арабския свят. Сега той като че ли вече не бърза да изпълни това обещание. На срещата си с Нетаняху в Белия дом през февруари Тръмп заяви, че подкрепя виждането за една държава, ако това може да доведе до мир, като с това постави под въпрос многогодишни международни усилия за договаряне на концепция за две държави. Същевременно обаче той призова Израел да спре заселническите дейности в окупираните територии, които отдавна тревожат палестинците и голяма част от света. ", "date": "2017.05.22", "title": "Тръмп пристигна в Израел със слаби шансове за пробив"}
{"url": "http://www.mediapool.bg/psihichno-bolna-napadna-vazrastna-zhena-na-spirka-v-sofiya-news264178.html", "text": "Психично болна 45-годишна жена нападна 70-годишна пенсионерка на спирка на столичния бул. \"Мария Луиза\"в понеделник.\r\n\t \r\n\tИнцидентът е станал около 10.15 часа. Докато възрастната жена чакала трамвая, нападателката се приближила и я изритала.\r\n\t \r\n\tОт МВР обясниха, че психично болната е позната на полицията и има няколко регистрации за кражби и повреждане на имущество.\r\n\t \r\n\tПредстои тя да бъде настанена за преглед в центъра за психично здраве. При подобен инцидент преди дни в Бургас 26-годишен младеж блъсна възрастна жена, която е с тежки наранявания.", "date": "2017.05.22", "title": "Психично болна нападна възрастна жена на спирка в София"}
{"url": "http://www.mediapool.bg/targat-za-tol-sistemata-otnovo-spryan-zaradi-zhalbi-news264179.html", "text": "Отново е спряна обществената поръчка за избор на фирма, която да проектира, изгражди и въведе в експлоатация електронната система за събиране на тол такси от автомобилите над 3.5 т, съобщиха от Агенция \"Пътна инфраструктура\" в понеделник.\r\n\tТова беше очаквано предвид подадените в петък три жалби срещу търга, който за година бе многократно обжалван и подновяван, а последно процедурата за подаване на оферти би отворена само за един ден и на 19 май – петък, постъпиха шест предложения за изграждане на тол системата.\r\n\tСъщия ден обаче в Комисия за защита на конкуренцията са постъпили жалбите срещу поръчката и до решението на антимонополния орган търгът се спира.\r\n\tПроцедурата се протестира от три компании, които са замесени и предишните случаи на обжалване на поръчката. Сред тях е чешката фирма \"Толлнет\" АД, която и през декември и през ноември 2016 г. е подавала жалби срещу поръчката http://reg.cpc.bg/Search.aspx За \"Ерба 96\" това също е трета жалба за тол системата, като предишните са били внасяни през ноември и септември 2016 г. \"Алтима България\" е подавала само една жалби преди – през януари 2017 г.", "date": "2017.05.22", "title": "Търгът за тол системата отново спрян заради жалби"}
{"url": "http://www.mediapool.bg/es-iska-pregovorite-za-brekzit-da-zapochnat-prez-yuni-news264180.html", "text": "Европейският съюз се надява, че преговорите за Брекзит с Великобритания ще започнат в седмицата, започваща на 19 юни, заяви европейският комисар Мишел Барние, цитиран от световните агенции. Барние е главният преговарящ на Брюксел в преговорите. \"Надявам се, че ще можем да организираме първия кръг на преговорите възможно най-скоро след парламентарните избори във Великобритания на 8 юни. Надявам се това да стане в седмицата, започваща на 19 юни\", каза Барние. Той допълни, че иска да информира европейските лидери за хода на преговорите на тяхната среща на върха, насрочена за 22-23 юни. Барние заяви, че за уреждането на сметките с Великобритания е нужно да се изгради климат на взаимно доверие. Той изрази надежда, че бъдещото търговско споразумение с Великобритания ще може да се обсъжда в края на тази година. Барние дори не иска да помисля, че преговорите за Брекзит може да се провалят, съобщи Ройтерс. По-рано днес ЕК бе официално упълномощена от Съвета на ЕС да води преговорите от името на всички държави от Общността с Лондон за отделянето на Великобритания.", "date": "2017.05.22", "title": "ЕС иска преговорите за Брекзит да започнат пре юни"}
{"url": "http://www.mediapool.bg/arhitektat-na-sofiya-obyavi-restituiranite-nivi-za-tiktakashta-bomba-news264184.html", "text": "Реституираните бивши ниви, превърнали се през 1970-те и 1980-те години в квартали спални на София, са тиктакащи бомби във всички жилищни комплекси на столицата, заяви главният архитект на София Здравко Здравков пред журналисти в понеделник, подкрепяйки изразеното от кмета на града Йорданка Фандъкова миналата седмица намерение да се прекрати процеса на реституция на някогашни земеделски терени, които вече са в регулация и цените им са много кратно по-високи.\r\n\tПри отчета на едногодишната си дейност Здравков каза още, че общината работи по обособяването на място за изграждане на небостъргачи – т. нар. сити, за да може всички високи сгради в столицата да са на едно място както е в повечето западноевропейски и американски градове, а не да са разхвърляни из целия град.\r\n\tНай-широко експонираният случай за реституция на нива превърна частни лица в собственици на метростанция в жк \"Младост\", но подобни абсурдни казуси има и в кварталите \"Левски“, \"Мусагеница“, \"Дружба“, \"Обеля“, стана ясно от думите на Здравко Здравков.\r\n\tТези квартали са изградени като градове-спални, с градоустройствена структура, носила духа на онова време. В момента обаче, в който започва реституиране на земеделска земя в тези комплекси се създават предпоставки за много проблеми, смята главният архитект на София. Един от тях е, че при възстановяването на бившите ниви в реални граници не е било отчетено, че вече става въпрос не за земеделска земя, а за урбанизирана територия с инфраструктура, довеждащи връзки, градски транспорт.\r\n\tКогато тази нива е имала характеристика на земеделска земя, цената й е била една, в момента, в който се възстанови, цената й е умножена по десет, двайсет, дори по сто, каза Здравков.\r\n\t\"Липсата на точно това отчитане, на придадената им стойност, създаде тези проблеми. Имотите се възстановиха като земеделски, в момента се намират в комплексите и след изработване на подробните устройствени планове, за част от тях е предвидено застрояване, част от тях са предвидени за озеленяване. За тези, които попадат в терени за озеленяване, трябва да проведем процедури по отчуждаване. Предвидените за застрояване, виждате какви протести провокират в гражданите\", коментира още главният архитект.\r\n\tСпоред него налагането на мораториум за строежите е просто отлагане на проблемите във времето и заравяне на проблема в пясъка. \"Когато наложим мораториум, ще си решим проблема на нашето управление в следващите 2-3 години, но след това отново ще оставим този горещ картоф на следващите. Мнението ми е, че трябва да си решаваме проблемите, за да може да се излиза от ситуацията с решение, а не със слагане всичко на трупчета“, смята той.\r\n\tСпоред него трябва да се сложи край на реституцията на ниви и със законодателни мерки да се намери баланс между частната собственост на тези имоти и собствениците, които живеят във вече вдигнатите на тяхно място жилищни блокове. \"Да намерим формулата не да противопоставяме двете страни, а да намерим разумния баланс. Именно в тази посока работихме, за да можем да дефинираме конкретни проблеми по отношение на тези имоти, които са възстановени“, обясни главният архитект на София.\r\n\tПо конкретния казус с реституираната земя на метростанцията в \"Младост 3\" Здравков каза, че най-вероятно е имало измами, но главният архитект не е разследващ орган.\r\n\tНанасянето на конкретния имот в кадастъра е станало след изработването на плана на метрото и след изработването на плана на \"Младост\", посочи Здравков. Той обясни, че в момента този имот попада в улица и дали е възстановен правомерно, ще проверят разследващите органи. За този имот при изграждането на ул. \"Копенхаген\" ще трябва да проведем отчуждителни процедури, така че няма конкретна опасност по отношение на публичната собственост. Така или иначе предстои изграждането на \"Копенхаген\" в целия му габарит, каза Здравков.\r\n\tСпоред него проблемните имоти в \"Младост\" не са в целия комплекс, а става въпрос за 10-20 имота, за които Здравков каза, че е помолил кметът на \"Младост\" Десислава Иванчева ясно да ги дефинира. \"Ако ги намерим, можем да задействаме процедура за изменение на ПУП, да търсим решение за всеки един по отделно\", заяви той.\r\n\tЗдравков посочи още, че общината работи по дефиниране на местата, където може да се изгради бъдещото сити на София. Като възможни терен и той посочи източната част около метростанцията на бул. \"Цариградско шосе\" при Експоцентъра, където вече има редица восике сгради. Друг вариант е западната посока - при продължението на бул. \"Царица Йоанна\", около жп гарата или северно от нея, както и в района на летището, стига да е възможно.\r\n\tМеста има, но те трябва да се определят в Закона за устройство и застрояване на Столичната община, посочи Здравков. По думите му мястото на високите сгради трябва да бъде там, където има транспортни връзки, защото цялостната концепция за придвижване пеша е насищането на функции на местата на метростанциите, там където има паркинги и довеждаща инфраструктура газ, ток, вода и канал.\r\n\tПопитан за коментар във връзка с намерение за строеж на 44-етажна сграда на бул. \"България\", главният архитект каза, че инвеститорите ползват поредица от вратички в нормативната уредба, за да постигнат изграждането на едно високо застрояване. Задължих инвеститора да си преработи проектната документация в съответствие с влезлите в сила общи планове, тъй като ПУП на тази територия няма, каза Здравков.\r\n\tТой е имал поредица от срещи с инвеститорите, при които те категорично са отказали да преработят проектната документация. В момента съм в ситуация, в която Върховният административен съд ми наложи глоба от 1000 лв. за неспазване на съдебното решение. Обжалвам глобата и считам, че не мога да изпълня съдебно решение, което ме кара да извърша закононарушение, посочи главният архитект Здравков. Той обясни, че има решение на съда, с което общия устройствен план, който по закон е необжалваем, отпада за техния конкретен имот.\r\n\tЗадължават ме да изпълня съдебното решение като допусна изграждането на една 44 етажна сграда като в същото време ме задължават да изпълня общия устройствен план, който е действал към 2007 г., в който теренът е отреден за зона за обществено обслужване, допълни главният архитект. Той подчерта, че няма да извърши закононарушение и е против толкова високо строителство в този район на града.\r\n\tРеституираните бивши ниви, превърнали се през 1970-те и 1980-те години в квартали спални на София, са тиктакащи бомби във всички жилищни комплекси на столицата, заяви главният архитект на София Здравко Здравков пред журналисти в понеделник, подкрепяйки изразеното от кмета на града Йорданка Фандъкова миналата седмица намерение да се прекрати процеса на реституция на някогашни земеделски терени, които вече са в регулация и цените им са много кратно по-високи.\r\n\tПри отчета на едногодишната си дейност Здравков каза още, че общината работи по обособяването на място за изграждане на небостъргачи – т. нар. сити, за да може всички високи сгради в столицата да са на едно място както е в повечето западноевропейски и американски градове, а не да са разхвърляни из целия град.\r\n\tНай-широко експонираният случай за реституция на нива превърна частни лица в собственици на метростанция в жк \"Младост\", но подобни абсурдни казуси има и в кварталите \"Левски“, \"Мусагеница“, \"Дружба“, \"Обеля“, стана ясно от думите на Здравко Здравков.\r\n\tТези квартали са изградени като градове-спални, с градоустройствена структура, носила духа на онова време. В момента обаче, в който започва реституиране на земеделска земя в тези комплекси се създават предпоставки за много проблеми, смята главният архитект на София. Един от тях е, че при възстановяването на бившите ниви в реални граници не е било отчетено, че вече става въпрос не за земеделска земя, а за урбанизирана територия с инфраструктура, довеждащи връзки, градски транспорт.\r\n\tКогато тази нива е имала характеристика на земеделска земя, цената й е била една, в момента, в който се възстанови, цената й е умножена по десет, двайсет, дори по сто, каза Здравков.\r\n\t\"Липсата на точно това отчитане, на придадената им стойност, създаде тези проблеми. Имотите се възстановиха като земеделски, в момента се намират в комплексите и след изработване на подробните устройствени планове, за част от тях е предвидено застрояване, част от тях са предвидени за озеленяване. За тези, които попадат в терени за озеленяване, трябва да проведем процедури по отчуждаване. Предвидените за застрояване, виждате какви протести провокират в гражданите\", коментира още главният архитект.\r\n\tСпоред него налагането на мораториум за строежите е просто отлагане на проблемите във времето и заравяне на проблема в пясъка. \"Когато наложим мораториум, ще си решим проблема на нашето управление в следващите 2-3 години, но след това отново ще оставим този горещ картоф на следващите. Мнението ми е, че трябва да си решаваме проблемите, за да може да се излиза от ситуацията с решение, а не със слагане всичко на трупчета“, смята той.\r\n\tСпоред него трябва да се сложи край на реституцията на ниви и със законодателни мерки да се намери баланс между частната собственост на тези имоти и собствениците, които живеят във вече вдигнатите на тяхно място жилищни блокове. \"Да намерим формулата не да противопоставяме двете страни, а да намерим разумния баланс. Именно в тази посока работихме, за да можем да дефинираме конкретни проблеми по отношение на тези имоти, които са възстановени“, обясни главният архитект на София.\r\n\tПо конкретния казус с реституираната земя на метростанцията в \"Младост 3\" Здравков каза, че най-вероятно е имало измами, но главният архитект не е разследващ орган.\r\n\tНанасянето на конкретния имот в кадастъра е станало след изработването на плана на метрото и след изработването на плана на \"Младост\", посочи Здравков. Той обясни, че в момента този имот попада в улица и дали е възстановен правомерно, ще проверят разследващите органи. За този имот при изграждането на ул. \"Копенхаген\" ще трябва да проведем отчуждителни процедури, така че няма конкретна опасност по отношение на публичната собственост. Така или иначе предстои изграждането на \"Копенхаген\" в целия му габарит, каза Здравков.\r\n\tСпоред него проблемните имоти в \"Младост\" не са в целия комплекс, а става въпрос за 10-20 имота, за които Здравков каза, че е помолил кметът на \"Младост\" Десислава Иванчева ясно да ги дефинира. \"Ако ги намерим, можем да задействаме процедура за изменение на ПУП, да търсим решение за всеки един по отделно\", заяви той.\r\n\tЗдравков посочи още, че общината работи по дефиниране на местата, където може да се изгради бъдещото сити на София. Като възможни терен и той посочи източната част около метростанцията на бул. \"Цариградско шосе\" при Експоцентъра, където вече има редица восике сгради. Друг вариант е западната посока - при продължението на бул. \"Царица Йоанна\", около жп гарата или северно от нея, както и в района на летището, стига да е възможно.\r\n\tМеста има, но те трябва да се определят в Закона за устройство и застрояване на Столичната община, посочи Здравков. По думите му мястото на високите сгради трябва да бъде там, където има транспортни връзки, защото цялостната концепция за придвижване пеша е насищането на функции на местата на метростанциите, там където има паркинги и довеждаща инфраструктура газ, ток, вода и канал.\r\n\tПопитан за коментар във връзка с намерение за строеж на 44-етажна сграда на бул. \"България\", главният архитект каза, че инвеститорите ползват поредица от вратички в нормативната уредба, за да постигнат изграждането на едно високо застрояване. Задължих инвеститора да си преработи проектната документация в съответствие с влезлите в сила общи планове, тъй като ПУП на тази територия няма, каза Здравков.\r\n\tТой е имал поредица от срещи с инвеститорите, при които те категорично са отказали да преработят проектната документация. В момента съм в ситуация, в която Върховният административен съд ми наложи глоба от 1000 лв. за неспазване на съдебното решение. Обжалвам глобата и считам, че не мога да изпълня съдебно решение, което ме кара да извърша закононарушение, посочи главният архитект Здравков. Той обясни, че има решение на съда, с което общия устройствен план, който по закон е необжалваем, отпада за техния конкретен имот.\r\n\tЗадължават ме да изпълня съдебното решение като допусна изграждането на една 44 етажна сграда като в същото време ме задължават да изпълня общия устройствен план, който е действал към 2007 г., в който теренът е отреден за зона за обществено обслужване, допълни главният архитект. Той подчерта, че няма да извърши закононарушение и е против толкова високо строителство в този район на града.", "date": "2017.05.22", "title": "Архитектът на София обяви реституираните ниви за тиктакаща бомба"}
{"url": "http://www.mediapool.bg/okolo-stolichniya-ploshtad-sveta-nedelya-nyama-da-ima-avtomobilno-dvizhenie-news264185.html", "text": "Искаме да върнем площад \"Света Неделя\" на хората като направим пешеходна връзка на бул.\"Витоша\" с площада по ул. \"Съборна\" към Градската градина, каза главният архитект на София Ззравко Цдравков пред журналисти в понеделник.\r\n\tТой съобщи, че е във финален етап изработването на задание за проектиране за градоустройствена концепция на площад \"Света Неделя\". То е възложено на експерти от катедра \"Градоустройство\" при Университета по архитектура, строителство и геодезия.\r\n\tЯсно сме посочили какво искаме за това пространство, за да няма после проекти, които не отговарят на изискванията, каза главният архитект. Целим обвързаност на пешеходните връзки и освобождаването на това пространство от автомобили, обясни Здравков.\r\n\tТой посочи, че трамваите ще останат, защото не пречат на придвижването. От бул. \"Ал.Стамболийски\" до ул. \"Алабин\" обаче мислим за затваряне на движението, обясни главният архитект. По думите му целта не е да се направи нещо, с което да се пречи на хората, а стремежът е да се улеснят пешеходците.\r\n\tДействаме координирано със Столичната община, до месец ще подложим заданието на обществено обсъждане, а после ще се търси проектант. До края на готината би трябвало проектът да бъде възложен, а догодина, при наличие на финансиране - да започне реализацията му, каза главният архитект.\r\n\tИскаме да върнем площад \"Света Неделя\" на хората като направим пешеходна връзка на бул.\"Витоша\" с площада по ул. \"Съборна\" към Градската градина, каза главният архитект на София Ззравко Цдравков пред журналисти в понеделник.\r\n\tТой съобщи, че е във финален етап изработването на задание за проектиране за градоустройствена концепция на площад \"Света Неделя\". То е възложено на експерти от катедра \"Градоустройство\" при Университета по архитектура, строителство и геодезия.\r\n\tЯсно сме посочили какво искаме за това пространство, за да няма после проекти, които не отговарят на изискванията, каза главният архитект. Целим обвързаност на пешеходните връзки и освобождаването на това пространство от автомобили, обясни Здравков.\r\n\tТой посочи, че трамваите ще останат, защото не пречат на придвижването. От бул. \"Ал.Стамболийски\" до ул. \"Алабин\" обаче мислим за затваряне на движението, обясни главният архитект. По думите му целта не е да се направи нещо, с което да се пречи на хората, а стремежът е да се улеснят пешеходците.\r\n\tДействаме координирано със Столичната община, до месец ще подложим заданието на обществено обсъждане, а после ще се търси проектант. До края на готината би трябвало проектът да бъде възложен, а догодина, при наличие на финансиране - да започне реализацията му, каза главният архитект.", "date": "2017.05.21", "title": "Около столичния площад \"Света Неделя\" няма да има автомобилно движение"}
{"url": "http://www.mediapool.bg/mz-sledi-kachestvoto-na-vodata-no-sa-nuzhni-investitsii-za-premahvane-na-zamarsyavaniyata-news264186.html", "text": "Министерство на здравеопазването изпрати на Върховна административна прокуратура (ВАП) доклад за изпълнението на задълженията на органите на държавния здравен контрол в областта на качеството на водата, предназначена за питейно-битови цели. Докладът беше изискан от ВАП с писмо от 27 април тази година в разгара на скандала със завишеното количество уран и радиоактивност във водата в Хасково, за което прокуратурата започна разследване. От МЗ посочват, че резултатите от направената проверка потвърждават изводите от досегашните данни за най-често срещаните отклонения от нормите. От началото на 2017 г. и във връзка с разпоредбата на ВАП са извършени 2 677 проверки на 3 343 водоснабдителни обекта, като са изследвани 6 273 проби по показателите: химични и органолептични показатели - 62 862 изследвания; микробиологични - 12 095; радиологични - 599. Най-често срещаните отклонения продължават да са свързани с показалите нитрати, манган, желязо, органолептика (цвят, вкус, мирис и мътност), флуор и хлор. По отношение на радиологичните показатели - единични проби показват несъответствие като надвишаване на контролните нива за алфа активност, но в общия случай изчислената индикативна доза е в рамките на установената норма от 0.1 mSv годишно, което означава, че водата може да се ползва за питейни нужди. Установени при единични проби наличия на естествен уран, при максимално допустима стойност 0.03 mg/l, има в отделни водоизточници в Хасковско, общ. Димитровград, Пловдивско, района на Велинград и др. Веднага след констатиране на завишени над нормата нива по показател естествен уран, водоизточниците са изведени от употреба до нормализиране на резултатите. До дни се очакват окончателните резултати на изследванията за радионуклиди от лабораторията на БАН, на база които ще може да се направи категорично заключение за годността на водата за питейни нужди. Министерство на здравеопазването изпълнява задължението си по контрол на качествата на питейната вода, но в много случаи дългосрочното решаване на проблема изисква инвестиции от страна на ВиК-операторите, общините и държавата. При установяване на наднормени нива, Министерство на здравеопазването своевременно взима превантивни мерки с цел недопускане на рискове за общественото здраве. По време на осъществения контрол са предприети следните административнонаказателни мерки: връчени са 130 предписания за централни водоизточници и 101 предписания на водоснабдителни обекти и съоръжения за питейно-битово водоснабдяване; съставени са 27 акта за установяване на административни нарушения за централни водоизточници и 15 - на водоснабдителни обекти и съоръжения за питейно-битово водоснабдяване; издадени са 23 бр. наказателни постановления за централни водоизточници и 12 - на водоснабдителни обекти и съоръжения за питейно-битово водоснабдяване; издадени са 13 заповеди за спиране на дейността на централни водоизточници.", "date": "2017.05.22", "title": "МЗ следи качеството на водата, но са нужни инвестиции за премахване на замърсяванията"}
