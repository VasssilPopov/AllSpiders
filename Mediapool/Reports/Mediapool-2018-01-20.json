{"url": "http://www.mediapool.bg/mnogohilyaden-protest-v-rumaniya-sreshtu-promenite-v-antikoruptsionnoto-zakonodatelstvo-news274536.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНад 10 000 души са се събрали на Площад \"Университате” в Букурещ, за да участват в антиправителствен \"мегапротест\" под наслов \"Всички пътища водят към Букурещ. Революцията на нашето поколение\", съобщава информационният сайт Зиаре, цитиран от бТВ.\r\n\tУспоредно с това демонстрации се провеждат в редица други градове като Тимишоара, Брашов, Клуж.\r\n\tНедоволството е срещу предложени от мнозинството промени в законодателството, наказателен и процесуален кодекс, които ще отслабят органите за борба с корупция, по специално спец прокуратурата – DNA, както и срещу цялостното управление на социалистите.\r\n\tЗаконите за правосъдието, измененията в данъчната сфера, както и тежката като цяло ситуация във всички останали области (здравеопазване, образование, икономика, инфраструктура, култура, екология), са причините румънците да излязат днес на улицата, се посочва във Фейсбук страницата на събитието.\r\n\tС автомобили, влакове, автобуси, самолети или пеша, румънци от всички части на страната пристигаха днес в столицата, за да се включат в митинга, който според организаторите ще бъде най-големият антиправителствен протест след многохилядните демонстрации миналата година, предизвикани от спорно извънредно постановление в областта на правосъдието, което по-късно бе отменено.\r\n\tС автомобили, влакове, автобуси, самолети или пеша, румънци от всички части на страната пристигаха днес в столицата, за да се включат в митинга, който според организаторите ще бъде най-големият антиправителствен протест след многохилядните демонстрации миналата година, предизвикани от спорно извънредно постановление в областта на правосъдието, което по-късно бе отменено.\r\n\tПричината протестът да е на площад \"Университате\" е, че именно там започнаха събитията от 89-та г. и падането на Чаушеску. Организацията за демонстрацията е започнала в края на декември.", "date": "2018.01.20", "title": "Многохиляден протест в Румъния срещу промените в антикорупционното законодателство"}
{"url": "http://www.mediapool.bg/obshtinata-predlaga-zeleni-stikeri-za-koli-koito-ne-zamarsyavat-vazduha-news274526.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tОбщината в София предлага да се въведе система от \"зелени\" стикери за леките коли, която да ги оценява според степента, с която замърсяват въздуха. Чрез тях общините ще могат да налагат гъвкави ограничения за движението, ако има замърсяване над нормите.\r\n\tПо подобен начин е решен въпросът във Франция, където автомобилите са разделени на 6 категории в зависимост от горивото, с което се движат - газ, дизел, ток. Това обяви в интервю за Дарик радио в събота председателят на Столичния общински съвет Елен Герджиков.\r\n\tСистемата е по-справедлива, отколкото да се въвежда забрана за влизане в централните градски части според това дали номерът на колата е четно или нечетно число, поясни той.\r\n\tИдеята с четните и нечетните номера отпадна при обсъждане в комисиите на общинския съвет. Герджиков каза, че той самият и кметът Йорданка Фандъкова също не я одобряват, защото там, където се прилага, е неефективна.\r\n\tАко има забрани за влизане в центъра на града, те ще важат за всички коли, каза Герджиков. В тези случаи пътните знаци и табелите за синята и зелената зона ще бъдат закривани, за да не заблуждават.\r\n\tЗа да се реализира идеята със стикерите, е необходима промяна в законодателството, каза председателят на общинския съвет и поясни, че общината е готова с текстовете още от началото на миналата година.", "date": "2018.01.20", "title": "Общината предлага зелени стикери за коли, които не замърсяват въздуха"}
{"url": "http://www.mediapool.bg/tom-peti-e-pochinal-ot-nevolno-prieta-svrahdoza-medikamenti-news274521.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСветовноизвестният рокпевец Том Пети е починал от неволно приемане на свръхдоза лекарства. Смъртта на музиканта е определена като \"злополука\".\r\n\tСред приетите от Пети медикаменти е и силното обезболяващо \"Фентанил\".\r\n\tИзпълнителят беше намерен в безсъзнание в дома си в Малибу на 2 октомври миналата година. Той почина броени часове по-късно в болница.", "date": "2018.01.20", "title": "Том Пети е починал от неволно приета свръхдоза медикаменти"}
{"url": "http://www.mediapool.bg/tuitar-blokira-nad-1000-akaunta-po-podozreniya-v-ruska-propaganda-news274522.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСоциална мрежа \"Туитър\" е блокирала отново повече от хиляда акаунти по подозрение, че са обвързани с руската правителствена \"Агенция за интернет изследвания\", която американските власти обвиняват в разпространение на пропагандни съобщения по време на предизборната кампания в САЩ 2016 година.\r\n\t\"Открихме допълнителни 1062 акаунта, свързани с АИИ. Всички те бяха блокирани за нарушение на условията за ползване на мрежата, най-вече за целенасочен спам\", обявиха от компанията.\r\n\tОт \"Туитър\" съобщиха още, че са започнали разпращането на имейли на хилядите свои потребители последвали, харесали или споделили \"туитове\" и линкове от въпросните профили по време на изборите в САЩ миналата година. По данни на едноименната компания, собственик на социалната мрежа, става дума за 677 775 засегнати човека само на територията на Щатите.", "date": "2018.01.20", "title": "\"Туитър\" блокира над 1000 акаунта по подозрения в руска пропаганда"}
{"url": "http://www.mediapool.bg/pravitelstvena-paraliza-v-sasht-sled-proval-na-glasuvaneto-za-nov-byudzhet-news274524.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tАмериканската администрация започна от полунощ да ограничава дейността си и да освобождава служители, след като в парламента на страната не бе постигнато съгласие как да продължи финансирането ѝ. Това се случва за пръв път при пълен контрол на една от големите партии над законодателната и изпълнителната власти.\r\n\tДо парализата се стигна след решаващо гласуване в Сената, на което не се постигна споразумение за нов бюджет. Републиканците и демократите не са успели да постигнат компромис по бюджета въпреки интензивните преговори и намесата на президента Тръмп, предадоха агенциите.\r\n\tРепубликанското мнозинство в Сената (51 от 100 места) не успя да убеди достатъчно демократи да приемат нормативен акт за временно финансиране на федералния бюджет в замяна на допълнителни преговори по статута за стотици хиляди млади имигранти, които са пристигнали незаконно в САЩ като деца и бяха временно защитени от експулсиране от предишния президент Барак Обама.\r\n\tЗа решение да се прекратят дебатите и да се премине към гласуване на временното финансиране на бюджета бяха необходими 60 гласа, но тази бройка не бе достигната.\r\n\tВ подкрепа на процедурното предложение гласуваха едва 50 сенатори, а 48 - против. Не е гласувал само лидерът на републиканското мнозинство в Сената Мич Макконъл.\r\n\tПри отсъствие на законен нов бюджет министерства и агенции спират работа и започват да съкращават или да изпращат в неплатен отпуск служителите си. Ведомства, свързани с обществената и националната сигурност продължават да работят, но не и да получават пари за заплати, тъй като няма законно основание за превеждането на такива средства.\r\n\tРеално, последните служители ще бъдат изпратени в отпуск на 26 януари, като засега не се знае броят им. При предишната подобна ситуация през 2013 г. това засегна почти 800 000 души. Тогава, обаче, в Белия дом бе демократът Барак Обама, а Конгресът се контролираше от републиканците.\r\n\tТака технически администрацията остана без пари точно в деня на първата годишнина от встъпването в длъжност на Тръмп. Само в Белия дом принудително ще бъдат изпратени у дома около 1000 от 1715 служители.\r\n\tПрезидентът веднага обвини демократите и заяви, че няма за обсъжда имиграционната тема, докато правителството му не заработи нормално отново. \"Няма да преговарям за статута на незаконните имигранти, докато демократите държат за заложници нашите спазващи законите граждани заради безразсъдните си искания. Това е поведение не на законотворци, а на губещи, които само саботират.\"\r\n\tВ действителност петима от демократите сенатори подкрепиха закона, но петима техни колеги републиканци се обявиха против. Сега самите републиканци в Сената не бързат с новия проект и лидерът им казва, че ще опита да го прокара до 8 февруари. Според демократите това е прекалено дълга пауза и призовават в ускорени преговори да се постигне решение до 4-5 дни.", "date": "2018.01.20", "title": "Правителствена парализа в САЩ след провал на гласуването за нов бюджет"}
{"url": "http://www.mediapool.bg/zhena-dala-na-izmamnik-76-000-smyataiki-che-pomaga-na-politsiyata-news274519.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЖена на 66 г. дала на измамник 76 хил. лв. като смятала, че така съдейства на полицията, съобщи МВР. Задържан е младеж на 16 г., който е регистриран за наркотици.\r\n\tИнцидентът е станал в Търговище. Жената получила обаждане на стационарен телефон в службата си от мъж, който се представил за полицай. Той й обяснил, че ако предостави наличните си пари на извършители на измама, които вероятно ще й позвънят, ще помогне на полицията да ги задържи. Уверил я, че веднага след това сумата ще й бъде върната. Вярвайки че помага, жената изтеглила от сметката си в банка 76 000 лева, поставила ги в найлонов плик и ги оставила на посоченото й място - в непосредствена близост до кошче за смет на детска площадка в междублоково пространство в централната част на града.\r\n\tМВР информира, че е задържало младежа след като той взел плика с парите.", "date": "2018.01.20", "title": "Жена дала на измамник 76 000, смятайки че помага на полицията"}
{"url": "http://www.mediapool.bg/bil-i-melinda-geits-plashtat-dalga-na-nigeriya-kam-yaponiya-news274525.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБил и Мелинда Гейтс обявиха, че ще изплатят дълга на Нигерия към Япония в размер на $76 милиона. Задълженията са натрупани заради помощта, предоставена от японското правителство чрез Overseas Development Assistance (ODA) през 2014 г. в подкрепа на усилията за ликвидиране на полиомиелита в Нигерия.\r\n\tАфриканската страна направи големи крачки в усилията си за премахване на болестта благодарение на това финансиране. От юли 2014 г. до август 2016 г., когато са регистрирани два случая, в Нигерия няма нито един случай на полиомиелит. По данни на  Global Polio Eradication Initiative през 2017 г. няма случаи на опасното заболяване, а през 2016 г. са общо четири.\r\n\tВсичко това означава, че Нигерия е много близо до изкореняване на полиомиелита - което би оставило само две страни в света, където болестта все още е ендемична, Пакистан и Афганистан.\r\n\tПостигнатото от Нигерия е забележително, тъй като само допреди 6 години, през 2012 г. на Нигерия се падаха близо половината от всички случаи на полиомиелит в света. Като най-голямата частна филантропска организация в света, фондацията \"Бил и Мелинда Гейтс\" харчи малко над $3 милиарда долара годишно за помощ за развитие, пише британското издание The ​​Guardian, цитирано от Клуб З.", "date": "2018.01.20", "title": "Бил и Мелинда Гейтс плащат дълга на Нигерия към Япония"}
{"url": "http://www.mediapool.bg/erdogan-obyavi-nachaloto-na-operatsiyata-v-siriya-i-razkritikuva-sasht-news274529.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПрезидентът на Турция Реджеп Ердоган обяви началото на антитерористичната операция в сирийския Африн и с остри нападки се обърна към САЩ, съобщиха в събота световните агенции, цитирани от БГНЕС.\r\n\tТой осъди остро действията на САЩ в Сирия, определи ги като измамна политика с цел лични игри и интереси, и посочи, че Анкара не вярва в смяната на името на престъпната организация ПКК.\r\n\t\"Въобразяват си, че ни показват мускули, като сменят името на терористичната организация и играят игрички в Сирия. Както и да се нарича тази организация, в нашите очи тя е терористична. То не бяха Сирийски демократични сили, Гранична полиция, Гранична защита, вътрешна сигурност, вие кого мамите? Тази организация е ПКК, това са нейният сирийски клон PYD /Партия на демократичното единство/ и въоръжените й отряди, и новото име няма да ги откаже от тероризма. И в Америка, и в Европейския съюз ПКК фигурира в списъците на терористичните организации\", заяви държавният глава пред партийния форум. Той подчерта, че Западът е длъжен да се съобразява и да си сътрудничи с Турция в региона, тъй като тя е съюзник.\r\n\tЕрдоган призова западните държави да преразгледат политиките си в Сирия и да прекратят сътрудничеството си кюрдските терористи от ПКК, включени в списъците на терористичните структури както в САЩ, така и в Европа.\r\n\t“За сътрудничеството с ПКК прекрасно са информирани на Запад, където правят всичко възможно, за да вкарат в заблуждение Турция и световната общественост. Впоследствие на онези, които подкрепят терористите, им се налага да правят противоречиви изявления. Ту говорят за сформиране на някаква армия в северната част на Сирия, ту сами се опровергават\", посочи турският лидер.\r\n\tБоец от кюрдските отряди в Сирия, който се е предал на турските военни на границата, е разкрил плана на ПКК, според който местното население ще бъде използвано като жив щит срещу антитерористичната операция, съобщава Анадолската агенция днес.\r\n\tЗа тази цел в населените места са прокопани тунели, като някои от тях водят пряко в жилищата. Боецът разказал, че се е присъединил към терористите в Африн преди 4 години, а преди две седмици решил да пресече сирийско-турската граница в района на провинция Килис и да се предаде на турските военни.\r\n\tТой разкрил, че кюрдските отряди са струпали оръжия и боеприпаси в огромни складове в квартал Махмудие в град Африн, в село Бурч и в град Тал-Рифат. Основната част от отрядите са дислоцирани в Африн, Тал-Рифат, Кастелджиндо, Бафлуни, Басуфани, Тънъп и Кеферджани, зенитна батарея и няколко танкове са установени по възвишението до крайграничното село Булбул, обяснил сирийският дезертьор. Според него местните младежи отказват да постъпят в редиците на въоръжените отряди на ПКК и поради това нови бойци се търсят в други райони на Сирия.", "date": "2018.01.20", "title": "Ердоган обяви началото на операцията в Сирия и разкритикува САЩ"}
{"url": "http://www.mediapool.bg/tsisterna-s-gaz-derailira-krai-byala-news274520.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЦистерна с газ част от влакова композиция дерайлира на гара Бяла, съобщи бТВ в събота. По първоначална информация няма пострадали.\r\n\tНяма изтичане на газ от цистерната, няма опасност и за местните хора. На място са изпратени екипи на пожарната и полицията. Изпратен е и кран, който да вдигне цистерната.", "date": "2018.01.20", "title": "Цистерна с газ дерайлира край Бяла"}
{"url": "http://www.mediapool.bg/severna-koreya-shte-izprati-22-ma-sastezateli-na-olimpiyskite-igri-news274530.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСеверна Корея получи позволени да изпрати 22-ма състезатели на олимпийските игри в Пьонгчан през следващия месец. Това беше решено след среща на Международния олимпийски комитет в събота по обяд в Лозана. МОК, който до момента даде съгласие Северна и Южна Корея да излязат заедно за церемонията по откриването и да имат общ отбор в хокейния турнир при жените, прие и по-късни заявки от някои състезатели.\r\n\tКъм 12-те хокеистки, които ще бъдат част от обединения отбор на Корея, още десет спортисти ще представят страната. Те ще са във фигурното пързаляне, бързо бързаляне с кънки, алпийските ски и ски бягането.\r\n\tДелегацията на Северна Корея ще включва още 24 треньори и официални лица, както и 21 журналисти. Правителствата на Северна и Южна Корея заявиха, че \"поднасят искрени благодарности на президента на МОК Томас Бах\".\r\n\tОбединението стана факт преди няколко седмици, след като лидерът на Северна Корея Ким Чен-ун заяви, че страната му иска да участва на олимпийските игри.", "date": "2018.01.20", "title": "Северна Корея ще изпрати 22-ма състезатели на Олимпийските игри"}
{"url": "http://www.mediapool.bg/kamen-plochev-sistemata-na-zdraveopazvaneto-shte-ruhne-do-edna---dve-godini-news274527.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЩе избутаме още година-две и системата на здравеопазването ще се срине. Парите няма да стигнат, политическата обстановка няма да позволи отново да се преразгледа бюджета на НЗОК\", каза директорът на НЗОК проф. Камен Плочев в събота пред бТВ.\r\n\t\"Системата е зле конструирана. Тази система генерира именно тези резултати – хроничен недоимък и това е поради две причини. Първо, парите за здраве са много малко и второ – трябва да се реши законодателно как да се използват тези пари\", категоричен е той.\r\n\tТой е категоричен, че има много хора в държавата, които се съпротивляват срещу реформата в здравеопазването. По думите му именно те са причината все още да нямаме електронно здравеопазване, защото ако имаме \"всичко се вижда\".\r\n\tПлочев коментира и проблемът с общинските болници. \"Има два варианта. Единият е да оставим нещата на естествената финансова еволюция. Който не може да се справи – фалира и излиза от пазара. Другият е да продължим по стария начин – плащане, плащане, плащане, без терапевтичен ефект\", каза Плочев.\r\n\tПо думите му вторият вариант по никакъв начин не дисциплинира управителите на лечебните заведения.\r\n\t\"Тук държавата е крайно време да осъзнае, че с тези 8% ние не можем да осигурим съвременна медицина\", допълни Плочев.\r\n\tТой е категоричен, че ако сега беше премиер, щеше да подготви програма за вдигане на здравната вноска.", "date": "2018.01.20", "title": "Камен Плочев: Системата на здравеопазването ще рухне до една - две години"}
{"url": "http://www.mediapool.bg/makron-smyata-che-london-mozhe-da-sklyuchi-spetsialna-sdelka-za-brekzit-news274531.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tВеликобритания може да постигне такова решение за търговските си отношения с ЕС след Брекзита, каквото иска, при особени условия. Възможно е тези отношения да бъдат по-тесни, отколкото при обикновено споразумение за търговия, но Великобритания няма да може да си избира до каква част от единния пазар на ЕС да има достъп. Това заяви в интервю за Би Би Си френският президент Еманюел Макрон, предаде БТА.\r\n\t\"Разбира се, ще получите своето решение.\" \"Но този специален начин (на уреждане на въпроса) трябва да остане верен на принципа да се запази единният пазар\", предупреди Макрон.\r\n\tВеликобритания не може да има пълен достъп до пазара, без да допринася за бюджета на ЕС, без да приеме така наречените \"четири свободи\", включително свободното движение на хора, и без да приеме юрисдикцията на Съда на ЕС, заяви Макрон.\r\n\tТвърдото становище на Брюксел накара британския премиер Тереза Мей да изключи възможността Обединеното кралство да продължи да бъде част от единния пазар. Тя отстоява тезата, че свободното движение на работници и юрисдикцията на Съда на ЕС противоречат на решението, взето на референдума от 2016 г. за излизане на Великобритания от съюза.\r\n\tБъдещите отношения между Лондон и Брюксел може да бъдат вариант, който е нещо средно между пълен достъп и споразумение за търговия, каза Макрон.", "date": "2018.01.20", "title": "Макрон смята, че Лондон може да сключи \"специална\" сделка за Брекзит"}
{"url": "http://www.mediapool.bg/voenno-okrazhna-prokuratura-plovdiv-razsledva-intsidenta-sas-spartan-news274523.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tВоенно-окръжната прокуратура в Пловдив се е сезирала за инцидента с военнотранспортния самолет \"Спартан\" C-27J. Започнато е досъдебно производство. Това съобщи в събота пред бТВ зам.-министърът на отбраната Анатолий Величков.\r\n\tНяма пострадали хора, но има щети по корпуса на самолета. Зам.-министърът допълни, че със случая е натоварено специализираното звено на служба \"Военна полиция\".\r\n\tТо трябва да събере данни и веществени доказателства, свързани с произшествието, да установи дали е имало опасни условия, при които то е възникнало, и дали са небезопасни действията и решенията на екипажа. Трябва да се установи също дали е имало повреди или отклонения в режимите на работа на съотвените системи и агрегати, както и дали има предишни случаи, които имат касателство към това произшествие.\r\n\tТрябва да бъде изготвен доклад в рамките на месец по закон и да се докладва на министъра на отбраната, каза Величков, като допълни, че се надява докладът да бъде готов в по-кратък срок.\r\n\tПо думите му е възможно силният вятър да е причинил произшествието, но това трябва да бъде установено в доклада и заключенията на \"Военна полиция\".\r\n\t\"Мога само да потвърдя, че в интернет средата се появиха съобщения и за конструктивните характеристики на самолетите \"Спартан\" C-27J, които за някои от специалистите е известно, че имат изнесен ниско център на тежестта, което създава определени специфични условия при управление\", допълни зам.-министърът.\r\n\tТой отбеляза също, че имаме рамков договор за поддръжката на самолетите \"Спартан\", сключен през 2011 г. за 10- годишен срок, но конкретен договор към момента няма.\r\n\tВ петък стана ясно, че единственият все още летящ военен транспортен самолет ”Спартан” е претърпял инцидент при учебна маневра на територията на авиобаза ”Граф Игнатиево”.\r\n\tПри инцидента няма пострадали военнослужещи от екипажа, но на самолета са нанесени материални щети.\r\n\tСпоред специализираното издание АЕРО заради силния вятър самолетът се е наклонил на една страна и е ударил земята с края на полукрилото си и с витлото. Има сериозни поражения по самолета.\r\n\tИнцидентът наподобява двата случая от 2008 г. Тогава през март и през юли борд 071 пострада по аналогичен начин - първо при излитане от летище София, а след това при кацане на летище Варна.\r\n\tПричините и за двата инцидента тогава се коренят в особености на конструкцията на C-27J – относително високо разположено крило, основна стойка на колесника със сравнително тесен коловоз, плюс голям вертикален стабилизатор.", "date": "2018.01.20", "title": "Военно-окръжна прокуратура Пловдив разследва инцидента със \"Спартан\""}
{"url": "http://www.mediapool.bg/tsipras-makedosnakata-natsiya-nikoga-ne-e-sashtestvuvala-news274532.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\t\r\n\t\"Македонската нация никога не е съществувала\", заявил гръцкият премиер Алексис Ципрас в интервю за вестник \"Етнос\", цитирано от портала \"Нюз 24/7\" и от Нова тв.\r\n\tИнтервюто на Ципрас ще бъде публикувано в неделя. В него той говори за спора за името с Република Македония, възможните решения, посочва какво име би приело гръцкото правителство и подчертава значението на въпроса за иредентизма.\r\n\tПорталът \"Нюз 24/7\", който публикува откъси от интервюто на Ципрас, е част от медийната група на \"Етнос\".\r\n\tВъв връзка с диаметрално противоположната позицията на неговия коалиционен партньор партията \"Независими гърци\" по въпроса с името, Ципрас заявява следното: \"Панос Каменос няма да стане Андонис Самарас\", с което подчертава, че лидерът на \"Независими гърци\" няма да създаде проблем за правителството.", "date": "2018.01.20", "title": "Ципрас: Македоснаката нация никога не е съществувала"}
{"url": "http://www.mediapool.bg/zaharieva-realistichno-e-makedoniya-da-poluchi-pokana-za-chlenstvo-v-es-tazi-godina-news274528.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tРеалистично е тази година Македония да получи покана за начало на преговори за членство в Европейския съюз, заяви пред Дарик радио в събита министърът на външните работи Екатерина Захариева.\r\n\tТя обаче отбеляза две условия за това - напредък на преговорите за името на страната и на плана за реформи.\r\n\tТя припомни, че Македония има статут на кандидат- член на ЕС още от 2005 г., но политиката ѝ за нерешаване на проблемите със съседите е довела до това, че вече 12 години преговорите не са започнали.\r\n\t\"Радвам се, че правителството в Македония разбра, че политиката \"срещу\" не е политиката на европейските ценности\", добави Захариева.\r\n\tТя определи подписването на договора за добросъседство с Македония като събитието на 2017 г. „Всъщност много правителства са работили преди това по тази сага и много се радвам, че тя най-накрая приключи. Но по-важното е, че този договор се спазва още преди да влезе в сила. Лично аз не можех да си представа например двамата премиери да отидат пред паметника на цар Самуил в София или пред паметника на Гоце Делчев в Скопие. И тази промяна в отношението на политическо ниво се усеща и между хората\" поясни още Захариева.", "date": "2018.01.20", "title": "Захариева: Реалистично е Македония да получи покана за членство в ЕС тази година"}
{"url": "http://www.mediapool.bg/izkustvenite-obshtini-i-tehnite-ikonomicheski-posledstviya-news274503.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНовопубликуваният анализ на Института за пазарна икономика (ИПИ) на икономическите центрове в България цели преди всичко да открои основните територии - двигатели на икономиката, в които се струпва капитал, работници и инвестиции.\r\n\tВ хода на анализа обаче наяве излязоха редица неподозирани и любопитни явления, които лесно се пропускат от птичия поглед на макроикономическия анализ. Сред тези е появата на няколко групи икономически центрове с различен и допълващ се профил около Стара Загора, \"самодостатъчните\" центрове без периферия Габрово-Севлиево и Хасково, както и центровете от \"изкуствени\" общини като Добрич и Ямбол.\r\n\tЩе се спрем по-подробно на последните две. Под \"изкуствени\" общини разбираме такива, в които селище с неговото землище в извънселищната територия представлява икономическа цялост, но е превърнато в две отделни общини при изграждането на административно-териториалното деление.\r\n\t\r\n\tНай-чистият пример за такива изкуствено разделени общини са Добрич и Ямбол, които са заобиколени от всички страни съответно от общините Добричка (също известна като Добрич-селска) и Тунджа. Сходни са и община Сопот, заобиколена почти отвсякъде от Карлово, както и община Пловдив, където самият град се разпростира и в границите на съседните общини Марица и Родопи.\n\n\r\n\tОбщините Тунджа и Добричка си приличат не само по географските си особености. И двете нямат собствен административен център, а вместо това ползват Ямбол и Добрич. И двете са създадени през 1987 г., в хода на териториална реформа в края на социалистическия период.\r\n\tЗначителната ежедневна трудова миграция между тях е продукт именно на това разделение. И в двата случая обаче голяма част от миграцията е от заобикалящата община към ядрото, тъй като в него са съсредоточени повечето възможности за работа.\r\n\t  \r\n\tДокато при Добрич този тип миграция не е толкова значителна – според последните данни 17% от работещите в Добричка община пътуват ежедневно до Добрич, то в Ямбол това са почти една трета. Ако се вземат предвид нетните потоци, то при двете се наблюдават обратни тенденции – докато Ямбол привлича повече работници от Тунджа, то повече хора пътуват ежедневно до Добричка община от Добрич, отколкото обратното.\r\n\tАдминистративното деление има последствия и за структурата на икономиката на отделните икономически центрове. Отделянето на земеделските землища от градовете в отделни общини означава, че икономиките им също се разделят на две, съответно на индустриална община и земеделска община. Характерна особеност е и че през последните години земеделските общини в двата споменати центъра (Ямбол и Добрич) имат по-високи заплати от индустриалните, най-вероятно в резултат на механизацията на земеделието и усвояването на европейски средства.\r\n\tФеноменът на \"изкуствените\" общини само подчертава нуждата от скорошна териториално-административна реформа (наред с обстоятелството, че благодарение на негативните демографски процеси редица общини вече не отговарят на законовите изисквания за своето съществуване). В най-добрия случай такава бъдеща реформа ще бъде основана не на формални критерии и бюрократична логика, а на естествените икономически процеси.", "date": "2018.01.20", "title": "\"Изкуствените\" общини и техните икономически последствия"}
{"url": "http://www.mediapool.bg/gerb-se-umalcha-okolo-promenite-v-konstitutsiyata-za-reviziya-na-privatizatsiyata-news274502.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЗаканите на ГЕРБ за ревизия на приватизацията, прокламирани усилено в края на миналата година и довели до поредни шумни сблъсъци с БСП, неусетно утихнаха. В началото на новия политически сезон дори изглежда, че управляващите тихомълком са се отказали от изключително спорните си предложения за промени в конституцията, които да премахнат давността за престъпления при приватизационни сделки в периода 1992-2017.\r\n\tРешението за екзотичната поправка в основния закон бе  в средата на ноември от шефа на правната комисия в парламента Данаил Кирилов (ГЕРБ), ден след като зам.-председателят на парламентарната група на ДПС Йордан Цонев обяви, че започват да събират подписка за същата конституционна промяна.\r\n\tСъгласно конституцията извън всякаква давност са престъпленията срещу мира и човечеството. Идеята на ГЕРБ и ДПС бе като равностойни на тях ще се добавят и приватизационните престъпления.\r\n\tДва месеца по-късно обаче се оказа, че разговори по темата между двете партии, които обмисляха общи текстове, не се водят. Проверка на Mediapool показа, че ГЕРБ не възнамеряват да внасят такива предложения. Нито един от представителите на партията, с които Mediapool разговаря, не пожела да застане официално с името си зад \"тихото отстъпление\". Неофициалните обяснения гласят, че \"инициативата засега остава на заден план\".\r\n\tНе е ясно дали дали поправката е \"замразена\" само за шестте месеца на европредседателството, за да не предизвика интереса на европейските партньори и медии към това поредно откровено посегателство върху правовата държава, а и за да не се провокират излишни конфликти с БСП.\n\n\r\n\tПредставители на ГЕРБ обаче твърдят, че партията никога не е имала сериозно намерение да ревизира приватизацията. \"Имахме политическа цел – Корнелия Нинова и приватизацията на \"Техноимпекс\". Освен това е много вероятно, че дори да внесем такава поправка, тя да падне в Конституционния съд\", коментира пред Mediapool депутат, близък до ръководството на ГЕРБ.\r\n\t\r\n\tВ същото време представители на ДПС смятат, че ГЕРБ сами са саботирали възможността за подобни конституционни поправки.\r\n\t\"Ние имахме готов проект за конституционни промени, хората на Борисов казаха, че няма да подпишат нашия, а си имат техен, но така и не го представиха за преговори\", казаха депутати от движението.\r\n\tСъщите упреци обаче отправят и ГЕРБ, като твърдят, че ДПС не са изразили желание да подпишат техния проект.\r\n\t\"Блокираме се взаимно уж с политически аргументи\", разтълкуваха ситуацията управляващите.\r\n\t\r\n\tВ крайна сметка обаче ГЕРБ твърдят, че винаги могат да извадят картата с промени в конституцията, защото темата не е официално затворена. \"Но сега така или иначе ще се караме с опозицията за вота на недоверие, защо да продуцираме скандали и ние самите по време на председателството?\" - обясняват хората на Борисов.\r\n\tОт БСП също отказаха да говорят официално по темата, но от думите им се разбра, че за тях битката на тема \"приватизация\" е по-скоро вътрешнопартийна. \"Партията трябва да се определи тя самата на каква позиция е за приватизацията\" и чак после да дава мнение, поясниха източници от ръководството. Със сигурност обаче за БСП темата не е затворена, защото веднъж повдигната от ГЕРБ, тя вече се ползва и ще бъде ползвана от вътрешните противници на лидера Корнелия Нинова, които при всеки сгоден случай ще й напомнят, че е участвала в \"разграбването на България\".\r\n\tЗа ГЕРБ е удобно да поддържа огъня на конфликта вътре в БСП, но проблемът е, че рано или късно трябва да реши дали влиза в мача срещу приватизацията заедно с ДПС и какви ще са по-широките последици за бизнес средата в България, ако поправката все пак бъде приета. А за да се стигне до там, отново ще се даде гласност на исканията на Нинова за ревизия на целия преход, включително с  (и тези в ръководството на държавата).\r\n\t\r\n\tПървоначалното ГЕРБ реши са внесе промени в Наказателния кодекс за снемане давността на приватизационни престъпления. Партията обаче се отказа от тези предложения, тъй като са чиста проба правна нелепост заради противоречието им с основния закон.\r\n\tТака за ГЕРБ не остана друг ход, освен да прегърне идеите на ДПС за конституционни поправки, макар че депутати от ГЕРБ многократно увериха, че не са заимствали от ДПС и случайно стигнали до едни и същи изводи.\r\n\tПредложението бе в конституцията да бъде създадена нова алинея 8, която казва, че не се погасява по давност наказателно преследване и изпълнението на наказанието за тежки престъпления, извършени при или по повод на приватизацията в периода 1992 - 2017 г.\r\n\tКрайният срок бе фиксиран до 2017 г. защото, както заяви тогава Данаил Кирилов, към момента има около 20 нераздържавени държавни търговски дружества и те са в забранителния списък. Няма да бъде създаван специален орган, извън тези в конституцията - съд и прокуратура, разясни още шефът на правната комисия и подчерта, че не става въпрос за разваляне на приватизационни договори, а за наказания на виновните за неизгодни сделки лица. Според ГЕРБ тези действия се налагали, защото престъпленията, свързани с приватизацията, имали специално значение за българското демократично развитие. Освен това с предлаганите промени трябвало да се даде яснота за разпределението на огромното държавно и общинско имущество (не стана ясно как точно).\r\n\tЗаконодателният устрем на ГЕРБ вероятно е бил охладен и от , че планираните конституционни промени няма да решат проблема с възможността на държавата да разваля неизгодни приватизационни сделки.\r\n\t\"Искаме ревизия на приватизацията и я искаме заради справедливостта или я искаме защото това ще реши един или друг персонален проблем или ще постави един или друг персонален повод за политически нападки\", каза Цацаров на 6 декември пред парламентарната правна комисия. След това, вече като гражданин, той коментира какви въпроси решава падането на давността за приватизационни сделки: \"Да, добре, ще организираме. И какво? Ще привлечем лица, които все още могат да бъдат привлечени и то лица, които са изпълнявали някаква длъжност, защото човекът, който е получил нещо, той не е извършил престъпление, само че сделките сами по себе си ще останат\".\r\n\tТова не е първият път, в който ГЕРБ се заема с \"престъпната приватизация\". Преди година премиерът Бойко Борисов за пореден път обяви, че след президентските избори ще нареди на ДАНС и МВР да извършат ревизия на всички приватизационни сделки. Заканата му бе провокирана от атаките срещу него за продажбата на \"Булгартабак\" през 2011 г. на фирма, чийто собственик остана в тайна, но зад който прозираше политикът от ДПС Делян Пеевски, който впоследствие продаде официалния си дял в дружеството. Намерението на Борисов за такава проверка на преватизацията чрез МВР и ДАНС така и не се реализира, за да излезе сега отново на дневен ред.", "date": "2018.01.20", "title": "ГЕРБ се умълча около промените в конституцията за ревизия на приватизацията"}
{"url": "http://www.mediapool.bg/aleksandar-vuchich-prizova-sarbite-da-ne-napuskat-kosovo-news274535.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЧетири дни след убийството в Косовска Митровица на опозиционния политик Оливер Иванович президентът на Сърбия Вучич отиде на лобното му място и положи там венец. Той пристигна в Косово, за да разговаря с косовските сърби в северната и централната част на Косово.\r\n\tВластите в Белград обявиха като цел на двудневната президентска визита в Косово Вучич да окаже подкрепа на косовските сърби. Той ги призова да не напускат земята, на която живеят от векове.\r\n\tОт манастира Банска в Северно Косово той обеща \"сръбската държава да се бори по всички начини, за да им помогне\".\r\n\t“Моето послание към сърбите в Косово и Метохия се състои в това, че те трябва да се справят с трудностите и да останат по своите родни домове“, каза Вучич.\r\n\t“Сръбската държава е помагала и ще продължи да помага още повече в бъдеще. Няма да изоставим нашите земи, където сме живели винаги“, добави сръбският президент. Вучич отбеляза, че сръбското правителство подкрепя 170 проекта в 42 църкви и манастири в Косово. “\r\n\t“Продължаваме да помагаме на нашите сънародници в Косово и Метохия да увеличат техния брой и да запазят своето имущество и собственост там. Искам да благодаря на всички сърби в Косово и Метохия за тяхната смелост, упоритост и воля да пазят своята родина Сърбия и своите семейства“, подчерта той.\r\n\tСъщевременно Вучич отправи миролюбиво послание към косовските албанци: \"Независимо, че нерядко възприемат сърбите - не ми се иска да кажа като врагове, а като противници - и че нерядко имаме различни интереси - Сърбия не само иска мир, но и ще дадем всичко от себе си, за да запазим този мир. Ще направим всичко, за да можем да решим многогодишните и многовековните си противоречия. За да осигурим траен мир и сигурност за всяко сръбско и всяко албанско семейство\".\r\n\tСлед манастира Вучич се отправи за Косовска Митровица, където положи венец на лобното място на Оливер Иванович, а след това отиде на среща с политическите лидери на косовските сърби.", "date": "2018.01.20", "title": "Александър Вучич призова сърбите да не напускат Косово"}
{"url": "http://www.mediapool.bg/prokuraturata-razsledva-priem-na-chuzhdestranni-studenti-v-mu-sofiya-news274533.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСпециализираната прокуратура разследва дейността на организирана престъпна група, извършвала документни престъпления, свързани с приема на чуждестранни студенти в Медицинския университет в София.\r\n\tТова съобщиха от пресцентъра на Апелативна специализирана прокуратура за агенция \"Фокус\".\r\n\tВчера на територията на София бяха извършени претърсвания и изземвания на документация, която се анализира, разпитват се свидетели. В акцията са участвали ГДБОП и ДАНС.\r\n\tПо неофициална информация на бтв от петък граждани на държави извън Европейския съюз са приемани проформа, за да започнат след това работа в други сфери. Целта им била да кандидатстват за гражданство без да са прекарали нито ден в университета.\r\n\tНа сайта си университетът е обявил, че годишната такса за граждани на страни извън ЕС е 7000 евро, ако обучението е на български език и 8000 евро - на английски език.\r\n\tИменно за незаконен прием на чуждестранни студенти стана подсъдим бившият ректор на университета Ваньо Митев. Схемата бе установена при одит на образователното министерство през 2016 г.\r\n\tВпоследствие Митев бе обвинен, че съзнателно е допуснал подчинения му тогава главен секретар на висшето училище Алексей Алексеев да извърши престъпление по служба, като е позволил 146 чужденци от страни в ЕС да бъдат записани да следват медицина без да са държали задължителните по закон писмени конкурсни изпити по биология и химия.\r\n\tСпоред прокуратурата тези студенти плащали много по-малко за обучение и от това университетът е ощетен с 1.1 млн. лева. Алексеев е подсъдим и за неизгодна сделка с посредник за привличането на чуждестранни студенти в изнесените звена на университета.\r\n\tСлед разкритията в одита на образователното министерство от края на 2016 г. за нарушения в мандата на бившия ректор проф. Ваньо Митев, близки до него кръгове инициираха смяната на тогавашния ректор Вихра Миланова, която предприе курс за пресичане на порочните практики от предходните години.\r\n\tПри последвалия \"преврат\", който също е обект на съдебни битки, университетът беше оглавен от проф. Виктор Златков, а ръководните органи - овладяни от хора, близки до Ваньо Митев. Според запознати след смяната на властта във висшето училище порочната политика по прием на чуждестранни студенти е продължила постарому.", "date": "2018.01.20", "title": "Прокуратурата разследва прием на чуждестранни студенти в МУ-София"}
{"url": "http://www.mediapool.bg/moskovisi-shte-sledim-bulgaria-vnimatelno-ako-podade-molba-za-evrozonata-news274534.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\t“Одобряваме ентусиазма за въвеждането на еврото, но за да бъде успешно присъединяването към еврозоната, има критерии и те трябва да бъдат изпълнени. Това е в интерес и на България, и на целия Европейски съюз”. Това каза еврокомисарят по икономическите и финансови въпроси Пиер Московиси в интервю за БНР. Той коментира какво ще се случи, ако българското правителство изпълни намеренията си и подаде молба за членство в ЕРМ 2 до края на българското председателство.\r\n\t“Трябва да бъдем сигурни, че усилията за увеличаване на продуктивността и инвестициите, за преодоляване на неравенствата, се усещат чрез постигнатите дълготрайни резултати. Става дума за мониторинг, за обмяна на информация и за диалог. Нещата ще се следят много отблизо”, увери Московиси.\r\n\tЗапитан сега ли е времето за разширяване на еврозоната, когато й предстоят ключови реформи, Пиер Московиси отбеляза: \"Ние може да се разширяваме и реформираме едновременно. Трябва да задълбочим нашия монетарен съюз. Еврото е невероятен успех, който ни донесе стабилност и продуктивност, от която толкова много се нуждаем. Европейският икономически и монетарен съюз не е само въпрос за страните от еврозоната, но и за цяла Европа”, каза още той.\r\n\tСпоред Московиси най-големият риск пред еврозоната тази година е политическият. За да се стигне до реформи, трябва да се преодолее най-големия риск за страните, въвели еврото, допълни еврокомисарят. Нека го наречем \"управленски риск\".\r\n\t“Ясно е, че ако няма правителство в Германия и проевропейско правителство в Италия, а в Испания продължава да има правителство без мнозинство, решенията на европейско ниво ще бъдат по-трудни. И все пак - това не е първият случай, в който имаме политическа криза тук или там. Убеден съм, че ще се справим”, заяви Московиси.\r\n\tПиер Московиси анализира и ситуацията около трансформирането на стабилизационния механизъм в Европейски валутен фонд и се спря на необходимостта от пост финансов министър на еврозоната, който остава спорен: \"Ние се сблъскахме с няколко кризисни ситуации от 2008 година насам. Няколко държави получиха подкрепа. За спасителните програми обаче ние трябваше да разчитаме на Международния валутен фонд. Създадохме също така Европейският стабилизационен механизъм, но той е с ограничени възможности. Мисля, че е време да трансформираме този механизъм в Европейски валутен фонд. Нека подчертая, че това е работно име, защото може да предизвика известно неразбиране. Важна обаче е същността на промяната. Това е продължение на стабилизационния механизъм, чрез което ще сме готови да посрещнем евентуална нова криза. Сумата тук трябва да бъде удвоена. И второ - трябва да се осигурят 60 милиарда евро в общия гаранционен фонд, който вече съществува. Така ще може да се окаже парична подкрепа, ако някоя системна за еврозоната банка е изправена пред фалит. Ако говорим за финансовия министър на еврозоната, аз отдавна настоявам за създаването на този пост. Мисля, че това трябва да е комисарят, който ще наследи моя ресор\".\r\n\tПо думите му така финансовият министър на еврозоната трябва да ръководи и Еврогрупата. По този начин той ще контролира нещата. Те никога не се случват добре, ако са решени зад затворени врати. “Със сигурност това също ще допринесе за повече демокрация”, смята Московиси.", "date": "2018.01.20", "title": "Московиси: Ще следим България внимателно, ако подаде молба за еврозоната"}
{"url": "http://www.mediapool.bg/merkel-podkrepi-prioritetite-na-predsedatelstvoto-i-ideyata-za-sreshta-es-turtsiya-u-nas-news274501.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСтраната ни получи подкрепа от германския канцлер Ангела Меркел за приоритетите ни по време на българското председателство на Съвета на ЕС, както и за “скорошно\", но поетапно влизане в Шенген. По време на кратка работна визита в София, в събота, Меркел обяви също, че приветства инициативата на Борисов за обща среща ЕС - Турция, защото \"имаме нужда от подредени отношения с нашия съсед.\" Канцлерът изрази подкрепа и за проекта за газов хъб.\r\n\tОт своя страна министър-председтелят Бойко Борисов помоли за “добронамерена помощ\" от страна на Германия за съдебната реформа в България. От думите му стана ясно, че е поискал германски експерти, с които “да се обучаваме, подкрепяме, наблюдаваме - в прокуратура, в съд, в следствие, в полиция, там където имаме нужда, без много шум\". Борисов иска помощ и за законодателството, както и оценка на работат антикорупционния закон. Имаме истински намерения да изкореняваме (корупцията) до край, заяви премиерът.За председателството, Западните Балкани и Турция\r\n\t“Германия ще продължи да работи на страната на България и да подкрепя проектите, с които се е заела България\", заяви германският канцлер по време на съвместната си пресконференция с премиера в резиденция \"Бояна\".\r\n\t\"От географското си положение България може да направи много по отношение на своите добросъседски отношения. Говорихме за плана на България да проведе неформална среща на върха на тема \"Западни Балкани\" – за да може те да имат европейска перспектива и да решат голяма част от своите проблеми.\r\n\tДруг акцент е съседството с Турция – говорихме за миграцията. Благодаря на България за начина, по който пази нашата външна граница – тази задача е изключително тежка, особено на българо-турската граница. Германия, ФРОНТЕКС подкрепя България, с думи и дела. Основната работа обаче трябва да бъде свършена тук\", каза още Меркел.\r\n\t\"За да покажем на тези народи (от Западните Балкани – б.ред.), че Европа идва, че това не е процес \"някъде някога, който ще стане\", през това време строим инфраструктурата, която ще ги приближи до страните на ЕС и на практика ще повиши тяхната конкурентоспособност, посочи пък Борисов.\r\n\tПарите, които ще са необходими, в рамките на 10 – 15 години, докато се проектира, докато се възлагат поръчки, докато се строи, никак няма да са накуп и много; повече ще са а, ако изоставим тези народи, посочи премиерът.\r\n\tМеркел приветства и инициативата на министър-председателя у нас да се проведе среща с председателите на Европейския съвет, Европейската комисия и Европейския парламент с турския президент Реджеп Ердоган, на която открито да се говори по всички нерешени въпроси.\r\n\t\"Имаме нужда от подредени отношения с нашия съсед, за да може да решаваме проблемите, които възникват\", посочи германският канцлер.\r\n\tОт думите на Борисов пък се разбра, че срещата вероятно ще се състои във Варна и ще бъде с участието на председателите на Европейската комисия Жан-Клод Юнкер, на Европейския съвет Доналд Туск, на Европарламента Антонио Таяни и на турския президент Реджеп Ердоган. На този форум трябва да се говори по всички въпроси, интересуващи Анкара и Брюксел. В тази връзка Меркел изтъкна, че България се намира на ключово място в ЕС. Географското ни положение трябва да бъде използвано по време на председателството на Съвета на ЕС.За Шенген\r\n\t\"Говорихме и по въпроса за снабдяването с газ. Приветствам идеята на България да изгради във Варна газов хъб, който да диверсифицира доставките на газ в ЕС. България има стратегическо положение по отношение на този проект и затова ние го подкрепяме\", каза още Меркел.\r\n\t\"Благодаря за подкрепата – особено за газовия хъб \"Балкан\", за подкрепата за опазването на границата, за онези 160 млн. евро, които в Братислава ЕС отпусна за границата, за полицаите и ФРОНТЕКС, които съвместно с нас охраняват шенгенската външна граница за на ЕС\", посочи Борисов.\r\n\t\"Обсъждаме отдавна въпроса за присъединяването на България, виждаме какви усилия полага България, на практика България към днешна дата вече пази външна граница на съюза\", отговори Меркел на въпрос за очакваното присъединяване на България към Шенгенското пространство.\r\n\t\"Не мога да кажа конкретна дата, но според мен постепенно ще започне да се въвежда, първо по летищата\", посочи тя.\r\n\tБорисов пък обясни, че много разчита на посещението на холандския премиер Марк Рюте у нас на 6 февруари. \"А пък и понеже Холандия най-гласно изрази несъгласието си България и Румъния да са в Шенген, да има възможност неговите експерти да обиколят цялата граница, всички пунктове, където искат\", заяви министър-председателят.\r\n\t\"Що се касае за еврозоната, и бившият министър на финансите Шойбле, и канцлерът Меркел прекрасно знаят, че България е сред най-дисциплинираните държави в ЕС, с най-нисък външен дълг, нулев бюджетен дефицит, бюджетен излишък, огромен фискален резерв, златен резерв в Централната банка, ръст на икономиката 4%, 6% безработица, нулева инфлация, повишаване 10-12% на доходите – по Евростат… България не е никакъв риск за еврозоната и нашият път към \"чакалнята\" (ERM II – б.ред.) е отворен, ние домашното сме си го написали, въпрос на решение на ЕЦБ\", коментира премиерът Борисов друг от големите въпроси на европейската интеграция.\r\n\t\"Имаме воля и истински намерения да изкореняваме докрай, не случайно в областта на борбата с контрабандата България е сочена за пример в много държави\", добави той.\r\n\tНа въпрос дали преструктрутирането на ЕС е започнало (вчера Меркел беше на посещение при френския президент Еманюел Макрон в Париж), германският канцлер отговори, че то е започнало отдавна.\r\n\t\"Срещнахме се в Братислава, празнувахме 50 години от подписването на Римските договори. Тогава не само празнувахме, но си казахме,че трябва и дневен ред за тези, които носят политическата отговорност – този дневен ред беше подкрепен от това, което каза Еманюел Макрон за Франция – искаме да постигнем измерими успехи. Процесите текат, но през последните 10 години много се промени светът и ние трябва да действаме по-бързо\", каза още тя.\r\n\tБорисов изказа българската благодарност на Ангела Меркел за подкрепата, която Берлин ни е оказал за газовия хъб \"Балкан”, опазването на границата и всички форми на сътрудничество в този смисъл. Той подчерта, че европейското финансиране на инфраструктурни проекти, е невероятен \"жест към Балканите”, който помага да \"останат младите хора”, както и да дойдат туристи и инвеститори в региона.\r\n\t\"Имаме вече сериозно ангажиране на Европейския съюз в лицето на немския канцлер”, каза той. \"Най-вече съм щастлив, че ЕС води мирна, добросъседска политика и ще направим всичко възможно, за да нормализираме отношенията с големите съседи, защото Европа има нужда от мир и спокойствие”, каза премиерът Борисов. \"Благодаря ти, че в почивните дни намери време, да чуеш и от нас, какво мислим за Западните Балкани”, обърна се премиерът към канцлера.\r\n\t\"С нетърпение всички очакваме по-скорошното създаване на правителство в Германия, която е мотор за Европа. За доброто на всички е колкото може по-бързо да има правителство“, каза българският премиер.\r\n\tБорисов заяви, че се строи инфраструктура, която ще приближи Западните Балкани още повече към ЕС.\r\n\tКанцлерът на Германия Ангела Меркел пристигна в София на работно посещение в събота на обед.\r\n\tНа летището тя беше посрещната от премиера Бойко Борисов, който излъчи церемонията с почести през профила си във \"Фейсбук\".\r\n\tВ сряда Меркел прие в Берлин новия австрийски канцлер Себастиан Курц. В края на юни Австрия ще поеме от България председателството на Съвета на ЕС.\r\n\tПри пристигането й Борисов връчи на Меркел букет чаени рози и попита как е минала срещата й с президента на Франция Еманюел Макрон, с когото тя се срещна в петък. Веднага след това той се похвали с шевицата - лого на българското председателство, с което е украсен входът на правителствения терминал.\r\n\tМеркел поздрави на български език с \"Добър ден”, а Борисов пък обясни, че в нейна чест е спрял вятърът в столицата.", "date": "2018.01.20", "title": "Меркел подкрепи приоритетите на председателството и идеята за среща ЕС-Турция у нас"}
