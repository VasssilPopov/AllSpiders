{"url": "http://www.mediapool.bg/mnozinstvoto-podkrepi-byudzheta-za-pensii-opozitsiyata-go-nareche-pitsa-kaltsone-news271536.html", "text": "Парламентът прие на първо четене в сряда бюджета на Държавното обществено осигуряване (ДОО) със 123 гласа \"за\", 86 против и нито един въздържал се. Против гласуваха депутатите от БСП и ДПС, които го определиха като бюджет на фалшивите новини и на орязаните права, заради което го окачествиха като пица “КЪЛЦоне“, а не “Калцоне“, както го беше промотирал вицепремиерът Валери Симеонов. ГЕРБ защити бюджета като “издържан, реалистичен и покриващ критериите за стабилност в общественото осигуряване“.\r\n\tБюджетът на ДОО за следващата година предвижда ръст на всички пенсии с 3.8% от 1 юли.\r\n\tПенсионната осигурителна вноска се вдига с още 1 процентен пункт от 1 януари 2018 г., като се запазва съотношението между плащанията от работника и от работодателя.\r\n\t \r\n\tОт 2018 г. се увеличава възрастта за пенсиониране на жените - с два месеца, а на мъжете - с един месец. Необходимият осигурителен стаж за придобиване право на пенсия и за двата пола ще се повиши с по два месеца.\r\n\t \r\n\tМинималното обезщетение за безработица се увеличава от 7.20 лева на 9 лева и се определя дневен максимален размер – 74.29 лв.\r\n\tПроменят се изискванията за право на парично обезщетение за безработица - внесени и дължими осигурителни вноски във фонд \"Безработица\" най-малко 12 месеца от последните 18 месеца.\r\n\tОбезщетението за отглеждане на дете от една до две години се повишава от 340 до 380 лева\n\n\r\n\tОсигурителният праг за земеделските производители се увеличава от 300 на 480 лева  месечно.\r\n\tПредседателят на парламентарната комисия по труда и социалната политика Хасан Адемов (ДПС) коментира, че в бюджета се виждат неизпълнени обещания на управляващите. , обърна се той към патриотите.\r\n\tАдемов отбеляза, че управляващите са вдигали шум за фалшивите болнични листове, а в следващия момент предлагат увеличение на парите за болнични с 15 млн. лева. Той каза още, че драстично се повишава минималният осигурителен доход за земеделските производители от 300 на 480 лв.\r\n\t“Ако позволите да перефразирам този предложен бюджет на ДОО се нарича постна пица, но не \"Калцоне\", а \"КЪЛЦоне\", коментира Адемов.\r\n\tПавел Шопов (\"Обединени патриоти\") му отговори, че бюджетът за социалното осигуряване е едно парче от пицата. “Въпросът е, че тук нямаме една голяма тава с едно голямо прасе, това е проблемът, каза той. Ние разпределяме мизерията“, коментира Шопов.\r\n\tСветлана Ангелова от ГЕРБ отбеляза, че са се чули доста критики от опозицията по отношение на бюджета на ДОО, повечето от които неоснователни и необективни, имащи за цел да създадат страхове у хората.\r\n\t“Много е лесно да критикуваш, когато си в опозиция и не носиш отговорност за стабилността за държавата, коментира тя. Бюджетът на ДОО е бюджет на баланса между социалната сигурност и социалната справедливост“, каза Ангелова.\r\n\tДепутатите продължават работа в четвъртък с дебат по Закона за държавния бюджет за 2018 година.", "date": "2017.11.08", "title": "Мнозинството подкрепи бюджета за пенсии, опозицията го нарече пица “КЪЛЦоне“"}
{"url": "http://www.mediapool.bg/tramp-kaza-che-si-prekarva-strahotno-v-kitai-news271563.html", "text": "Президентът на САЩ Доналд Тръмп каза, че си прекарва страхотно в Китай, предаде Асошиейтед прес.\r\n\t \r\n\tТова изявление той направи, след като заедно с първата дама Мелания Тръмп разгледаха Забранения град в Пекин, придружавани от китайския президент Си Цзинпин и от китайската първа дама Пън Лиюан. Там те присъстваха на музикална и танцова програма, в която участваха ученици по оперно майсторство, облечени в традиционни китайски оперни костюми.\r\n\t \r\n\tТози зрелищен спектакъл беше част от програмата по посрещане на Тръмп, който пристигна в Китай по-рано в сряда. След края на музикалната програма учениците приветстваха Тръмп с думите: \"Добре дошли в Китай! Ние ви обичаме\"\r\n\t \r\n\tВизитата на Тръмп, който е придружаван от държавния секретар Рекс Тилърсън, приключва утре.\r\n\t \n\n\r\n\tСъщевременно онова, което вълнува потребителите на социалните медии е как Тръмп ще успее да преодолее блокадата на интернет в Китай, известна като \"Великата защитна стена\", предаде ДПА.\r\n\t \r\n\tТам социални мрежи като Фейсбук, Туйтър и Гугъл са блокирани, както и новинарски сайтове като \"Ню Йорк таймс\" и \"Уолстрийт джърнъл\". Потребители на социалните мрежи се чудят как Тръмп, който обича да поства коментари в Туитър, ще преодолее тази блокада от китайска територия. Редовните интернет потребители в Китай успяват да я заобиколят чрез частни виртуални мрежи. Но Тръмп вероятно има свой собствен канал с достъп до Туитър и разчита на сателитна връзка.\r\n\t \r\n\t\"Президентът ще туитва каквото си иска\", заяви по-рано днес неназован представител на Белия дом в президентския самолет на път за Пекин от Сеул.\r\n\t \r\n\tТова е първото официално посещение на Тръмп в Китай. По време на визитата Тръмп и Си ще разговарят няколко пъти.", "date": "2017.11.08", "title": "Тръмп каза, че си прекарва страхотно в Китай"}
{"url": "http://www.mediapool.bg/ruskata-prokuratura-donese-kato-dokazatelstvo-2-mln-dolara-v-broi-v-sada-news271564.html", "text": "Руската прокуратура донесе 2 милиона долара в брой, представляваща според нея подкуп, на съдебно заседание по дело за корупция срещу бивш руски министър на икономическото развитие, предаде Асошиейтед прес.\r\n\t \r\n\tМиналата година Алексей Улюкаев, най-високопоставеният руски служител, арестуван за корупция откакто на власт е Владимир Путин, беше задържан в сградата на най-голямата петролна компания в Русия \"Роснефт\" при операция на разузнавателните служби. Според данни на Следствения комитет той е бил задържан при получаване на 2 млн. долара подкуп за издадената от министерството на положителна оценка, която позволи на \"Роснефт\" да купи от държавата 50,8 на сто от акциите на по-малкия производител на петрол \"Башнефт\".\r\n\t \r\n\tУлюкаев отхвърля обвиненията срещу себе си и отстоява тезата, че главният изпълнителен директор на \"Роснефт\" Игор Сечин го е набедил.\r\n\t \r\n\tНа днешното заседание прокуратурата донесе кашон, пълен с доларови банкноти, както съобщават руските осведомителни агенции.\r\n\t \n\n\r\n\tПопитан от прокурора дали е вземал парите, Улюкаев отказа да отговори.\r\n\t \r\n\tСъщо днес съдът постанови Сечин да се яви като свидетел по делото срещу Улюкаев, предаде Ройтерс.", "date": "2017.11.08", "title": "Руската прокуратура донесе като доказателство 2 млн. долара в брой в съда"}
{"url": "http://www.mediapool.bg/germanskoto-pravosadie-nastoya-da-se-legalizira-tretiyat-pol-news271565.html", "text": "Най-висшата юридическа инстанция в Германия настоя да се легализира вписването на \"трети пол\" в актовете за раждане, с което Германия се очаква да стане първата европейска държава, признала това понятие, съобщи Франс прес.\r\n\t \r\n\tКонституционният съд даде на депутатите от долната камара срок до края на 2018 г. да гласуват за легално използване на графа за \"трети пол\" в регистрите за ражданията наред с думите \"мъжки\" и \"женски\", уточнява агенцията, като се позовава на съдебното решение.\r\n\t \r\n\tСъдът със седалище в Карлсруе приканва депутатите да въведат в съответните документи термини като \"междинен\", \"различен\" или всякакво друго \"позитивно определение на този пол\".\r\n\t \r\n\tОт май 2013 г. и досега в Германия бе възможно да се оставя празна графата за пол, а след това заинтересованите лица с течение на годините можеха да изберат мъжки или женски пол или да оставят полето непопълнено.\r\n\t \r\n\tПрез август 2016 г. обаче Федералният съд - по-долна инстанция от Конституционния, отказа да отиде по-далеч и да признае юридическото съществуване на трети пол с мнението, че това \"не е законно\". Така съдът отхвърли молбата на интерсексуално лице, родено през 1989 г. и регистрирано като човек от женски пол.\r\n\t \n\n\r\n\tС подкрепата на сдружение за подпомагане на хора от третия пол това лице се обърна към по-висша инстанция - Конституционния съд, и представи на върховните съдии хромозомни анализи, доказващи, че то не е нито мъж, нито жена.\r\n\t \r\n\tАко депутатите одобрят искането на конституционните съдии, Германия ще стане първата страна в Европа, признала официално съществуването на трети пол.\r\n\t \r\n\tПрез май Франция отхвърли термина \"неутрален пол\", предложен в молбата на лице, родено без пенис и без вагина, напомня АФП.", "date": "2017.11.08", "title": "Германското правосъдие настоя да се легализира \"третият пол\""}
{"url": "http://www.mediapool.bg/berluskoni-e-otnovo-v-tsentara-na-politicheskata-stsena-news271566.html", "text": "Той е на 81 години и няма право да заема държавна длъжност заради присъда за данъчни измами. Но Силвио Берлускони отново играе ролята на човек с влияние на политическата арена в Италия.\r\n\t \r\n\tСлед дълъг период на относително спокойствие на политическата сцена, Берлускони поведе десноцентристка коалиция, която се надява да използва инерцията на победата от изминалия уикенд в Сицилия, за да дойде отново на власт в Италия след парламентарните избори в началото на следващата година.\r\n\t \r\n\tНито репутацията му на женкар, нито близкото му приятелство с руския президент Владимир Путин досега не представляваха и най-малката спънка към завръщането на бившия премиер на политическата сцена.\n\n\r\n\t \r\n\t\"Берлускони има истински политически умения дори на тази възраст\", казва Роберто Д'Алимонте, виден италиански политически анализатор, който пише за в. \"Соле венти куатро оре\". \"Той разполага с все още много политически ресурси, пари и медии, плюс твърд електорат от 2 милиона души\", допълва експертът.\r\n\t \r\n\tМилиардер и медиен магнат, Берлускони се появи на политическата сцена в началото на 90-те години и досега е бил три пъти премиер, след като спечели изборите през 1994 г., 2001 г. и 2008 г. Последното му правителство подаде оставка през 2011 г., след като изгуби вот на доверие, а инвеститорите наказаха Италия заради високия й държавен дълг.\r\n\t \r\n\tИ докато по-неопитните политици биха били отстранени завинаги ако имаха комбинацията на Берлускони от възраст, присъда за криминално деяние и всеобщ позор след разкритията за \"бунга бунга\" секс партитата със стремящи се към славата млади шоугърли в миланската му вила, магнатът се покри за известно време и изчака подходящия момент, за да се появи отново на политическата сцена.\r\n\t \r\n\t\"Има партии за екстремисти, за бедняци, за популисти и за безотговорните\", каза изглеждащият в много добра форма и със загар Берлускони по време на предизборен митинг през септември, на който обяви завръщането си в активната политика. \"Ето защо аз продължавам да съм тук\", допълни той.\r\n\t \r\n\tБерлускони, който в миналото си направи няколко козметични операции, се подготви за завръщането си, като отслабна с 10 килограма по време на августовската ваканция чрез строга диета без въглехидрати и упражнения, включващи 60-минутно ходене, един час плуване и вдигане на тежести. Това разкри неговият близък приятел, телевизионният водещ Бруно Веспа.\r\n\t \r\n\tТози режим целеше също така да разсее опасенията за здравето на Берлускони след неговата сърдечна операция преди повече от година.\r\n\t \r\n\tВ последните седмици Берлускони води предизборна кампания за десноцентристите в Сицилия, участва в кампанията за референдумите за автономия в Ломбардия и Венето и се върна в Брюксел след петгодишно отсъствие за среща на европейските центристи.\r\n\t \r\n\tОпитният политик демонстрира своята политическа прозорливост на проява през септември в Сицилия, като остави на страна предварително подготвената си реч от 40 страници и подхвана темата за правата на животните, неговата най-последна кауза и страст, която той споделя с третата си жена, 32-годишната Франческа Паскале.\r\n\t \r\n\tБерлускони представи резултати от допитване, поръчано от него в опит да спечели една нова демографска прослойка - собствениците на животни. Италианците притежават 8 милиона кучета и 12 милиона котки, а 92 процента от собствениците на животни смятат своите домашни любимци за членове на семействата си, според допитването.\r\n\t \r\n\t\"И 72 процента от жените, участвали в допитването, възползвайки се от правото да запазят анонимност, споделиха, че биха избрали кучетата си пред съпрузите си\", каза тогава Берлускони, предизвиквайки смях.\r\n\t \r\n\tНо въпреки че Берлускони се радва на триумфа на регионалните избори в Сицилия, произведени в неделя, неговата роля като доминираща сила в десноцентристкото пространство е оспорвана. Коалицията, която има намерение да спечели парламентарните избори следващата година, включва неговата партия Форца Италия, антиимигрантската и антиевропейска партия Северна лига и дясната партия Италиански братя.\r\n\t \r\n\tЛидерът на Северна лига Матео Салвини превърна партията си, която преди подкрепяше идеята за отцепване на богатите северни италиански области Венето и Ломбардия, в национален играч на политическата сцена. Бившият премиер трябва също така да се съревновава с Джорджа Мелони, лидерката на Италиански братя.\r\n\t \r\n\t\"Берлускони ще трябва да положи усилия, за да наложи по-умерена линия над популистките си съюзници\", казва Волфанго Пиколи, съпредседател на политическата консултантска фирма, базирана в Лондон, \"Тенео интелиджънс\". Анализаторът припомня, че Северна лига може да бъде възприемана като \"движещата сила на десноцентристите\" в Северна Италия.\r\n\t \r\n\tДосега само лидерът на Демократическата партия Матео Ренци, който също е бивш премиер, се оказа достоен противник на харизмата на Берлускони. Но по-младият политик е в нестабилно положение заради погрешни политически стъпки, започнали с провала на референдума за конституционна реформа, довел до оставката му от премиерския пост миналия декември.\r\n\t \r\n\tКритиките на Ренци, отправени миналия месец срещу директора на Италианската национална банка Иняцио Виско, също му навредиха и още повече разделиха левицата. Неговата партия се класира едва на трето място в изборите за областен управител на Сицилия. И докато Демократическата партия се разпада, популисткото Движение Пет звезди може да се окаже най-големият противник на десноцентристите през 2018 г.\r\n\t \r\n\tИталиански закон забранява на физически лица с присъди за криминални деяния да заемат държавни длъжности за шест години. Това прави Берлускони неизбираем за такава длъжност преди 2019 г. Той обаче оспорва разпоредбите на закона в Европейския съд за правата на човека, където е насрочено заседание на 22 ноември.\r\n\t\"Вярвам, че най-после ще получа от Европа справедливостта, която очаквам и която години наред ми бе отказвана\", каза пред миланския в. \"Кориере дела сера\" Берлускони в интервю, публикувано вчера.\r\n\t \r\n\tТой допълни, че неговият ангажимент към италианските гласоподаватели, които \"винаги са му давали своето доверие и обич\" ще си остане непроменен независимо от изхода в Европейския съд за правата на човека.\r\n\t \r\n\tЕдна съдебна победа би могла да засили влиянието на Берлускони, като му позволи да бъде активен кандидат, казва Джузепе Орсина, заместник-директор на Международния свободен университет за социални науки \"Луис-Гуидо Карли\" в Рим. \"Но не мисля, че това е от абсолютно значение. Дори встрани от политическата сцена, Берлускони може да бъде голям играч\", допълва той.", "date": "2017.11.08", "title": "Берлускони е отново в центъра на политическата сцена"}
{"url": "http://www.mediapool.bg/obshta-stachka-blokira-katalunya-news271567.html", "text": "Демонстранти подкрепящи независимостта на Каталуния блокираха пътища и спряха влакове в хода на обща стачка срещу арестуването на министри в уволненото каталунско правителство и дейци на движението за отцепване на областта, съобщи Асошиейтед прес.\r\n\t \r\n\tБлокирани бяха много от пътищата към големи каталунски градове, включително регионалната столица Барселона, и важни автомагистрали, съобщиха регионалните транспортни власти в Каталуния. \r\n\t \r\n\tПрез цялата сутрин е било нарушено движението по над 60 участъка от пътната мрежа.\n\n\r\n\t \r\n\tНационалната железопътна компания на Испания \"Ренфе\" заяви, че движението на пътнически влакове по десетки направления с било нарушено, след като протестиращи препречили релсите. \r\n\t \r\n\tЗасегнати са били и няколко линии на високоскоростни влакове. \r\n\t \r\n\tСтачката не беше подкрепена от двата най-големи синдиката в Испания и не се съобщава да е оказала сериозно въздействие върху промишлеността или туристическия сектор, който е един от основните за региона.\r\n\t \r\n\tТя беше свикана от синдикалната организация Се Ес Се първоначално заради трудови въпроси, но сепаратистките партии и неправителствени организации призоваха работниците да се включат в блокадите, за да протестират срещу действията на Испания по отношение на Каталуния. \r\n\t \r\n\tВ социалните мрежи беше съобщено за сблъсъци при опити на полицията да отстранява протестиращи.", "date": "2017.11.08", "title": "Обща стачка блокира Каталуня"}
{"url": "http://www.mediapool.bg/votat-na-nedoverie-po-neyasna-tema-tochno-predi-predsedatelstvoto-news271568.html", "text": "Твърде вероятно е първият вот на недоверие към кабинета \"Борисов 3\" да не бъде директно заради корупцията, както анонсираха от БСП. След първите официални преговори с ДПС, проведени в сряда, депутати от двете партии заявиха още няколко теми: национална сигурност и отбрана, демографска политика и здравеопазване. От следващите срещи между БСП и ДПС ще стане ясно какъв все пак да е фокусът на атаката срещу правителството, като се има предвид разминаването в целите им – за социалистите приоритетна мишена е партия ГЕРБ, а  – \"Обединени патриоти\".\r\n\tЕдинственото сигурно е, че дебатът и гласуването по вота на недоверие ще е след приключването на бюджетната процедура, т.е. - между 10 и 20 декември. През това време хората ще се готвят за посрещането на Коледа, а правителството – за старта на първото българско европредседателство от началото на януари.\r\n\t\"По тайминга имаме разбирателство - това е първата новина за днес\", обяви зам.-председателят на парламентарната група на ДПС Йордан Цонев, който участва в излъчения от партията преговорен екип с БСП.\r\n\tВъпреки че поканата за разговорите дойде от БСП, която фиксира предварително темата \"корупция\", от лаконичните изявления на двете формации стана ясно, че ще избират между четири теми - корупция, национална сигурност и отбрана, демографска политика и здравеопазване, тъй като във всички области можело да се открие корупция.\r\n\tОт обясненията на Цонев се разбра, че ДПС настояват вотът на недоверие да бъде заради провал в демографската политика – ресор, попадащ под контрола на вицепремиера от ОП Валери Симеонов.\r\n\tДругият вицепремиер на националистите – Красимир Каракачанов, пък отговоря за националната сигурност и отбраната.\r\n\tОсновна битка на лидера на БСП Корнелия Нинова обаче е срещу \"модела ГЕРБ\", който според нея е модел на \"паралелната държава\" и корупцията.\r\n\tАко много държат да изобличат ГЕРБ за корупция, БСП могат да внесат и сами вот на недоверие за провал в борбата с корупцията, без да размиват темата с демографска политика и сигурност, както предлага ДПС. Източници на Mediapool от БСП обаче коментират, че е много вероятно да отстъпят и темата да не е \"корупция\".\r\n\tЗам.-шефът на депутатите от БСП Жельо Бойчев не коментира нищо по същество, освен дежурните лозунги.\r\n\t\"Водената от това правителство политика е вредна и опасна за страната\", каза той и уточни, че вотът на недоверие няма да бъде за цялостна политика, тъй като така опозицията няма да може да внася нов в следващите шест месеца.\r\n\t\"Гласовете, което имаме в зала, не стигат. Ще търсим широка подкрепа и в парламента, и в българското общество, за да спечелим и да свалим правителството от власт\", каза още Жельо Бойчев.\r\n\tПо думите му мотивите за вота ще бъдат \"уточнявани допълнително\".\r\n\tМнозинството (ГЕРБ и ОП) имат 122-ма народни представители, а за да падне правителството, са нужни поне 121 гласа, каквито БСП и ДПС нямат, дори с подкрепа на \"Воля\".\r\n\tПредставители на ДПС признаха пред Mediapool, че като цяло не са склонни да подкрепят вот на тема \"корупция\", защото \"е малко странно едни политици да искат оставка на други политици за корупция\".\r\n\tСамата Корнелия Нинова заяви преди две седмици пред пленума, че .\r\n\t\"В България, където се бръкне, ще изскочи корупция – рискуваме вотът и аргументите да се обърнат и срещу нас\", коментираха неофициално от ДПС. Според тях може \"корупционният елемент\" да бъде разобличаван във всеки един сектор поотделно.\r\n\t\"Ето, БСП искат да се говори за национална сигурност, най-вече, за да рекламират и филма на Елена Йончева за оградата на границата – ами тук има корупция. Ние настояваме за демография – хората напускат България, защото са бедни – то пак е корупция\", твърдят от ДПС.\r\n\t\"Не може европредседателството да бъде извинение за оцеляването на правителството\", казват и двете опозиционни партии по повод упреците от страна на управляващите.\r\n\tКакто коментира премиерът Бойко Борисов преди дни, на недоверие била \"докато сме във фокуса на Европа, да се изговорят всички глупости, които на някого му дойдат на акъла\"\r\n\tРазбира се, преговорите не минават без обичайните подозрения между преговарящите. Социалистите смятат, че ДПС може да \"изнудват\" ГЕРБ за позиции. А пък от движението обвиняват БСП, че искат да си пишат само медийни активни активи, демонстрирайки опозиционнност.\r\n\t\"Ако толкова искаха да покажат, че са против корупцията, да се борят с нея и прочие – трябваше преди три седмици да водим тия разговори, когато се тресяхме от гейтове. Тогава обаче БСП предпочете да си рови в пъпа на партиен конгрес и Нинова да си вдига акциите – ето затова няма как да бъдат толкова водещи в процеса\", казаха от ДПС.\r\n\tЩе бъде търсена и подкрепа от пропукващата се група на \"Воля\"\r\n\tРазговорите с ДПС продължават и следващата седмица. На такива се очаква да бъде поканена и парламентарната група на \"Воля\". Социалистите възнамеряват да се видят с тях в четвъртък, а по-нататък да има и общи срещи между трите формации.\r\n\tНеофициалната информация до момента е, че част от депутатите на \"Воля\" са склонни да подкрепят вота на недоверие, но в партията на Марешки искат да бъдат смятани по-скоро за десни, отколкото за близки до левицата и ДПС.", "date": "2017.11.08", "title": "Вотът на недоверие – по неясна тема, точно преди председателството"}
{"url": "http://www.mediapool.bg/papa-frantsisk-prizova-dolu-telefonite-po-vreme-na-liturgiya-news271569.html", "text": "Папа Франциск се обърна днес към вярващите и към свещениците с молба да оставят мобилните си телефони в джоба и вече да не снимат по време на литургия, която според него \"не е спектакъл\", съобщи Франс прес.\r\n\t \r\n\tНа седмичната си обща аудиенция пред хиляди вярващи на площад \"Св. Петър\" аржентинският понтифик спомена онзи момент от литургията, в който свещеникът възгласява: \"Да издигнем сърцата си нагоре\".\r\n\t \r\n\t\"Той не казва \"да издигнем телефоните си, за да снимаме\". Не, това е грозна работа\", добави Франциск.\n\n\r\n\t \r\n\t\"Това толкова ме натъжава, когато служа тук на площада или в базиликата и виждам тъй много вдигнати мобилни телефони. Не само черкуващи се, но и духовници, дори епископи. Но моля ви! Литургията не е спектакъл\", цитира думи на папата АФП.", "date": "2017.11.08", "title": "Папа Франциск призова: долу телефоните по време на литургия"}
{"url": "http://www.mediapool.bg/direktorka-na-ruska-nepravitelstvena-organizatsiya-potarsi-ubezhishte-v-germaniya-news271570.html", "text": "Журналистката Олга Романова, директорка на най-голямата руска неправителствена организация за правата на задържаните и затворниците, обяви, че ще остане в Германия, след като през юни в нейната организация бяха извършени обиски, свързани с обвинение в отклоняване на средства, съобщи Франс прес.\r\n\t \r\n\t\"Прекарах цяло лято при приятели във Франция и Италия и точно преди изтичането на разрешения срок за пребиваване в Европа, германска фондация ми направи предложение за работа, което приех\", пише 51-годишната журналистка във Фейсбук. Нейният адвокат Алексей Федяров потвърди, че Романова е в Германия, \"на много по-сигурно място, докато се водят съдебни проверки и над нея тегне заплахата от изцяло фабрикувани обвинения\".\r\n\t \r\n\tМосковският офис на организацията на Романова \"Русия зад решетките\" беше претърсен от полицията на 8 юни. Според неправителствената организация полицаите са искали да проверят основателността на обвинения за предполагаемо отклоняване на бюджетни средства и предполагаемо неизпълнение на договорни задължения. Тогава \"Русия зад решетките\" заяви, че \"никога не е получавала бюджетни субсидии от Русия или от друга държава\".\n\n\r\n\t \r\n\tОрганизацията често критикува предполагаемия произвол на руското правосъдие и оказва финансова и юридическа помощ на задържани и техни близки. Романова е работила за различни независими медии в края на 90-те години и началото на миналото десетилетие. Тя беше уволнена като водеща в Рен ТВ след изказване, порицаващо цензурата в медията. През 2009 г. тя създава \"Русия зад решетките\", след като съпругът й бизнесмен е признат за виновен в икономически престъпления - обвинение, което в руските финансови среди понякога се използва за елиминиране на конкуренти с помощта на корумпиран съдия, отбелязва АФП.\r\n\t \r\n\tНяколко опозиционери, журналисти и правозащитници напуснаха Русия през последните години, заявявайки, че се страхуват за живота си, припомня АФП.", "date": "2017.11.08", "title": "Директорка на руска неправителствена организация потърси убежище в Германия"}
{"url": "http://www.mediapool.bg/misterioznata-sadba-na-fonda-nergarariyan-news271546.html", "text": "Известен варненски меценат, живял през 19-и и 20-и век, оставя в наследство цялото си имущество на международна благотворителна организация. В продължение на повече от 70 години въпросните имоти са управлявани добронамерено и в изпълнение на волята на покойния им собственик.\r\n\tДо момента, в който две български благотворителни организации с имена, сходни с това на международното сдружение, предявяват последователно претенции към имотите. Следва режисиран съдебен процес, в който двете уж спорещи страни всъщност се оказват с общи интереси, произтичащи от свързаните лица в ръководствата им.\r\n\tГолемият печеливш от цялата тази история е човек, претендиращ също да е известен съвременен меценат, успешен бизнесмен и политик. Става въпрос за Антраник Шакариян, който в продължение на години беше монополист в частния автобусен превоз във Варна. Бизнесът му отбеляза най-сериозен възход по времето на бившия кмет Кирил Йорданов, а впоследствие Шакариян стана и общински съветник от БСП.Хованес Нергарариян умира на 6 юли 1932 г. Част от последната му воля е наследството му да бъде озаглавено \"Имуществото на Нергарариян\" или по-известно като \"Фонда Нергарариян\".\r\n\tОще след създаването си, \"Фондът Нергарариян\" се управлява от Комитет (Nergararian’s Committee) от видни български граждани с арменско потекло въз основа на писмени пълномощни, предоставени от централното ръководство на швейцарското дружество \"Общоарменски благотворителен съюз\".\r\n\tЕдин от най-видните председатели на \"Фонда Нергарариян\" – Нерсес Арис Папазян е бил упълномощен на 04 август 1937 г. от парижкия нотариус Жан Анри Бланше, действащ от името на Вахан Малезиян и като член-делегат на \"Общоарменския благотворителен съюз\". След смъртта на Нерсес Папазян за председател е избран Бедрос Бохос Демирджиян, действащ в това си качество до 1998 г.\r\n\tПрез цялото това време имуществото, останало след завещанието на Хованес Нергарариян, се е управлявало винаги от името и за сметка на \"Общоарменския благотворителен съюз\". В нито един момент към имуществото не са били предявявани претенции от трети лица.", "date": "2017.11.08", "title": "Мистериозната съдба на \"Фонда Нергарариян\""}
{"url": "http://www.mediapool.bg/tuitar-udvoyava-dalzhinata-na-saobshteniyata-news271538.html", "text": "След успешен тест Туитър реши да удвои максималната дължина на съобщенията и да премине към 280 символа, съобщи американската компания. Новината е миниреволюция за социалната мрежа, съобщи Франс прес.\r\n\t \r\n\t\r\n\t\t\"Целта ни е да направим това, като същевременно гарантираме запазването на бързината и краткостта, които олицетворяват Туитър. След резултатите от теста имаме удоволствието да съобщим, че сме постигнали целта си и ще приложим промяната на всички езици\", където лимитът от 140 знака затруднява потребителите, написа в блога си социалната мрежа, която извърши тест сред потребители през септември.\r\n\t\r\n\t\t \r\n\t\r\n\t\tУдължаването на туитовете засяга само съобщенията с латински букви, напомня компанията, тъй като лимитът от 140 знака изглежда представлява проблем преди всичко за потребителите, които пишат на английски, испански, португалски или френски език, за разлика от тези, които пишат на японски, корейски или китайски, отбелязва АФП.", "date": "2017.11.08", "title": "Туитър удвоява дължината на съобщенията"}
{"url": "http://www.mediapool.bg/damask-shte-tretira-turtsiya-i-sasht-kato-nashestvenitsi-news271539.html", "text": "Съветник на сирийския президент Башар Асад заяви в телевизионно интервю, че САЩ и Турция са на сирийска територия незаконно и че сирийското правителство ще се отнесе към тях като към \"нашественици\", съобщи Ройтерс.\r\n\t \r\n\tБусейна Шабан каза също, че сирийското правителство няма да се откаже от град Ракка, който беше отвоюван от \"Ислямска държава\" миналия месец от подкрепяните от САЩ Сирийски демократични сили. \r\n\t \r\n\t\"Турция е страна колонизатор, нейните сили на наша територия са незаконни, също както американските сили са незаконно на наша земя, каза тя по ливанската телевизия \"Ал Маядин\".\n\n\r\n\t \r\n\t\"Ние ще се справим с този проблем така, както се справяме с всеки нашественик в нашите земи\", добави тя без повече подробности.\r\n\t \r\n\tСирийските демократични сили заявиха, че Ракка  ще бъде част от децентрализирана \"федерална Сирия\" и се надяват, че нова фаза от преговори ще ограничат кюрдската автономия в Северна Сирия, но в петък висш ирански представител заяви, че сирийските правителствени сили скоро ще започнат настъпление за превземане на града.\r\n\t \r\n\t\"Всичко зависи от самите сирийци и от преговорите между тях и не може да има дискусия за разделяне или отрязване на част от страната или за т.нар. федерализъм\", подчерта Шаабан. \r\n\t \r\n\tТя добави, че това, което се е случило в Иракски Кюрдистан, \"трябва да послужи за урок\" на Сирийските демократични сили, намеквайки за иракските кюрдски лидери, които понесоха тежък удар, когато централното правителство в Багдад, подкрепяно от Иран и Турция, им нанесе ответен удар заради референдума за независимост.\r\n\t \r\n\tСпоред нея думите на сирийския външен министър през септември, че Дамаск е отворен за преговори с кюрдите за тяхното искане за автономия в рамките на Сирия, са били изтълкувани погрешно. \r\n\t \r\n\t\"Не мисля, че което и да било правителство може да преговаря с каквато и да било групировка, когато става дума за единството на страната\", заяви тя.", "date": "2017.11.08", "title": "Дамаск ще третира Турция и САЩ като \"нашественици\""}
{"url": "http://www.mediapool.bg/katalunskite-separatistki-partii-ne-se-sporazumyaha-za-edinna-lista-news271540.html", "text": "Каталунските отцепнически партии вчера не можаха да се споразумеят за единна листа за участие в регионалните избори през декември, съобщи Ройтерс.\r\n\t \r\n\tКаталунските политически партии имаха срок до полунощ да регистрират коалиции пред вота на 21 декември, но двете главни сили, които сформираха алианс, за да управляват областта през последните две години, не успяха да постигнат навреме съгласие за нов пакт. \r\n\t \r\n\tМакар че все пак биха могли да стигнат до споразумение след изборите, политическите анализатори смятат, че липсата на споразумение за обща предизборна кампания може да доведе до битка за лидерство начело на движението за независимост, тъй като десноцентристката консервативна Демократическа партия на Каталуния (PdeCat) на уволнения премиер Карлес Пучдемон се очаква да бъде изпреварена от Републиканската левица на Каталуния (ERC) на бившия вицепремиер Ориол Жункерас, посочва Ройтерс. \n\n\r\n\t \r\n\tИзследване на общественото мнение, публикувано в неделя от в. \"Вангуардия\", прогнозира 45-46 места в 135-членния регионален парламент за Жункерас и 14-15 места за Пучдемон.\r\n\t \r\n\tЗа да достигнат прага от 68-места за мнозинство, те ще трябва да съставят парламентарен алианс с антикапиталистическата крайнолява \"Кандидатура за народно единство\" (CUP).\r\n\t \r\n\tПучдемон призоваваше за единен фронт на трите сили, но снощи Републиканската левица отхвърли тази възможност, като говорителят й Серхи Сабрия заяви в комюнике, че \"предвид невъзможността да се сфхормира реално единна листа, ще трябва да се търси координация на базата на различни кандидатури\". \r\n\t \r\n\tПрез 2015 г. коалицията \"Заедно за \"да\" успя да обедини двете основни формации, застъпващи се за независимост - партиите на Пучдемон и Жункерас. Кандидатурата за народно единство участваше самостоятелно, припомня Франс прес.", "date": "2017.11.08", "title": "Каталунските сепаратистки партии не се споразумяха за единна листа"}
{"url": "http://www.mediapool.bg/gerb-shte-revizira-moratoriuma-za-bolnitsite-na-badeshtiya-zdraven-ministar-news271558.html", "text": "ГЕРБ не приема предложения в бюджета на здравната каса мораториум за финансиране на нови медицински дейности в болниците през следващата година и настоява Министерството на здравеопазването да задейства приемането на нова Национална здравна карта на мястото на отменената от съда, така че без финансиране да останат само ненужни нови отделения и болници.\r\n\tТова е удар по предложението на финансовото министерство и лично на зам.-министъра на финаннсите и председател на Надзорния съвет на касата Кирил Ананиев, който е и номинацията на управляващата коалиция за нов здравен министър. Миналата седмица  пред депутатите от опозицията. Зад ограничението застана и финансовият министър Владислав Горанов с аргумента, че “системата е пропита от лични и корпоративни интереси и от нея се краде много“.\r\n\tПредложеният в бюджета мораториум предвижда догодина НЗОК да не финансира никакви нови дейности на болниците, които няма да имат право да работят по нови пътеки и процедури, а ще трябва да извършват същата дейност, каквато и тази година. Целта е увеличението в бюджета да не бъде изядено от нови дейности, а да бъде инвестирано в увеличаване цените на някои силно недофинансирани клинични пътеки.\r\n\tПредседателят на здравната комисия Даниела Дариткова (ГЕРБ) обаче изрази несъгласие с тази забрана и заяви, че между първото и второто четене на Закона за бюджета на НЗОК ще предложи промени, които да обвържат мораториума с потребностите в Националната здравна карта. Така забраната за финансиране ще се отнася само за ненужните нови структури, но не и за места, където има необходимост от разкриване на нови дейности.\r\n\tТя даде пример със Смолян, откъдето е депутат и знае, че жителите на областта с нетърпение очакват откриването на ново отделение по инвазивна кардиология в областната болница, за което е помогнало и здравното министерство.“Ако мораториумът се приеме в този вид, аз отново трябва да обяснявам на избирателите защо трябва да пътуват 100 километра, за да получат животоспасяваща помощ“, каза Дариткова.\n\n\r\n\tТя ще настоява Министерството на здравеопазването спешно да инициира приемането на нова здравна карта.\r\n\tКакто , десетки ненужни болнични структури ще бъдат разкрити, а НЗОК ще бъде принудена да ги финансира, ако правителството спешно не приеме нова Национална здравна карта, която да замени отменeната от Върховния административен съд.\r\n\tПреди падането на здравната карта в съда, НЗОК можеше да сключва договори само с нови структури, които са получили одобрение от специална комисия въз основа на потребностите в картата. Сега такова ограничение не съществува и, за да бъде спряна трайно експанзията на ненужни нови болници и структури, Министерството на здравеопазването трябва възможно най-бързо да публикува за обществено обсъждане нов проект на Национална здравна карта, която да бъде приета най-късно в началото на следващата година преди НЗОК да започне да сключва новите договори с болниците през пролетта.\r\n\tВ сряда депутатите приеха бюджета на здравната каса, като дебатът по неговите параметри беше воден в отсъствието на здравния министър Николай Петров, който е в оставка.\r\n\tОсновните критики към бюджета от страна на БСП и ДПС бяха, че това е бюджет без визия за реформи, който ще задълбочи съществуващите проблеми в системата. Депутатите от опозицията разкритикуваха остро заложените в бюджета мораториуми за финансиране на нови медицински дейности и лекарства с нови молекули. Както ГЕРБ вече даде заявка, мораториумът за новите медицински дейности ще бъде поправен, но не е ясно какво ще се случи със забраната за финансиране на иновативни лекарства.\r\n\tДепутатът от БСП Иван Ибришимов коментира, че ако пациентът потърси лечение в чужбина заради въведения мораториум, накрая то пак ще бъде платено от нашата здравна каса, но много по-скъпо.\r\n\tЗаместник-председателят на парламента Нигяр Джафер (ДПС) заяви, че твърденията за балансиран бюджет са счетоводна еквилибристика, която не отразява истинското състояние на здравната каса, която дължи 260 млн. лева за лечение на български граждани в чужбина. По думите й това е “бюджет на безизходицата и опит да се осигури временно спокойствие“.\r\n\tПо време на дебата стана ясно, че между първото и второто четене на бюджета ГЕРБ ще предложи увеличение на парите в извънболничната помощ, както настояват общопрактикуващите лекари и Българският лекарски съюз.", "date": "2017.11.08", "title": "ГЕРБ ще ревизира мораториума за болниците на бъдещия здравен министър"}
{"url": "http://www.mediapool.bg/polski-zhurnalist-iranski-fotograf-i-turska-televiziya-s-prestizhni-mediyni-nagradi-news271557.html", "text": "Полският журналист Томаш Пьонтек, иранският фотограф Сохейл Араби, който е в затвора, и турската онлайн телевизия Медиаскоп Ти Ви получиха годишните награди на организация \"Репортери без граници\", връчвани съвместно с френската телевизия ТВ 5 Монд, предаде Франс прес.\r\n\t \r\n\tЧетиридесет и три годишният полски разследващ журналист Пьонтек работи за в. \"Газета виборча\". Той спечели наградата в категория \"журналист\". Пьонтек публикува книга, озаглавена \"Мачеревич и неговите тайни\", изваждаща наяве предполагаеми връзки на полския министър на отбраната Антони Мачеревич с руското разузнаване. Заради това той е съден от военен съд в родината си. От излизането на книгата журналистът е обект на кампания от обиди в проправителствени медии и на сериозни заплахи, отбелязва \"Репортери без граници\".\r\n\t \r\n\tТридесет и две годишният ирански фотограф Араби получи отличието в категорията \"гражданска журналистика\". Той бе осъден на седем години и половина затвор в Иран през 2015 г. по обвинения за обида на исляма и от август е в гладна стачка.\r\n\t \r\n\t\"За това, че информирах и се борих срещу невежеството, прекарах най-хубавите си години в затвор /.../ Продължавам да се съпротивлявам/\", заяви Сохейл Араби в послание, написано в затвора и прочетено по време на церемонията. Наградата му беше връчена символично на генералния секретар на \"Репортери без граници\" Кристоф Дьолоар.\r\n\t \r\n\tНаградата в категорията \"медии\" бе връчена на независимата турска интернет телевизия Медиаскоп Ти Ви. Тя бе създадена през 2015 г. от журналиста Рушен Чакър и дава гласност на журналисти, които бяха маргинализирани по време на репресиите след опита за преврат и на журналисти, защитаващи граждански позиции.\r\n\t \n\n\r\n\tНаградите на \"Репортери без граници\" и ТВ 5 Монд се връчват на журналисти и медии, отличили се в защитата и насърчаването на свободата на словото и на правото на хората да бъдат информирани.\r\n\t \r\n\tНа церемонията по обявяването на тазгодишните носители присъства 27-годишният френски независим журналист Лу Бюро. Той прекара 7 седмици арест в Турция.", "date": "2017.11.08", "title": "Полски журналист, ирански фотограф и турска телевизия с престижни медийни награди"}
{"url": "http://www.mediapool.bg/streletsat-ot-teksas-e-byagal-ot-psihiatrichna-klinika-i-e-zaplashval-visshi-ofitseri-news271544.html", "text": "Стрелецът, убил над 20 души в църква в малко градче в щата Тексас, е бил избягал през 2012 г. за кратко от психиатрична клиника в Ню Мексико, се казва в доклади на полицията, цитирани от Асошиейтед прес.\r\n\tВ тях се посочва също, че Девин Кели е бил залавян при опит да внесе огнестрелни оръжия във военна база и е заплашвал висши офицери там. Той е бил посочен като заподозрян за сексуално посегателство от 2013 г. в Ню Браунфелс, на около 35 км от нападнатата църква в град Съдърланд Спрингс.\r\n\tВчера американските военновъздушни сили потвърдиха, че Кели е бил лекуван в психиатрична клиника по разпореждене на военен съд във връзка с обвинения срещу него, че е нападнал тогавашната си съпруга и е ударил детето й, причинявайки му фрактура на черепа.\r\n\tОбстоятелството, че е бил поставян от съда в психиатрична клиника, е щяло да доведе до това да бъде лишен от право да носи оръжие, ако данните за престоя му в нея са били вкарани във федералния регистър, който се използва за проверки на хора, желаещи да си купят оръжие.\r\n\tКели също така е бил залавян да внася огнестрелни оръжия в базата на американските ВВС Холоман в Ню Мексико по времето, когато е служил там, се казва в огласен вчера доклад на полицията в Ел Пасо, Тексас.\n\n\r\n\tДокато бил в армията, Кели, който по онова време бил на 21, отправил смъртни заплахи срещу по-висшестоящи офицери, се казва в доклад от юни 2012 г., в който също са споменати обвиненията на военния съд. Впоследствие бил осъден по тях на 12 месеца затвор.\r\n\tВ понеделник американските ВВС признаха, че не са били вкарали във федералната база данни информацията за криминалното досие на Кели. Според военните правила това също се явява основание да му бъде отказано правото да носи оръжие.\r\n\tПо отношение на сексуалното посегателство, за което е бил само заподозрян, шерифът на окръг Комал заяви, че се прави проверка дали не са допуснати грешки при разследването.", "date": "2017.11.08", "title": "Стрелецът от Тексас е бягал от психиатрична клиника и е заплашвал висши офицери"}
{"url": "http://www.mediapool.bg/moskva-nad-54-hilyadi-boitsi-ot-nezakonni-grupirovki-sa-likvidirani-v-siriya-news271541.html", "text": "През последните две години в Сирия са били ликвидирани над 54 хиляди бойци от незаконни групировки, сред които и около 4200 граждани на Русия и съседни на нея страни. Това заяви днес началникът на генералния щаб на въоръжените сили на Русия Валерий Герасимов, цитиран от ТАСС. \r\n\t \r\n\tПо думите му руските военни части в Сирия са се сблъскали с подготвен противник, разполагащ с 1500 танка и бронирани машини, над 1200 оръдия и миномета, иззети от сирийските и иракските правителствени сили. Освен това противникът не е изпитвал недостиг от боеприпаси и материални средства, които \"постоянно са пристигали от чужбина\", каза генералът. \r\n\t \r\n\t\"Общо бяха освободени над хиляда населени места и унищожени над 54 хиляди бойци от незаконни въоръжени формирования (в това число 2800 пристигнали от Руската федерация и 1400 - от страните от близката чужбина\", оповести Герасимов на заседание на колегията на министерството на отбраната в Москва. \n\n\r\n\t \r\n\tГерасимов заяви, че командния състав на незаконните въоръжени формирования е преминал подготовка \"в специални лагери под ръководството на западни инструктори\", а те са разполагали и с военни съветници от страни от Близкия изток, Западна Европа и САЩ. \"В редица случаи офицери от спецчастите на тези страни пряко са оглавявали незаконните въоръжени формирования\", каза руският генерал. \r\n\t \r\n\tТой похвали тези формирования, че \"не са отстъпвали на сирийските правителствени войски по равнище на съгласуваност и подготовка\", като са действали \"тактически грамотно и нешаблонно, особено в градски условия\". Шефът на руския генерален щаб припомни, че преди намесата на Русия в Сирия терористите са контролирали над 70 на сто от територията на страната, на за двете години руска военна намеса е бил извършен прелом в полза на сирийските правителствени сили.", "date": "2017.11.08", "title": "Moсква: Над 54 хиляди бойци от незаконни групировки са ликвидирани в Сирия"}
{"url": "http://www.mediapool.bg/tramp-za-severna-koreya-iskam-mir-chrez-sila-news271534.html", "text": "Американският президент Доналд Тръмп отправи остро предупреждение към Северна Корея, като я прикани никога да не подлага на изпитание решимостта на Съединените щати и съюзниците им, съобщи Франс прес.\r\n\t \r\n\tВ реч в Националното събрание в Сеул в края на посещението си в Южна Корея, той призова всички отговорни страни по света да обединят сили, за да изолират \"бруталния режим\" на Северна Корея, като го лишат от \"всяка форма на подкрепа, снабдяване или признание\". \r\n\t \r\n\tПо думите му режимът в Пхенян е изтълкувал сдържаността на Америка в миналото като слабост:\r\n\t \r\n\t”Няма да позволим американски градове да бъдат заплашвани с разрушение. Няма да бъдем сплашени. И няма да допуснем най-бруталните жестокости в историята да бъдат повторени тук, на тази земя, в защита на която сме воювали и умирали. Искам мир чрез сила”, заяви Тръмп.", "date": "2017.11.08", "title": "Тръмп за Северна Корея: Искам мир чрез сила"}
{"url": "http://www.mediapool.bg/sadiite-ot-sofiyskiya-gradski-sad-izdignaha-velichka-tsanova-za-svoi-shef-news271560.html", "text": "Общото събрание на Софийския градски съд реши в сряда да предложи на Величка Цанова за свой председател. От 75 съдии общо 61 са подкрепили Цанова, а 14 са се въздържали. Преди два дни кандидатурата на съдия Цанова бе издигната от 43-ма съдии.\r\n\t \r\n\tАргументите за издигането на кандидатурата бяха формулирани от съдия Златка Чолева.\r\n\t \r\n\t\"Съдия Величка Цанова е от 11 години в Софийския градски съд, тя е мъдър и диалогичен човек, умее да отстоява независимостта на съда, има уши да чуе проблемите на съдиите и има сила и смелост да ги разреши. Освен това е почтен човек, който има принципна позиция, която отстоява, дори когато обира личен негатив\", гласят мотивите за издигането.\n\n\r\n\t \r\n\tСъдия Цанова благодари за доверието и каза, че ще се постарае в съда да има добър микроклимат и взаимно доверие. Тя обеща да използва всички законови механизми на Общото събрание на съда, за да може да \"управляваме (всички съдии - б.ред.) заедно\".\r\n\t \r\n\tВеличка Цанова е дългогодишен наказателен съдия в СГС. Тя беше заместник-председател на съда, докато председател бе Георги Колев. По-късно Колев стана шеф на Върховния административен съд, въпреки че бе наказателен съдия.\r\n\t \r\n\tСъдия Цанова бе кандидат за шеф на Софийския градски съд през 2011 г., когато Висшият съдебен съвет реши да избере семейната приятелка на Цветан Цветанов Владимира Янева.\r\n\tОще тогава изборът на Янева провокира серия от скандали около личността й, протестни оставки във ВСС и за пореден път постави сериозна сянка на съмнение върху кадровата политика на ВСС.\r\n\t \r\n\tПроблемът бе, че Величка Цанова имаше към момента на онзи избор брилянтна репутация на съдия, чиито присъди не се отменят, и огромен стаж в системата. Владимира Янева не блестеше нито като съдия, нито имаше особено голям стаж в системата. Въпреки това под натиска на ГЕРБ съдебният съвет избра Янева.\r\n\t \r\n\tСкандалът влезе в доклада на Европейската комисия, но това не доведе до някакви последствия за шефа на СГС. Величка Цанова обжалва избора като немотивиран пред ВАС, но съдът отказа да се произнесе по същество. Тя обжалва и отказа от справедлив процес пред Европейския съд по правата на човека в Страсбург, но и там не постигна успех.\r\n\t \r\n\tСега за съдия Цанова се отвори нова възможност да оглави съда след изненадващата оставка на досегашния ръководител Калоян Топалов. Прореформаторският ръководител на Софийския градски съд напусна позицията през септември на практика без мотиви. Топалов каза, че е свършил дори повече, отколкото е обещал, и се махна от съдебната система.", "date": "2017.11.08", "title": "Съдиите от Софийския градски съд издигнаха Величка Цанова за свой шеф"}
{"url": "http://www.mediapool.bg/bsp-opravda-debilite-na-ivo-hristov-s-loshiya-material-na-borisov-news271542.html", "text": "ГЕРБ поиска оставката на депутата от БСП Иво Христов заради , че ако не беше Съветската армия 50 000 евреи щяха да бъдат депортрирани, а 80 % от населението на България са дебили.\r\n\tНа среща с избиратели, клип от която Христов беше качил във фейсбук профила си, той защитава тезата на Русия, че Червената армия е спасила българските евреи.\r\n\tПо-късно БСП излезе с декларация, в която признава ролята на българския народ за спасяването на евреите, но посочва, че Христов се е извинил и не смята да му търси отговорност.\r\n\t\r\n\t, каза Тома Биков в декларация от името на парламентарната група на ГЕРБ.\r\n\tБиков посочи, че това е срамно изказване за човек, който като народен представител по конституция е призван да представлява целия български народ.\n\n\r\n\t, каза Биков.\r\n\tТой призова лидерът на БСП Корнелия Нинова да обърне внимание на това изказване и да заяви ясна позиция.\r\n\t, заяви Биков.\r\n\tТой се обърна и към президента Румен Радев с призив да се разграничи категорично от думите на Иво Христов, който беше част от инициативния комитет, издигнал го за държавен глава.\r\n\t\r\n\tМалко по-късно в декларация от трибуната Валери Жаблянов от БСП заяви, че спасяването на българските евреи от българския народ е “историческа истина, която не може да бъде подменена, пренаписана или изкривена от заинтересовани политически среди и държави“. От декларацията обаче стана ясно, че левицата няма да търси отговорност от депутата си за изказването му.\r\n\tЖаблянов каза, че Иво Христов вече е поднесъл своите извинения за направената от него квалификация. , каза Жаблянов.\r\n\t, се казва в декларацията на БСП.\r\n\tВ нея се отчита, че и БСП е участвала в този исторически подвиг: “Следователно напълно несъстоятелно е, който и да е било да поставя под съмнение нашата позиция, защото тя не е просто устно изразена, както позициите на редица съвременни партии“.\r\n\t, каза Жаблянов.\r\n\t\r\n\tПо-рано Христов се извини за изказването си, но се обяви за жертва на манипулативно тълкуване на думите му.\r\n\t, каза той днес пред журналисти в Народното събрание.\r\n\tПреди ден пък Христов заяви, че “дебилен” било медицински термин, използван и като художествен похват, но очевидно е интерпретиран неправилно. , смята той.\r\n\t, посочи Христов.", "date": "2017.11.08", "title": "БСП оправда “дебилите“ на Иво Христов с “лошия материал“ на Борисов"}
{"url": "http://www.mediapool.bg/losha-izborna-vecher-za-donald-tramp-bil-de-blazio-specheli-vtori-mandat-kato-kmet-na-nyu-york-news271537.html", "text": "Републиканската партия на президента на САЩ Доналд Тръмп претърпя няколко поражения в местните избори, добили вид на референдум против милиардера, който отбелязва днес първата годишнина от избирането му на висшия пост.\r\n\t \r\n\tНюйоркският кмет демократът Бил де Блазио спечели втори мандат с 66 процента от гласовете на проведените във вторник избори.\r\n\t \r\n\tПри преброени 93 процента от гласовете основната му съперничка, републиканката Никол Малиотакис, получи едва 28 процента, показват неофициалните резултати от избирателната комисия на града, цитирани от ДПА.\n\n\r\n\t \r\n\tПред привърженици, които празнуваха победата му на парти в музея Бруклин снощи, кметът се зарече да направи Ню Йорк \"най-справедливия град\" в Америка, обещавайки да увеличи инвестициите в детски ясли и достъпни жилища, да оборудва с камери всички полицаи и да се пребори за повече пари за подобряване на метрото. \r\n\t \r\n\t\"Видяхте някои важни промени през последните четири години, но още нищо не сте видели\", написа кметът в Туитър, празнувайки преизбирането си. \r\n\t \r\n\tПо думите му вотът в Ню Йорк - една от няколкото изборни победи за Демократическата партия на местните избори в цялата страна, е изпратил послание към Белия дом.\r\n\t \r\n\t\"Не можеш да посягаш на ценностите на Ню Йорк и да побеждаваш, г-н президент. Ако се обърнеш срещу ценностите на своя роден град, твоят роден град ще отвърне на удара\", каза Де Блазио, обръщайки се към родения в Ню Йорк Доналд Тръмп.\r\n\t \r\n\t\r\n\t \r\n\tКандидатите демократи за губернатори на Вирджиния и Ню Джърси надвиха и в двата щата републиканските претенденти, които макар да не афишираха близост до Доналд Тръмп, бяха възприели неговия речник и идеи, свързвайки например нелегалната имиграция с престъпността, отбелязва Франс прес. \r\n\t \r\n\tВ Мейн избирателите одобриха с референдум разширяването на държавната програма за здравно осигуряване на най-бедните. Така бе утвърдена частично реформата на Барак Обама. \r\n\t \r\n\tТези гласувания естествено бяха повлияни и от местни съображения. Близо половината избиратели във Вирджиния заявиха при екзитполове, че личността на ръководителя не е била решаваща за тях. Вирджиния предпочита демократите от години насам. А в Ню Джърси непопулярността на досегашния губернатор републиканец Крис Кристи се отрази зле на републиканската кандидатка, дотогава вицегубернатор. \r\n\t \r\n\tДемократите обаче могат да се поздравят, че са успели да мобилизират сериозни сили. \r\n\t \r\n\tГласоподавателите от Вирджиния, наричащи се\"прогресисти\", стигнаха 28 процента от общия брой срещу 20 на сто преди четири години. Делът на консервативния вот намаля. \r\n\tТова са окуражаващи знаци за онези, които се готвят за реванш през 2018 г., когато ще има междинни избори за Конгрес.\r\n\t \r\n\t\"Избирателите отхвърлиха дневния ред на Тръмп и Пенс - радостно констатира председателят на Демократическата партия Том Перес. - Успехите от тази вечер са само началото.\"\r\n\t \r\n\t\"Тази вечер Ню Джърси изпрати недвусмислено послание до цялата страна: ние заслужаваме повече\", заяви Фил Мърфи, победителят в Ню Джърси, и подчерта, че става дума за първите големи избори след победата на Доналд Тръмп.\r\n\t \r\n\tПриемникът на Барак Обама заяви от Южна Корея, където е на посещение, че победеният във Вирджиния Ед Гилеспи е трябвало ясно да поведе кампания като близък негов съюзник, а не изпълнена с двусмислие.\r\n\t \r\n\t\"Ед Гилеспи работи здраво, но не се присъедини изцяло към мен, нито към моите идеи\", написа държавният лидер в Туитър.\r\n\t \r\n\t\r\n\t \r\n\tКампанията във Вирджиния се разгорещи, след като републикански позиви обвиниха кандидата на демократите, лекаря Ралф Нортъм, че с позицията си за нелегалната имиграция подпомага бандата Ем Ес-13. Друга предизборна тема бе съдбата на статуите, издигнати в прослава на героите южняци от гражданската война в САЩ.\r\n\t \r\n\tВ крайна сметка Ралф Нортъм лесно спечели с 53.9 на сто от гласовете срещу 45 на сто за Ед Гилеспи. Социолозите бяха предвидили тази победа, но не и с толкова голяма преднина.\r\n\tРезултатът от вторник изправя пред дилема бъдещите кандидати на републиканците: да се разграничат ли от Доналд Тръмп с риск от разрив с електоралната си база или да подкрепят програмата му, при все че може да изгубят гласове в центъра? \r\n\t \r\n\t\"Тръмп заема толкова голямо пространство в американската политика, че за републиканците е трудно да се дистанцират от него\", посочи пред АФП Майкъл Макдоналд, преподавател по политология в университета във Флорида.\r\n\t \r\n\tСледващото изборно изпитание предстои на 12 декември в Алабама, където ще избират сенатор и републиканецът е фаворит. После - през 2018 г., идва сезонът на първичните избори, предшестващи националните избори за Конгрес, насрочени година след това.\r\n\tДалеч от Вашингтон американският президент, започнал обиколка в Азия, \"отпразнува\" в сряда сутринта годишнина от своята победа срещу Хилари Клинтън с реч, произнесена пред южнокорейското Национално събрание.\r\n\t \r\n\t\"САЩ изживяват нещо като чудо\", заяви той, като спомена рекордните нива на борсата, спада на безработицата и борбата с организацията \"Ислямска държава\".\r\n\t \r\n\tТова изявление обобщава цялата политическа стратегия на милиардера, който вижда в доброто икономическо здраве на страната сигурен щит срещу бъдещи изборни несгоди. \"С рекордните икономически показатели ще продължим да печелим, още повече отпреди!\", увери той в Туитър, игнорирайки лошите новини от вторник.", "date": "2017.11.08", "title": "Лоша изборна вечер  за Доналд  Тръмп: Бил де Блазио спечели втори мандат като кмет на Ню Йорк"}
{"url": "http://www.mediapool.bg/grigor-dimitrov-popadna-v-grupata-na-nadal-v-london-news271545.html", "text": "Най-добрият български тенисист Григор Димитров попадна в група \"Пийт Сампрас\" на Финалния турнир на ATP в Лондон. Негови съперници в тази група са световният №1 Рафаел Надал, Давид Гофен и Доминик Тийм.\r\n\t \r\n\tВ другата група “Борис Бекер” са шесткратният шампион Роджър Федерер, Александър Зверев, Марин Чилич и Джак Сок.\r\n\t \r\n\tНадал присъства на жребия, но е възможно да не играе, ако не се възстанови напълно от контузията в коляното, заради която прекрати преждевременно участието си в Мастърса в Париж миналата седмица.\n\n\r\n\t \r\n\tАко това се стане, испанецът ще бъде заменен от резервата и негов сънародник Пабло Кареньо Буста (втора резерва е Сам Куери). \r\n\t \r\n\tТурнирът ще се проведе от 12 до 19 ноември в зала “О2” в английската столица.\r\n\t \r\n\tТова е първото участие на Григор Димитров в мастърса в Лондон, който събира осемте най-добри тенисисти през годината. В момента Димитров е шести в световната ранглиста и при добро представяне може да се придвижи с още едно място напред.", "date": "2017.11.08", "title": "Григор Димитров попадна в групата на Надал в Лондон"}
{"url": "http://www.mediapool.bg/smog-zadushava-delhi-i-lahor-news271559.html", "text": "Индийската столица Делхи се задушава вече втори ден под облаци гъста мъгла. Критичната ситуация наложи училищата да бъдат затворени за цяла седмица, предаде Франс прес.\r\n\t \r\n\tСмогът е проникнал дори в новото подземно метро, чиито тунели са задимени.\r\n\t \r\n\tВ 09.00 ч. местно време (03.30 по Гринуич) таблата на датчиците, инсталирани в града, показваха опасни нива на фини прахови частици във въздуха - между 400 и 700 микрограма на кубичен метър. Световната здравна организация препоръчва да не се надхвърля среднодневният показател от 25.\r\n\t \r\n\t\"Когато пристигнах в Делхи през 1984 г., въздухът в града беше чист. Днес обаче, щом тръгнах на работа в четири часа сутринта, не виждах почти нищо пред себе си\", заяви за АФП Дивананд Джоши, уличен продавач на чай.\r\n\t \r\n\tДва милиона делхийски малчугани останаха днес по домовете си, тъй като началните училища са затворени по нареждане на местните власти.\r\n\t \n\n\r\n\tАтаките от смог са често явление през есента и зимата в Делхи, обявен през 2014 г. от СЗО за най-замърсения град в света.\r\n\t \r\n\tСтудът и липсата на вятър притискат към земята вредните емисии от колите, заводите и централите, не им позволяват да се разсеят в атмосферата.\r\n\t \r\n\tМасов приток на пациенти в болниците, затворени предприятия, анулирани полети и промени в училищните разписания донесе смогът в Лахор, втория по големина град в Пакистан. Над страната виси облак от замърсяващи вещества, който ще се разпръсне чак след доста дни.\r\n\t \r\n\tПротивно на съседна Индия властите не съобщават официални данни и мащабът на явлението остава неизвестен. Видимо са засегнати обаче ред провинции и градове, включително столицата Исламабад.\r\n\t \r\n\tЕдинствено гражданското сдружение \"ПакистанЕърКуолити\", разполагащо с модерни, макар и ограничен брой измервателни инструменти, помества на всеки час в Туитър данни за замърсяването (@LahoreSmog).\r\n\t \r\n\tЦифрите, достъпни тази сутрин, вдъхваха тревога. В 09.11 ч. местно време (04.11 по Гринуич) концентрацията на фини прахови частици във въздуха на Лахор достигаше 757,2 мкг/куб. м - още повече, отколкото в Делхи, добавя АФП.", "date": "2017.11.08", "title": "Смог задушава Делхи и Лахор"}
{"url": "http://www.mediapool.bg/prints-charlz-sashto-se-okaza-zamesen-v-skandala-paradaiz-peipars-news271555.html", "text": "И принц Чарлз, освен майка си - кралица Елизабет Втора, се оказва замесен в скандалните разкрития на т.нар. \"Парадайз пейпърс\". Британският вестник  съобщава в сряда, че частното имение на принца е получило милиони лири печалби от офшорни фондове и компании, включително и от своя дял, инвестиран в офшорна фирма на свой близък приятел.\r\n\t \r\n\tРешението на членовете на борда на имението да купи дялове в приятелска компания било взето с явното съзнание за деликатността на операцията, поради което те дали клетва да го пазят в тайна. Компанията, в която кралското имение решило да инвестира, била оглавявана от стар приятел на принц Чарлз от университетските му години в Кембридж. Решението да инвестира в приятелска фирма, при това при строга тайна, повдига неудобни въпроси за имението на принца, отбелязва \"Гардиън\".\r\n\t \r\n\tДруг скандален момент е, че тази фирма се занимавала със залесителни проекти и търговия с въглеродни емисии от тропически гори, а принцът е известен като активен природозащитник, агитиращ за всякакви \"зелени\" проекти. Така, отбелязва \"Гардиън\", името му косвено се използвало за подкрепа на проектите, а следователно и за печалбите, на въпросната фирма.\r\n\t \r\n\tПреди разкритият на така наречените \"Парадайз пейпърс\" не е било публично обявявано, че имението на принца има офшорни интереси. Кралското интендантство публикува ежегодни отчети, но те не съдържат подробности за инвестициите и къде са направени те. Тези съзнателни \"пропуски\" винаги са били критикувани както в парламентарните комисии, така и от граждански активисти, отбелязва вестникът.\r\n\t \n\n\r\n\tВъпросната приятелска фирма била регистрирана на Бермудските острови през 1999 г. и търгувала с въглеродни емисии, като генерирала \"привлекателни доходи, ... инвестирайки в тропически и субтропически гори по света\". В нея инвестирали и други богати хора и публични личности.\r\n\t \r\n\t\"Гардиън\" обръща внимание също на факта, че кралското имение винаги е било освободено от данъци върху доходите си и върху печалбите от инвестиции.\r\n\t \r\n\tТемата се подхваща и от електронното издание , което отбелязва, че принц Чарлз е лобирал за промяна в политиката по климатичните промени, без да разкрива, че има личен финансов интерес от това чрез офшорните си инвестиции. Според вестника тези действия на британския престолонаследник представляват \"сериозен конфликт на интереси\".\r\n\t \r\n\t\"Индипендънт\" също обръща внимание на подозрителния факт, че купувайки дял в компанията на своя близък приятел, управата на имението на принца е дала клетва това да се пази в строга тайна.\r\n\t \r\n\t\"Принцът на Уелс отдавна се изказва гръмко по въпросите за климатичните промени. \"Според Би Би Си той инициира мощно популяризирана кампания за промени в две много важни споразумения, отнасящи се до околната среда, само две седмици, след като (бермудската компания) изпратила в офиса му документи за лобиране\", пише електронният всекидневник.\r\n\t \r\n\tЧетири седмици, след като купил акции в компанията, принц Чарлз призова въпроса за търговията с въглеродни емисии от тропическите гори да бъде включен в Протокола от Киото и в системата на ЕС за търговия с такива емисии, защото това било пропуск, отбелязва \"Индипендънт\".\r\n\t \r\n\tВестникът цитира бившия председател на Комисията за стандартите за поведение на обществените лица сър Алистър Греъм, според когото има \"конфликт на интереси между собствените инвестиции на имението на принца и онова, за което той публично се бори\".", "date": "2017.11.08", "title": "Принц Чарлз също се оказа замесен в скандала \"Парадайз пейпърс\""}
{"url": "http://www.mediapool.bg/razhodite-za-zdrave-zatrudnyavat-vseki-treti-balgarin-news271561.html", "text": "Почти всеки трети българин се справя трудно или много трудно с разходите за здраве, а всеки 10-ти е взимал заем, за посрещане на здравните си потребности. Това съобщи доц. Божидар Ивков от Института за изследване на обществата и знанието при БАН при представянето на проучване за здравето, качеството на живот, разходите за здраве и социалните неравенства в здравеопазването.\r\n\tВ допитването, направено в периода януари-април 2015 г., за личните разходи за здраве са участвали 800 домакинства, а в допитването за социалното неравенство, извършено през тази година - 2340 лица.\r\n\tНад 50 на сто от разходите за здраве са давани от пациента, като е трайна тенденцията държавата да прехвърля финансовата тежест върху гражданите, каза още доц. Ивков.\r\n\tТози процент в държавите, в които има добре работещо здравеопазване варира между 5 и 20 на сто, подчерта той.\r\n\tВисоките разходи при разболяване на един член от семейство \"достигат до катастрофалните 36 на сто от доходите\", добави още доц. Ивков.\n\n\r\n\tБлизо всеки четвърти българин няма достъп до лекар, фелдшер или до лекарства, каза доц. Здравка Тонева от института.\r\n\tСърдечно-съдовите проблеми и високото кръвно налягане вече не са само здравен, а национален проблем, се посочва в проучването.\r\n\tДанните от проучването ще бъдат предоставени на заинтересованите институции.", "date": "2017.11.08", "title": "Разходите за здраве затрудняват всеки трети българин"}
{"url": "http://www.mediapool.bg/obshtinarite-sa-na-pat-da-kazhat-da-za-bronzovata-kashta-na-myastoto-na-mavzoleya-news271547.html", "text": "Една крачка остава на Столичния общински съвет, за да разреши поставянето на инсталацията \"Бронзовата къща\" на мястото на съборения мавзолей на площад \"Ал. Батенберг\". В сряда две общински комисии одобриха монтирането на сградата-скулптура в центъра на София. Очаква се предложението да събере мнозинство и на заседанието на общинския съвет в четвъртък. Гласуването ще е след пет обществени обсъждания на проекта.\r\n\tРеално общината и общинският съвет не са избрали сами нито проекта, нито мястото му, а са приели идеите на автора - Пламен Деянофф, и предложението на Австрия.\r\n\t\"Бронзовата къща\" е дело на живеещия в Австрия български художник Пламен Деянофф. Предложението е тя да стои на мястото на мавзолея от януари 2018 г. до декември същата година. \"Бронзовата къща\" привлича вниманието на Столичната община, след като Австрия предлага това да е общ проект и \"културен мост\" между двете държави, които през следващата година ще председателстват последователно Съвета на ЕС.\r\n\t\"Бронзовата къща\" не е масивна сграда, а по-скоро прилича на плетеница от детайли от бронз, които са ръчно отлети и обработени.. Определя се като най-голямата в света скулпутра-сграда. Пространството между стените ѝ може да се използва за различни събития.\r\n\tСпоред представянето на проекта той е вдъхновен от дърворезбите в българските възрожденски сгради. В същото време стилистиката на скулптурата е съвременна. Според описанието на автора \"Бронзовата къща\" трябва да препраща към Хрельовата кула в Рилския манастир.\n\n\r\n\tПроектът на Пламен Деянофф беше представен в Софийската градска художествена галерия преди няколко месеца. Преди години художникът е имал амбиции да постави артинсталацията в родния си Велико Търново, но това така и не се е случило. Деянофф вече близо 12 години прави отливки на орнаменти и макети на \"Бронзовата къща\", които представя в музеи по света.\r\n\t Австрия ще плати за транспортирането на инсталацията до София. , обясни председателят на комисията по култура Малина Едрева (ГЕРБ), която е и сред вносителите на предложението за инсталацията на площад \"Батенберг\".\r\n\tВъпреки подкрепата сред общинарите за издигането на \"Бронзовата къща\" в центъра на София, идеята за инсталацията предизвика дебати в последните седмици. Петима художници и архитекти, част от групата \"Публично изкуство в България\", изпратиха отворено писмо, в което задават серия въпроси на общината и посолството на Австрия във връзка с проекта. Сред тях е питане как точно е избрана \"Бронзовата къща\", както и мястото, на което да бъде поставена.\r\n\tМалина Едрева обясни, че . Получила е предложение от Австрия за проект, който вече е готов и с осигурено финансиране. Едрева сравни Деянофф с Христо Явашев - Кристо, който осъществявал проектите си по същия начин. Тя добави, че мястото на инсталацията е посочено от Деянофф, а от общината нямат нищо против предложението, защото така за първи път можело да се покаже съвременно изкуство в такъв мащаб и то на световно признат български автор.\r\n\tСпоред Деянофф мястото на бившия мавзолей от години стои празно, а в същото време се свързва само с идеологията на социализма. Идеята била по време на европредседателството то да се превърне в място за дискусии, включително и за бъдещото преобразяване на тази част от центъра на София.\r\n\tСред критиките към проекта е и това, че обявен прекалено късно, а обществените обсъждания - форсирани.  Идеята е България и Австрия да се представят с произведение на общ художник по повод европредседателството през 2018 г., която също е и Година на културното наследство.\r\n\tВ писмото си архитектите и художниците питат още дали се предвижда подобна инсталация да бъде поставена на реципрочно място във Виена. Едрева отново обясни, че София няма средства за подобно нещо, а досега не е получила предложение за готов и финансиран проект, за да поиска от Виена да го представи по време не председателството.", "date": "2017.11.08", "title": "Общинарите са на път да кажат \"да\" за \"Бронзовата къща\" на мястото на мавзолея"}
{"url": "http://www.mediapool.bg/pochina-steliyan-stoichev---nai-mladiyat-deputat-vav-velikoto-narodno-sabranie-news271549.html", "text": "На 51-годишна възраст почина Стелиян Стойчев, съавтор на Конституцията и най-младият депутат във Великото народно събрание (1990-1991)Федерацията на независимите студентски дружества.\r\n\tТой беше участник в протестите на \"Екогласност\" от октомври 1989, когато режимът на Тодор Живков все още съществуваше. Беше един от създателите и ключовите фигури на първата свободна младежка организация, възникнала след 45 години комунизъм – Независимото студентско дружество (НСД).\r\n\tПрез зимата и пролетта на 1990 г. Стелиян Стойчев участва в преговорите на Кръглата маса – инициатива, която позволи въвеждането на многопартийна система, организирането на свободни избори и допускането на свободен печат.\r\n\t\"През лятото на 1990 г. той участва в студентската стачка, довела до оставката на президента Петър Младенов. В следващия четвърт век водеше битки в името на различни граждански организации – искаше да бъдат независими и непокорни като него самия. Беше смел, когато други не бяха и почтен, когато други не искаха. Гордеем се, че бяхме заедно\", се казва в съобщението на Федерацията на независимите студентски дружества.", "date": "2017.11.08", "title": "Почина Стелиян Стойчев - най-младият депутат във Великото народно събрание"}
{"url": "http://www.mediapool.bg/peti-bankomat-be-vzriven-v-sofiya-za-malko-nad-mesets-news271550.html", "text": "Пети банкомат бе взривен в София за малко повече от един месец. Този път е разбита машина до хипермаркет в кв. \"Редута\". Сигнал за поредния подобен случай е подаден в столичната полиция в 4.50 часа в сряда, съобщи БНР.\r\n\tЗапазва се тенденцията при тези престъпления в София обирджиите да използват бутилки със сгъстен въздух или газ под налягане, които поставят в задната част на набелязания банкомат.част от витрините на близкия хипермаркет. По първоначални данни в устройството е имало около 60 000 лева. Банката извършва ревизия, за да се установи точният размер на откраднатата сума. За щастие при взрива няма пострадали.\r\n\t\"Взривяването на банкомати беше актуално преди няколко години в Западна Европа. Предполагам, че от там е заимствано и в България\", коментира главният секретар на МВР Младен Маринов, който присъства на церемонията по отбелязването на професионалния празник на полицията.\r\n\tТой обаче отказа да даде повече подробности, нито да посочи дали става въпрос за една банда или няколко, тъй като престъпниците ще разберат с какви данни разполагат разследващите.\r\n\tСамо преди десетина дни две устройства бяха взривени един след друг в столичните кв. \"Левски\" и \"Банкя\". Преди това в ранните часове на на 5 октомври бе разбит и банкомат в кв. \"Дружба 2\", от който бяха задигнати около 53 000 лева. В нощта срещу 28 септември пък с газ беше взривен и банкомат на бул. \"Цариградско шосе\" – срещу сградата на болница \"Света Анна\".\r\n\tМесец по-рано, в нощта срещу 28 август, обирджии използваха бутилки сгъстен въздух, за да откраднат парите от банкомат в банков клон в блок 25 в кв. \"Младост\". При взрива около 10 000 лева се разпиляха наоколо, заради което се наложи полицията да загради допълнително района. Засега няма задържани за нито един от тези случаи.\r\n\tВъв връзка със зачестилите набези срещу кешови устройства вътрешният министър Валентин Радев разпореди в края на октомври подчинените му да вземат допълнителни мери за сигурност, включително и като за пореден път проверят дали банките изпълняват предписанията на полицията.\r\n\tВъпреки очевидния бум на тези престъпления от лятото насам в София, МВР шефът изрази увереност, че те са \"спорадични\", а не дело на тясно специализирана престъпна банда. \"Мога да кажа, че те не го правят, даже, правилно, няма да ги учим как става това, но засега виждам, че се учат, буквално. От професионалистите го чуваме и аз самият съм близо до темата. Мисля, че много бързо ще се справим с тези, поне, които разбиват\", демонстрира спокойствие Радев на 27 октомври, освен два банкмата в София, бе разбит и един в Баня, Карловско.", "date": "2017.11.08", "title": "Пети банкомат бе взривен в София за малко над месец"}
{"url": "http://www.mediapool.bg/radev-s-pokana-da-poseti-antarktida-news271548.html", "text": "Президентът Румен Радев връчи националното знаме на ръководителя на 26-ата българска антарктическа експедиция проф. Христо Пимпирев, като пожела то гордо да се вее над полярната ни станция.\r\n\t \r\n\tБългарските учени, подкрепени от държавата, осъзнаха още преди десетилетия огромната важност на този континент, посочи Радев в приветствието си към членовете на експедицията на традиционната церемония в Гербовата зала на \"Дондуков\" 2. \r\n\t \r\n\tБазата ни е основана още през 1988 г., а от 1993 г. имаме Български антарктически институт, припомни държавният глава. \n\n\r\n\t \r\n\tПравотата им се потвърждава с особена сила днес, защото Антарктика е все по-важна за научни изследвания за разкриване на тайните и на големия потенциал на белия континент. Изследванията, които се правят там, са критично важни днес. Тревожните промени в климата оказват влиянието си в този континент, но това, което става там, се връща обратно като заплаха за цялата планета, посочи президентът Радев. \r\n\t \r\n\tPо думите му всички тези процеси трябва да се изследват внимателно, задълбочено и да се наблюдават постоянно.\r\n\t \r\n\t България дава своя принос в опазването на бъдещето на планета, каза Радев. \r\n\t \r\n\tТой отбеляза, че научната програма е богата и тази година, ще има важни изследвания за морското равнище, за замръзналата почва, геоложки, сеизмични изследвания. \r\n\t \r\n\tДържавният глава поздрави Българския антарктически институт в лицето на проф. Пимпирев за организацията и подготовката на тези изследвания и на експедициите, за поддръжката и обновяването на базата. Тази година ще има подобрения - фотоволтаични панели, нов генератор. \r\n\t \r\n\tПроф. Христо Пимпирев припомни, че тази традиция датира още от 1993 г., от която българската база всяка година прави сериозни научни изследвания, още от времето на първия демократично избран президент д-р Желю Желев.\r\n\t \r\n\tОгромно задължение е да работим като българи в тази малка част от България на 13 000 км от тук, в селището ни, където всеки чужденец, който дойде, се чувства като в България, посочи Пимпирев. \r\n\t \r\n\tПроф. Пимпирев покани президента Радев да посети българската база, защото от 12 години български президент или друг висш държавник не е ходил там. \r\n\t \r\n\tКогато президентът ни връчи националния трикольор, това е на кадем, експедициите завършват успешно, каза още Пимпирев. \r\n\t \r\n\tПред журналисти той посочи, че експедицията тази година включва 23-ма българи, от които 9 логистици, защото научните изследвания трябва да бъдат подсигурени. Ще има и чуждестранни учени, тази година базата ни ще бъде \"световен научен център\", защото ще работим по международни проекти, свързани с проблем, който засяга цялото човечество - глобалните климатични промени, каза ученият. \r\n\t \r\n\tПо думите му Антарктида е лакмусът на климата на планетата. \r\n\t \r\n\tСред чуждите учени са шестима португалци, полярниците ни помагат и на двама турски учени, ще има монголски учен, испанци, както и учен от Великобритания. Полярниците са геоморфолози, глациолози, сеизмолози, геодезисти. В отговор на въпрос Пимпирев каза, че планират посещение на няколко президенти на българската база.", "date": "2017.11.08", "title": "Радев с покана да посети Антарктида"}
{"url": "http://www.mediapool.bg/mvr-zadarzha-gnili-yabalki-navrah-arhangelov-den-za-krazhba-i-nezakonen-darvodobiv-news271551.html", "text": "Двама полицаи са задържани навръх професионалния си празник – Архангелов ден, съобщиха от МВР в сряда.\r\n\tЕдиният е арестуван заради кражба на яке от мол на столичния бул. \"Цариградско шосе\", а другият – по подозрения, че участва в схема за незаконен дърводобив.\r\n\t\"Обидно ми е на празника да обявявам такава информация, но от 47 000 души в системата има и гнили ябълки. Не може да няма. Хората се изкушават, променят манталитета си, но ние за разлика от другите ведомства това не го крием, а го показваме, за да действа възпитаващо и дисциплиниращо, пък и гражданите да знаят, че се борим с вътрешната корупция с всички сили и средства\", коментира след официалното отбелязване на празника на полицията заместник-вътрешният министър Стефан Балабанов.\r\n\tШефът на \"Национална полиция\" Христо Терзийски пък добави, че \"нито един случай на полицай престъпник не е бил скрит\".", "date": "2017.11.08", "title": "МВР задържа \"гнили ябълки\" навръх Архангелов ден – за кражба и незаконен дърводобив"}
{"url": "http://www.mediapool.bg/afganistan-severna-koreya-rusiya-i-siriya-obsazhdat-ministrite-na-otbranata-na-nato-news271562.html", "text": "Афганистан, Северна Корея, Русия и Сирия са сред темите, които американският министър на отбраната Джеймс Матис ще обсъжда с колегите си от НАТО на двудневната им среща в Брюксел, предаде Франс прес.\r\n\t \r\n\tСрещата в сряда и четвъртък се провежда в момент, в който американският президент Доналд Тръмп е на дълга обиколка в Азия на фона на напрежението там заради севернокорейските ракетни и ядрени изпитания.\r\n\t \r\n\t\"Световната заплаха\", която представлява режимът на Ким Чен-ун ще \"бъде в менюто\" на вечерята днес на 29-те министри на отбраната на страните от алианса. Тя ще се състои в централата на НАТО в Брюксел. На нея ще присъства и европейски дипломат номер едно Федерика Могерини.\r\n\t \r\n\tУтре министрите на отбраната се очаква да обявят увеличаване на числеността на мисията си в Афганистан \"Решителна подкрепа\", наброяваща сега 13 000 военни, в знак на подкрепа на новата стратегия на Тръмп за Афганистан, обявена през август.\r\n\t \r\n\tУтре следобед Матис ще събере в сградата на НАТО около шейсет министри и представители на страните от международната антиджихадистка коалиция. Те ще направят равносметка на кампанията срещу \"Ислямска държава\" в Ирак и Сирия.\n\n\r\n\t\r\n\tВсички в НАТО са съгласни, че е необходим силен натиск над Северна Корея, заяви генералният секретар на пакта Йенс Столтенберг. Натискът е пътя към мира, особено ни е необходим икономически натиск, добави той преди началото на двудневната среща на министрите на отбраната от алианса. Столтенберг отбеляза, че в това отношение Русия и Китай имат ключова роля като съседи на Северна Корея.\r\n\t \r\n\tТой посочи, че освен САЩ, други държани от алианса и техни партньори са обещали изпращането на допълнителни военни в Афганистан. Няма да възобновяваме бойните действия там, дългосрочната ни цел е местните сили да се грижат за сигурността и установяването на траен мир. Ще продължим финансирането на афганистанските сили за сигурност, посочи Столтенберг. Той съобщи вчера, че се очаква в Афганистан да бъдат изпратени допълнително 3000 военни.\r\n\t \r\n\tСтолтенберг добави, че министрите ще обсъдят необходимостта интернет да попадне в обхвата на защитните мерки на алианса. Предвижда се интернет да бъде защитаван по същия начин, както територията и акваторията на държавите от НАТО.\r\n\t \r\n\tТрябва да подобрим изискванията за цивилната инфраструктура в държавите от алианса, така че тя да може да бъде ползвана за военни цели. ЕС, НАТО и частният сектор имат ключова роля, отбеляза Столтенберг.", "date": "2017.11.08", "title": "Афганистан, Северна Корея, Русия и Сирия обсъждат министрите на отбраната на НАТО"}
{"url": "http://www.mediapool.bg/pragat-na-razplashtaniyata-v-broi-se-namalyava-ot-10-000-na-5-000-leva-news271543.html", "text": "Намалява се прагът за плащанията в брой от 10 000 лв. на 5 000 лв. Това реши парламентът с промени в Закона за данък върху добавената стойност (ЗДДС), приети на първо четене в сряда.\r\n\tСпоред вносителите предложеният праг е в съответствие с наложилата се практика в другите държави членки на ЕС, където прагът за плащанията в брой е в диапазон от 2 000 до 3 000 евро. Целта е ограничаване на сивата икономика и избягването на плащането на данъци.\r\n\tТова е вторият опит за тази година да се намали сумата, до която могат да се правят плащания в брой. Преди няколко месеца парламентът гласува на първо четене таванът за кешовите плащания да се намалява поетапно - до 5000 лв. от август тази година, до 3000 лв. от 2018 г. и до 1000 лв. от 2019 г. В последствие текстът беше редактиран и предложено ограничение до 5000 лв., което обаче не беше подкрепено при окончателното гласуване.\r\n\t\r\n\tС измененията в Закона за ДДС се правят промени и в още няколко данъчни закона, включително и в този за данъците върху доходите на физическите лица. Предложенията не бяха подкрепени от БСП и ДПС. От левицата обясниха, че са против заради липсата на разчети.\r\n\tВъпреки това  Вносителите от Министерския съвет обясняват това с факта, че отстъпката била въведена, за да се подават декларации през интернет. В последните години все повече хора се възползвали от тази възможност и бонусът изиграл своята роля и вече не бил нужен. С премахването му приходите в бюджета би трябвало да се увеличат с 1.2 млн. лв.\n\n\r\n\tОт \"Воля\" предложиха отстъпката да остане, ако данъците се платят до 28 февруари.\r\n\tС измененията в данъчните закони се предвиждаза сумите и внесените данъци и осигуровки в друга страна. Дефиниция на \"доказателства\" в законопроекта няма. Според мотивите към документа е да се разшири кръгът от възможни документи, с които да се доказват тези доходи.\r\n\t, но никъде в закона не се обяснява какви са тези \"доказателства\", коментира Адлен Шевкед от ДПС.\r\n\tДанъчните промени предвиждат още от 2018 г. . От ДПС възразиха, че за самоосигуряващите се, особено там, където няма интернет, ще бъде много трудно да подадат е-документа и това ще ги принуди да плащат допълнително на някого да го направи.\r\n\tСъкращава се срокът - до края на февруари вместо до 30 април, в който предприятията и самоосигуряващите се подават справката за изплатените през годината в т.ч. и през 2017 г. доходи на физическите лица.\r\n\t\r\n\tВ подкрепените на първо четене промени в Закона за ДДС се предвижда данъчно задължените лица да подадат заявление за регистрация в 7-дневен срок от датата, на която въз основа на обема и характера на извършваната дейност, могат да направят обосновано предположение, че ще достигнат облагаем оборот от 50 000 лв. или повече в рамките на текущия и следващия месец.\r\n\tСпоред вносителите от Министерски съвет предложението има за цел да противодейства на лицата, които избягват регистрация по ЗДДС при извършване на облагаема дейност за определен период от годината.\r\n\tПредлага се в случаите на прекратяване на юридическо лице без ликвидация, или на неперсонифицирано дружество, или на осигурителна каса, данъчно задължените лица да бъдат дерегистрирани по закона служебно от органите по приходите.\r\n\tПредлагат се и изменения, свързани с облекчаване и оптимизиране на процеса на деклариране, съгласно които, освен в изрично предвидени в закона случаи, отпада възможността за подаването на справка-декларацията, VIES-декларацията и отчетните регистри на хартиен носител и на технически носител. Подаването ще става по електронен път при условията и по реда на Данъчно-осигурителния процесуален кодекс.\r\n\tПрецизира се разпоредбата, предвиждаща обезпечение при доставки на течни горива, като при определени обстоятелства отпада задължението за предоставяне на обезпечения от крайните потребители – лица, които не търгуват, а само пряко потребяват течни горива.\r\n\tПредвижда се принудителната административна мярка \"запечатване на обект за срок до един месец\" да може да се прилага и към трето лице, когато към момента на запечатване обектът или обектите се стопанисват от това трето лице, ако то е знаело или е могло да знае, че е започната процедура по запечатване.\r\n\tДепутатите приеха още общините да могат да събират данък върху таксиметровите превози, като ставката ще се определя от общинските съвети по места.", "date": "2017.11.08", "title": "Прагът на разплащанията в брой се намалява от 10 000 на 5 000 лева"}
{"url": "http://www.mediapool.bg/blizo-90-hil-ptitsi-sa-unishtozheni-zaradi-ptichiya-grip-u-nas-news271552.html", "text": "Близо 90 хиляди птици са унищожени до момента заради установените четири огнища на инфлуенца по птиците (птичи грип), съобщиха от Българската агенция за безопасност на храните \r\n\tПървото огнище на болестта беше констатирано в средата на месец октомври в животновъден обект за отглеждане патици, собственост на \"Мейпъл Лийф Полтри\" ЕООД в село Стефаново община Добрич. В него са унищожени близо 11 хил. птици.\r\n\tВторото и третото огнище са в хасковското село Узунджово и сливенското Глушник. Те са в ли4чното стопанство на двама фермери, занимаващи се с отглеждане на кокошки и патици. От техните ферми са унищожени над 1500 птици, засегнати от заболяването.\r\n\tВ четвъртото огнище са били унищожени близо 8000 патици. Фермата е собственост на \"Алианс Агрикол\" ООД и се намира в село Зимница, област Ямбол.\r\n\tКато част от мерките за ликвидиране и недопускане на разпространението на болестта е било умъртвено и цялото стадо от 68 хиляди кокошки-носачки в животновъден обект собственост на \"Милениум 2000\" ООД. Фермата им е в непосредствена близост до констатираното огнище на \"Алианс Агрикол\" и попада в 3-километровата зона, в която се унищожават всички възприемчиви животни.\r\n\tКъм момента на територията на област Ямбол е констатирано само едно огнище на заболяването инфлуенца по птиците във фермата за патици.", "date": "2017.11.08", "title": "Близо 90 хил. птици са унищожени заради птичия грип у нас"}
{"url": "http://www.mediapool.bg/nai-vliyatelniyat-sunitski-imam-se-sreshtna-s-papata-news271553.html", "text": "Великият имам на влиятелната сунитска институция Ал Азхар Ахмед ат Тайеб се срещна в Рим с папа Франциск и обеща съдействието си в борбата срещу тероризма, предаде Франс прес.\r\n\t \r\n\t\"Срещу този рак, който метастазира в различни места по света Ал Азхар предлага своите ресурси и най-пълното си съдействие за постоянно сътрудничество в търсене на решения на тероризма\", заяви имамът на колоквиум.\r\n\t \r\n\tТой спомена \"исляма, който воюва против самия себе си\" и припомни, че мюсюлманите са жертви на тероризма и плащат \"по-висока цена от другите\".\r\n\t \r\n\tС папа Франциск \"обсъдихме множеството въпроси, които измъчват света и се постарахме да потърсим заедно начини да облекчим страданията, които удрят бедните и нещастните. Убеден съм, че е необходим диалог между религиите, между мъдрите хора, иначе може да се завърнем в епоха на насилие и мракобесие\", заяви имамът.", "date": "2017.11.08", "title": "Най влиятелният сунитски имам се срещна с папата"}
{"url": "http://www.mediapool.bg/tramp-smyata-che-7-noemvri-tryabva-da-bade-obyaven-za-den-na-zhertvite-na-komunizma-news271554.html", "text": "Президентът на САЩ Доналд Тръмп смята, че вчерашният ден, датата, на която се отбеляза 100-годишнината от Октомврийската болшевишка революция в Русия, трябва да бъде обявен за национален ден на жертвите на комунизма, предаде Франс прес.\r\n\t \r\n\tВ комюнике, публикувано от Белия дом във Вашингтон в момент, в който Тръмп бе в Сеул, американският президент казва, че \"по време на изминалия век комунистическите тоталитарни режими по света са избили над 100 милиона души и са подложили още повече хора на експлоатация, насилие и неописуеми опустошения\".\r\n\t \r\n\t\"Днес ние си спомняме за онези, които загинаха и за онези, които продължават да страдат при комунизма\", допълва Тръмп, подчертавайки решимостта на САЩ да \"поддържат запален пламъка на свободата за всички онези, които мечтаят за едно по-свободно и по-малко мрачно бъдеще\".\r\n\t \r\n\tСъобщението бе публикувано в навечерието на отпътуването на Тръмп от Сеул за Китай, комунистическа страна от 1949 г.", "date": "2017.11.08", "title": "Тръмп смята, че 7 ноември трябва да бъде обявен за ден на жертвите на комунизма"}
{"url": "http://www.mediapool.bg/sauditska-arabiya-otkriva-livanski-front-v-regionalnata-bitka-s-iran-news271571.html", "text": "Саудитска Арабия откри нов фронт в регионалната си война чрез посредници с Иран, вземайки на мушка мощния съюзник на Техеран - \"Хизбула\" и Ливан, където е базирана шиитската организация, в стремежа си да вземе надмощие.\r\n\t \r\n\tДокато иранската мощ надделява в Ирак и Сирия, а Рияд е затънал във война със съюзените с Иран групировки в Йемен, новият саудитски подход може да причини траен политически и икономически хаос в една страна, в която влиянието на Техеран също, изглежда, расте.\r\n\t \r\n\tОставката в събота на ливанския премиер Саад Харири, който е саудитски съюзник, обявена в Рияд и съпроводена с обвинения срещу Иран и \"Хизбула\", се разглежда от мнозина като безпрецедентна саудитска намеса в ливанската политика.\r\n\t \r\n\t\"Саудитците, изглежда, са решили, че най-добрият начин да се противопоставят на Иран е като започнат от Ливан\", каза европейски дипломат. Рияд обвинява \"Хизбула\" за оставката на видния сунитски политик, като казва, че (шиитската групировка), е \"похитила\" ливанската политика.\r\n\t \r\n\tНо Саудитска Арабия \"разширява\" вината и към Ливан като цяло, казвайки, че той също е обявил война на кралството. Саудитски министър отправи почти неизпълнимото искане ливанците да вземат мерки срещу една групировка, която е важна част от ливанската политическа \"тъкан\" и е далече по-мощна от самата слаба държава. А партизанската армия на \"Хизбула\" е по-силна от националната армия.\r\n\t \n\n\r\n\tШокиращото изявление на Харири, което съвпадна с голямата антикорупционна чистка, предприета срещу високопоставени саудитци, даде повод за твърдения на \"Хизбула\" и други, че неговите саудитски бизнес интереси са го замесили в разследването и че той е бил принуден да подаде оставка. Рияд и Харири отричат това, както и предположенията, че той е под домашен арест. Те казват, че той е бил принуден да постъпи така заради намесите на \"Хизбула\" в някои арабски страни в услуга на Иран.Властови вакуум\r\n\t \r\n\tСаудитският външен министър Абел Джубейр каза, че \"Хизбула\" е \"давала командите\" в правителството на Харири, което включваше двама министри от \"Хизбула\" и което бе сформирано м.г. след политическа сделка, в резултат на която Мишел Аун - съюзник на \"Хизбула\", стана държавен глава.\r\n\t \r\n\t\"Хизбула\" и нейните съюзници сега ще се мъчат да съставят правителство без Харири и неговата благословия, което хвърля Ливан в мъчително дълга криза. Тя може да породи напрежение между сунити и шиити, макар че засега още няма признаци за това, а всички страни призовават за спокойствие.\r\n\t \r\n\tОбявявайки оставката си, Харири се позова на заговор за неговото убийство и обвини Иран и \"Хизбула\", че сеят вражди и се опитат да \"отвлекат\" Ливан от арабския свят. Тази негова декларация изненада дори помощниците на Харири.\r\n\t \r\n\tНе е ясно какво следва по-нататък. Подкрепяните от Саудитска Арабия опити за отслабване на \"Хизбула\" в Ливан претърпяха тежък провал преди десетина години, като приключиха с изблици на сунитско-шиитски въоръжени сблъсъци по улиците на Бейрут, които само показаха военното надмощие на \"Хизбула\".\r\n\t \r\n\tПрез последните години регионалната борба се прехвърли на други места, и по-специално в съседна Сирия, където бунтовническите групи, сражаващи се срещу президента Башар Асад с дългогодишната саудитска финансова подкрепа, не устояха на пряката военна интервенция от страна на Иран и \"Хизбула\".\r\n\t \r\n\tВ Ирак подкрепяните от Техеран (шиитски) милиции и иранските командири често изглеждаха така мощни, както и подкрепяната от САЩ иракска армия. Това се видя неотдавна и в операцията по превземането на Киркук, контролиран от кюрдските сили.\r\n\t \r\n\tИран се почувства толкова окрилен, че един от най-високопоставените ирански държавници Али Акбар Велаяти шумно се похвали с успеха на неговия регионален алианс, обявявайки в Бейрут в петък победи в Ирак, Сирия и Ливан. Неговото изявление пред медиите след среща с Харири бе възприето като груба провокация от главната регионална сунитска сила Саудитска Арабия.\r\n\t \r\n\tВеднага след това Харири замина за Саудитска Арабия, отменяйки вече насрочените си ангажименти и изненадвайки дори най-близките си съветници на следващия ден с изявлението, което бе предадено първо от медии, които са саудитска собственост.\r\n\t \r\n\tРегионалният сблъсък в района на Залива се прояви часове по-късно, когато съюзени с Иран групировки изстреляха от Йемен балистична ракета към Рияд. Саудитска Арабия твърди, че тя е била изстреляна от \"Хизбула\". Групировката не отговори на обвинението.\r\n\t \r\n\tНито \"Хизбула\", нито ливанското правителство отговориха вчера на саудитското обвинение, отправено от министъра по въпросите на Залива Тамер ас Сабхан - един от главните помощници на престолонаследника принц Мохамед бин Салман, че и Ливан, и \"Хизбула\" са обявили война.\r\n\t \r\n\t\"Ливанското правителство ще се смята за правителство, обявило война на Саудитска Арабия, и всички ливанци трябва да разберат тези опасности и да работят за решаване на проблемите, преди да се стигне до точката, от която няма връщане\", каза той в интервю за телевизия \"Ал Арабия\". А престолонаследникът Мохамед каза пред Ройтерс миналия месец, че войната в Йемен ще продължи, за да се предотврати превръщането на съюзеното с Иран (шиитско бунтовническо) движение на хусите във втора \"Хизбула\" на саудитската граница.Призив за санкции\r\n\t \r\n\t\"Хизбула\" бе основана от иранския Корпус на гвардейците на ислямската революция през 1982 г., за да се бие срещу израелските войски в Ливан. Последната й голяма война срещу Израел бе през 2006 г., след което \"Хизбула\" значително укрепна.\r\n\t \r\n\tМакар Сабхан да се закани, че \"Хизбула\" ще бъде натикана обратно в \"пещерите си\" в Южен Ливан, евентуални саудитски военни действия в Ливан, като например въздушни удари, биха били голяма изненада.\r\n\t \r\n\tВъзникването на политическа парализа и напрежение обаче е голяма заплаха за и без това вече стагниращата (ливанска) икономика, и може да осуети парламентарните избори догодина, които ще бъдат първите в Ливан от 2009 г. насам. Влиятелните политици на страната се надпреварват да тушират опасенията за финансовата стабилност на силно задлъжнялата страна. Те казват, че ливанската лира, която е вързана за долара с неизменен курс от 20 г., е стабилна.\r\n\t \r\n\tХарири бе начело на усилията за мобилизиране на международна помощ, която да помогне на Ливан да се справи с бремето по подслоняването на 1,5 млн. сирийски бежанци, които съставляват една четвърт от населението.\r\n\t \r\n\tЛидери от всички политически сили призовават да се спре по-нататъшната ескалация. Както \"Хизбула\", така и движението \"Бъдеще\" на Харири полагаха усилия за овладяване на сунитско-шиитските напрежения по време на войната в съседна Сирия.\r\n\t \r\n\tСлед оставката на Харири лидерът на \"Хизбула\" Сайед Хасан Насрала призова за спокойствие и търпение. Окаб Сакр от движението \"Бъдеще\" посочи, че протестните демонстрации в знак на солидарност с Харири са били отменени, за да се избегнат ексцесии.\r\n\t \r\n\tСаудитският министър Сабхан призова за \"реални санкции\" и съюзи, \"за да се намери фундаментално решение на тази ракова болест\", като настоя \"Хизбула\" да бъде разоръжена и извадена от правителството.\r\n\t \r\n\tСаад Харири, на когото се наложи да влезе в политиката заради убийството на баща му Рафик Харири през 2005 г., води години наред политически битки с \"Хизбула\" в Ливан. Неговата коалиция \"14 март\" обаче не успя да постигне никакъв напредък към разоръжаване на \"Хизбула\", както повеляват резолюции на ООН.\r\n\t \r\n\tВ отглас на саудитската позиция и САЩ обявиха мерки срещу \"Хизбула\" през последните седмици. В същото време президентът Доналд Тръмп възприема по-твърд подход срещу Иран. Вашингтон предложи награда за (залавянето на) двама ръководители на \"Хизбула\", а Камарата на представителите гласува за нови санкции, насочени срещу всякакви организации, които й оказват подкрепа.", "date": "2017.11.08", "title": "Саудитска Арабия открива ливански фронт в регионалната битка с Иран"}
{"url": "http://www.mediapool.bg/es-i-sasht-podkrepiha-livanskite-institutsii-news271572.html", "text": "Европейският съюз потвърди подкрепата си за стабилността и единството на Ливан, след като оставката на премиера Саад Харири в събота хвърли страната в криза, предаде Ройтерс.\r\n\t \r\n\tВ декларация посланиците на страните членки на ЕС в Бейрут призоваха всички политически сили в страната \"да водят конструктивен диалог\" и да продължат да работят за укрепване на ливанските институции и за подготовка на парламентарните избори в началото на 2018 г., както изисква конституцията на Ливан.\r\n\t \r\n\tС подобна позиция излезе и американският Държавен департамент. \"САЩ силно подкрепят легитимните институции на ливанската държава, - каза говорителката на департамента Хедър Науърт. - Ние очакваме всички членове на международната общност да зачитат тези институции, суверенитета и политическата независимост на Ливан.\"", "date": "2017.11.08", "title": "ЕС и САЩ подкрепиха ливанските институции"}
{"url": "http://www.mediapool.bg/sotsialnite-osigurovki-v-rumaniya-se-prehvarlyat-iztsyalo-varhu-sluzhitelite-news271573.html", "text": "Румънското правителството одобри днес извънредно постановление за прилагането на пакет спорни фискални мерки, които бяха критикувани от синдикатите, работодателските организации и опозицията, съобщава информационният сайт Зиаре.\r\n\t \r\n\tРеформата включва намаляване на данъка върху доходите от 16 на 10 процента процента и намаляване на размера на социалните осигуровки, но и прехвърлянето им изцяло върху служителя. По този начин Румъния ще стане единствената членка на ЕС, която прехвърля всички социални такси върху трудещите се, отбелязва агенцията.\r\n\t \r\n\tВоденото от Социалдемократическата партия коалиционно правителство заяви, че фискалните промени ще намалят бюрокрацията и данъчните измами и ще увеличат бюджетните приходи, посочва Ройтрес. \n\n\r\n\t \r\n\tКритици обаче изразиха опасения, че планът носи рискове за служителите на частните фирми, които може да се окажат с намалени доходи.\r\n\t \r\n\tМерките ще влязат в сила от 1 януари 2018 г., което означава, че работодателите имат едва около седем седмици, за да ги приложат. Стотици протестиращи се събраха пред сградата на правителството, а профсъюзите планират още протести и стачки през идните седмици.\r\n\t \r\n\tВ момента нивото на социалните осигуровки възлиза на 39.25 процента, плащани съвместно от работодателите и служителите. От 1 януари трудещите се ще плащат 35 процента, а работодателите - едва 2.25 процента от размера на заплатата.\r\n\t \r\n\tСъщо така малките фирми с годишен оборот под 1 милион евро ще плащат данък от 1 процент от оборота вместо 16 процента данък върху печалбата. \r\n\t \r\n\tИзвънредното постановление също така ще приложи директива на Европейския съюз, която ще направи по-трудно за мултинационалните компании да връщат печалбите си към фирмите-майка. \r\n\t \r\n\tФискалните промени ще донесат загуби от около 5.2 милиарда леи (1.30 милиарда долара), които финансовото министерство заяви, че ще покрие чрез по-доброто събиране на данъците, както и чрез намаляване на вноските по задължителната частна пенсионна схема.\r\n\t \r\n\tПравителството одобри увеличаване на всички заплати в държавния сектор с 25 процента, а също така планира да увеличи и минималната заплата от следващата година, както и пенсиите.\r\n\t \r\n\tОпозиционната Национално-либерална партия заяви, че възнамерява да внесе вот на недоверие срещу правителството на Социалдемократическата партия и Алианса на либералите и демократите заради мерките, които нарече \"геноцид срещу румънската икономика\".\r\n\t \r\n\tНа фона на създалата се несигурност румънската лея се обезцени до 4.6198 леи/евро днес, което е най-ниското ниво за последните пет години, отбелязва Медиафакс, цитирана от БТА.", "date": "2017.11.08", "title": "Социалните осигуровки в Румъния се прехвърлят изцяло върху служителите"}
{"url": "http://www.mediapool.bg/tsatsarov-iska-dvoino-poveche-prokurori-za-borene-na-koruptsiyata-news271574.html", "text": "Главният прокурор Сотир Цацаров обяви в сряда, че им нужда от удвояване на броя обвинители в специализираните прокуратури, които преди три дни поеха разследването на делата за корупция по върховете на властта.\r\n\t \r\n\t\"Те (сегашните спецпрокуратури – б.р.) не могат да се оправят нито със сегашния сграден фонд, нито със сегашното кадрово осигуряване\", каза Цацаров пред Прокурорската колегия на Висшия съдебен съвет. В крайна сметка предложението му бе прието за сведение заради нуждата от време за дебат по темата.\r\n\t \r\n\tВ момента в първоинстанционната Специализирана прокуратура работят 23-ма прокурори, а Цацаров настоява за назначаването на още 27 души. В Апелативната специализирана прокуратура работят 13 прокурори и се настоява за назначаването на още пет. Отделно се предлага назначаване на нови 15 следователи и 34 съдебни служители. Това няма да засегне общият щат на прокуратура, защото се предлага прехвърляне на хора от други структури.\n\n\r\n\t \r\n\tРеорганизацията обаче ще доведе до голямо увеличаване на разходите. Причината са последните промени в Закона за съдебната власт, които предвидиха възможност спецмагистратите да получават до 18 заплати годишно. \"Нормалните\" съдии и прокурори получават максимум по 13 заплати. 13-тата заплата е под формата на редовния коледен бонус от Висшия съдебен съвет.\r\n\t \r\n\tГлавният прокурор обясни, че ако предложението му се приеме, новите хора трябва да се настанят някъде, а сега няма къде. Поради това той иска от ВСС да прехвърли един от блоковете на Националната следствена служба (НСлС) за нуждите на спецпрокурорите. Ако това стане, Цацаров изяви готовност да се финансира ремонт на цялата територия на НСлС.\r\n\t \r\n\tПо време на заседанието на Прокурорската колегия Сотир Цацаров бе попитан с колко нови дела ще се занимават специализираните прокурори, но той не отговори. По думите му била вярна информацията на Софийския градски съд, че за последните три години са внесени само 26 дела за \"корупционни\" престъпления по върховете на властта. Главният прокурор обясни, че спецпрокурорите ще се занимават с корупцията и в местната власт, което означава и много повече дела.\r\n\t \r\n\tКак се става спецпрокурор?\r\n\t \r\n\tСотир Цацаров повдигна кадровата \"антикорупционна тема\", след като се видя как се попълва съставът на спецпрокуратурите. На трето класиране в конкурса за спецпрокурори бе дошъл ред за назначаването на обвинителя Константин Сулев (от Софийската районна прокуратура). Той обаче нямаше как да бъде назначен, защото преди месец беше обвинен за кражба на ток и сводничество. Прокурор Сулев е отстранен от системата, докато тече разследването.\r\n\t \r\n\tСледващият в класирането прокурор пък се е отказал. Затова в крайна сметка свободното място беше заето от Наталия Станчева, която ще дойде от Окръжната прокуратура в Добрич.\r\n\t \r\n\tВечните началници\r\n\t\r\n\tВ сряда стана ясно още, че Сотир Цацаров е сезирал Конституционния съд за тълкуване на темата за \"вечните началници\" в съдебната власт. Съдът е образувал дело, а за докладчик е избран Филип Димитров.\r\n\tСпоред конституцията магистратите имат право на два последователни ръководни мандата в системата. Досега Висшият съдебен съвет тълкуваше тази норма разширително. Кадровият орган приемаше, че ограничението важи за два последователни мандата на едно и също място. Няма пречка за трети и четвърти шефски мандат, ако те се карат на друго място. Цацаров заема именно тази позиция.\r\n\tПреди седмица обаче Съдийската колегия на ВСС взе принципно решение, че общият брой последователни ръководни мандати не могат да са повече от два. И това е без значение кой къде е бил началник. Идеята е да се тълкува стриктно конституцията и да се ограничи т.нар. \"съдебна номенклатура\".\r\n\tВ момента прокурор Владимир Чавдаров, който бе два мандата окръжен прокурор на Варна, се е кандидатирал и за шеф на апелативната прокуратура в града.", "date": "2017.11.08", "title": "Цацаров иска двойно повече прокурори за борене на корупцията"}
{"url": "http://www.mediapool.bg/ispanskiyat-konstitutsionen-sad-anulira-deklaratsiyata-za-nezavisimost-na-katalunya-news271576.html", "text": "Испанският конституционен съд анулира декларацията на каталунския парламент от 27 октомври за едностранно обявяване на независимост, съобщиха Ройтер.\r\n\t \r\n\tЧасове след като Каталуня обяви независимост в резултат на гласуване в регионалния парламент, завършило със 70 гласа \"за\" и 10 \"против\", испанското правителство отстрани от длъжност каталунския премиер и разпусна парламента.", "date": "2017.11.08", "title": "Испанският конституционен съд анулира декларацията за независимост на Каталуня"}
{"url": "http://www.mediapool.bg/ek-predlaga-prez-2030-ta-pochti-bezvredni-za-vazduha-avtomobili-news271577.html", "text": "Европейската комисия предложи изгорелите газове от всички нови леки автомобили и микробуси в ЕС да бъдат с 30 процента по-ниски през 2030 г. в сравнение с 2021 година, съобщи пресслужбата на ЕК.\r\n\t \r\n\tДелът на ЕС в световните продажби на нови леки пътнически автомобили е намалял от 34 на сто преди финансовата криза (2008-2009 г.) до 20 на сто към днешна дата. За да се поддържат пазарните дялове и да се ускори преходът към превозни средства с ниски и нулеви стойности на отделяните вредни газове, Комисията предлага нови цели за всички новопроизведени леки автомобили и микробуси в ЕС, които ще се прилагат съответно от 2025 г. и 2030 година.\r\n\t \r\n\tС днешните предложения се установяват реалистични и приложими правила, които да помогнат за осигуряването на еднакви условия на съревнование между производителите. Тези предложения ще бъдат подкрепени чрез целенасочени финансови лостове, за да се осигури бързото им внедряване.\r\n\t \r\n\tЦелите за намаляване на отделяния въглероден диоксид, които ЕК предлага, са основани на задълбочен анализ и широко участие на заинтересованите страни, от неправителствени организации до представители на промишлеността. Средните количества на отделяния въглероден двуокис ще трябва да бъдат с 30 на сто по-ниски през 2030 г. в сравнение с 2021 година.\r\n\t \r\n\tПредложението включва цели за 2025 г. и 2030 година. Междинната цел за 2025 г. предвижда тласък на инвестициите. С целите за 2030 г. се предоставя стабилност и се дават дългосрочни насоки за запазване на потока от такива инвестиции. Тези цели помагат за насърчаване на прехода от досегашните превозни средства с двигатели с вътрешно горене към безвредни за околната среда превозни средства.\r\n\t \n\n\r\n\tПредложението включва план за действие и инвестиционни решения за трансевропейското разгръщане на инфраструктура за алтернативни горива.\r\n\t \r\n\tЕК цели също предлагането на автобусни линии на дълги разстояния в Европа и алтернативни варианти на използването на лични автомобили.\r\n\t \r\n\tПредстои предложенията да бъдат обсъдени от министрите в ЕС и евродепутатите.\r\n\t \r\n\tКомисията призовава всички заинтересовани страни да работят в тясно сътрудничество за бързото приемане и прилагане на тези предложения.", "date": "2017.11.08", "title": "ЕК предлага през 2030-та почти безвредни за въздуха автомобили"}
{"url": "http://www.mediapool.bg/germanskata-ikonomika-e-v-silen-podem-no-e-zaplashena-ot-pregryavane-news271578.html", "text": "Съветът на независимите икономически съветници към германското правителство прогнозира за тази година здравословен растеж от 2 процента на най-голямата икономика в Европа, последван от ускоряване до 2,2 процента през 2018 година, но и предупреди за риск от прегряване, предадоха Асошиейтед прес и ДПА.\r\n\t \r\n\tПредседателят Кристоф Шмит заяви при представянето на годишния доклад на т. нар. петима мъдреци пред канцлера Ангела Меркел, че Германия е в силен подем и производствените мощности са претоварени. Той отбеляза, че това дава на следващото правителство на страната шанса да намери баланс между последователността и приспособяването.\r\n\t \r\n\tВ момента Меркел води преговори за сформиране на ново правителство след изборите през септември. Очаква се процесът да бъде дълъг, отбелязва АП.\r\n\t \r\n\t\"Мъдреците\" са повишили рязко очакванията си за растежа спрямо предишните съответно 1,4 процента и 1,6 процента за двете години.\r\n\t \r\n\tСъветът предвижда и нарастване на заетостта до 44,81 милиона души догодина, както и спад на безработицата от 5,8 процента през 2017-а до 5,5 процента през 2018-а година на фона на засиленото наемане на персонал с възстановяване на икономиката.\r\n\t \n\n\r\n\tСъветниците очакват също повишението на потребителските цени в Германия да достигне 1,8 процента догодина след дълъг период на ниска инфлация в еврозоната.", "date": "2017.11.08", "title": "Германската икономика е в силен подем, но е заплашена от \"прегряване“"}
{"url": "http://www.mediapool.bg/bankite-ot-uolstriyt-preduprediha-nyama-vrashtane-nazad-pri-brekzit-news271579.html", "text": "Няколко водещи банки от Уолстрийт са предупредили министъра на търговията на САЩ Уилбър Рос, че \"няма връщане назад\" в плановете за изнасяне работни места от Лондон след Брекзит, пише в. \"Файненшъл таймс\", цитиран от ДПА.\r\n\t \r\n\tСпоред публикацията банките и други големи финансови компании, работещи в Лондон, са заявили на среща с Рос, че нестабилното правителство на Великобритания и бавният напредък в планирането на Брекзит биха могли да ги принудят да започнат преместването на хиляди позиции.\r\n\t \r\n\tШефове от банките, сред които Джей Пи Морган Чейс (JP Morgan Chase), Голдман Сакс (Goldman Sachs) и Ейч Ес Би Си (HSBC), са разговаряли с американския министър в Лондон в петък миналата седмица.\r\n\t \r\n\tТе са го предупредили, че без преходно споразумение доближават точката, при която \"няма връщане назад\", когато трябва да започнат да прехвърлят работни места и капитал, преди Великобритания да напусне ЕС през март 2019 година.\r\n\t \r\n\t\"Имаше широка дискусия около липсата на напредък в преговорите за Брекзит и известно обсъждане на различни политически сценарии\", цитира изданието неназован източник, като допълва, че банките са отказали да коментират срещата.", "date": "2017.11.08", "title": "Банките от Уолстрийт предупредиха: Няма връщане назад при Брекзит"}
{"url": "http://www.mediapool.bg/paradaiz-peipars-razpalvat-politicheska-otvetna-reaktsiya-sreshtu-ofshornite-finansi-news271580.html", "text": "Изтичането на \"Парадайз пейпърс\" - масив от 13,4 милиона документа, за които се твърди, че показват \"как богатите стават още по-богати чрез офшорни маневри\", бързо разгорещи както политици, така и защитниците на различни каузи.\r\n\tАмериканският сенатор Бърни Сандърс заяви, че изтеклите данни показват как \"международната олигархия\" избягва да плаща \"справедливия си дял от данъци\".\r\n\t \r\n\tДжереми Корбин, лидерът на опозицията във Великобритания, посочи, че обществото е било ощетено от \"свръхбогатия елит, който презира данъчната система и останалите от нас\".\r\n\t \r\n\tЗа данъчните експерти обаче заключенията далеч не са толкова ясни. Според тях структурите, разкрити досега чрез новия архив, се различават значително от изобличените при предишното изтичане на документи - скандала \"Панама пейпърс\" от миналата година.\r\n\t \r\n\t\"Те са доста различни от \"Панама пейпърс\"\", отбелязва Паскал Сен-Аман, високопоставен служител по данъчните въпроси на Организация за икономическо сътрудничество и развитие (ОИСР), чиято централа е в Париж. По думите му въпросните схеми в повечето случаи, ако не и изцяло, са законни.\r\n\t \r\n\t\"Някои не са дори спорни от законосъобразна гледна точка\", допълва той.\r\n\t \n\n\r\n\tСлед \"Панама пейпърс\" над 70 правителства започнаха разследвания, сред чиито резултати бе например свалянето от власт на пакистанския премиер Наваз Шариф.\r\n\t \r\n\tИзтичането на информацията принуди Панама, която отказваше да се включи в международните усилия за прозрачност, да отстъпи пред глобалния натиск.\r\n\t \r\n\tБританските данъчни власти заявиха в понеделник, че \"Панама пейпърс\" са довели до 66 криминални разследвания и хазната ще може да си възстанови данъци за 100 милиона британски лири.\r\n\t \r\n\tAppleby, юридическата кантора зад \"вълшебния офшорен кръг\", която е в центъра на новото изтичане, след като компютърните сървъри в няколко от офисите й били хакнати, е много различна от Mossack Fonseca, чиито данни се появиха в \"Панама пейпърс\".\r\n\t \r\n\tВестник \"Ню Йорк таймс\", който е член на Международния консорциум на разследващите журналисти (International Consortium of Investigative Journalists) противопостави \"предимно елитните\" клиенти на Appleby и клиентите на Mossack Fonseca. Те, според медията, \"изглежда са имали по-малко предразсъдъци към бизнеса\".\r\n\t \r\n\tВъпреки това се посочва, че сред \"скучните цифри\" в новите документи, има няколко, които показват как международни компании заобикалят данъчните закони, а свръхбогатите укриват състоянието си.\r\n\t \r\n\tНовото изтичане ще разпали с подновена сила дебата дали секторът на международните финансови услуги играе положителна или отрицателна роля в глобалната икономика.\r\n\tСпоред някои почти е сигурно, че офшорните центрове са вредни.\r\n\t \r\n\tМиналата година над 300 икономисти, включително носителят на Нобелова награда Ангъс Дийтън, подписаха писмо до световните лидери, в което заявиха, че \"съществуването на данъчни убежища не допринася за цялостното световно богатство или за благоденствие и те нямат полезна икономическа цел\".\r\n\t \r\n\tИма обаче и силни гласове в защита на офшорните финанси, които често са описвани като жизненоважна брънка в свят с все по-нарастваща трансгранична търговия и увеличаващи се инвестиции.\r\n\t \r\n\t\"Данъчният неутралитет\" на убежищата гарантира, че лица от различни юрисдикции, които правят колективни инвестиции, могат да избегнат двойно данъчно облагане.\r\n\t \r\n\t\"По принцип офшорните центрове допринасят за трансграничната икономика като помагат на отделните личности и организациите да сключват сделки през границите\", твърди Марк Прагнъл от консултантската компания Capital Economics.\r\n\t \r\n\tТръстовете често се използват за защита на малолетни или на правото на конфиденциалност на високопоставени лица.\r\n\t \r\n\t\"Няма нищо незаконно в това да имате банкова сметка на Бермудите. Проблем е само, ако не я обявите в данъчната си декларация\", отбелязва Мартин Съливан, главен икономист на издателството с нестопанска цел Tax Analysts.\r\n\t \r\n\tОфшорните центрове, поне отчасти, са се отърсили от репутацията си на потайни местенца на фона на световните усилия за прозрачност, които ще доведат до автоматичен обмен на данъчна информация между над 100 страни. Този процес започна през септември. САЩ не се присъединиха към новата система, макар да обменят автоматично информация според собствените си правила, известни като Foreign Account Tax Compliance Act.\r\n\t \r\n\tПрез юни ОИСР заяви, че през последната година е постигнат \"огромен напредък\". Според организацията в черния списък от \"несътрудничещи данъчни убежища\", който тя изготви за срещата на водещите икономики от Г-20, няма да има значими офшорни центрове.\r\n\t \r\n\tГенералният секретар на ОИСР Анхел Гурия заяви в понеделник, че проблемите, очертани в изтеклите документи, са \"правен въпрос\" и вече \"буквално няма къде да се скриеш\".\r\n\t \r\n\tДокато ОИСР до голяма степен е доволна от напредъка, постигнат от офшорните центрове, някои правителства биха искали да стигнат много по-далеч. Европейските правителства бяха разделени по плановете за съставяне на черен списък на данъчните убежища, като най-вече Лондон се противопоставяше на някои от тези усилия. Може да бъде подновен и натискът за отваряне на тръстовете за по-подробна обществена проверка - мярка, на която Лондон силно се противопоставя от съображения за поверителност.\r\n\t \r\n\tИма вероятност да бъде подновен и натискът върху британските отвъдморски територии и владенията на Короната да въведат централни, обществено достъпни регистри за собствеността върху компаниите.\r\n\t \r\n\tТова предложение, което дълго време бе цел на бившия премиер Дейвид Камерън, бе изоставено от предишното правителство, но Лейбиристката партия даде сигнал, че ще продължи да работи за приемането му.\r\n\t \r\n\tПодобен ход ще зарадва финансови центрове като Сингапур, който се конкурира с отвъдморските територии, посочва адвокат, пожелал анонимност и специализиран в работа с офшорни центрове.\r\n\t \r\n\tПо думите му, ако британските офшорни центрове пострадат от нова кампания срещу тях, губещите ще са обикновените хора, тъй като тези юрисдикции се използват широко от пенсионните фондове, от които гражданите са зависими.\r\n\t \r\n\tИма обаче обществена подкрепа за борба с офшорните финанси и широко разпространено схващане, че офшорните центрове прехвърлят данъчното бреме върху обикновените данъкоплатци и дават на международните корпорации предимство пред по-малките им конкуренти. Движеща сила за голяма част от дебата са засилващите се опасения от неравенство, отбелязва Сен-Аман.\r\n\t \r\n\t\"Все още има политически и обществен натиск за борба с данъчните убежища\", допълва той.", "date": "2017.11.08", "title": "\"Парадайз пейпърс\" разпалват политическа ответна реакция срещу офшорните финанси"}
{"url": "http://www.mediapool.bg/bezrabotitsata-v-portugaliya-prodalzhava-da-namalyava-news271581.html", "text": "Равнището не безработицата в Португалия е спаднало до 8,5 процента през третото тримесечие спрямо 8,8 процента между април и юни. Понижение на показателя е отчетено за шесто поредно тримесечие. Това сочат публикувани в сряда официални статистически данни, цитирани от Франс прес.\r\n\t \r\n\tЗа цялата 2017 година социалистическото правителство залага на безработица от 9,2 процента - най-ниска от близо десет години, а за 2018 година очаква 8,6 процента.\r\n\t \r\n\tПортугалската централна банка пък прогнозира, че показателят ще бъде на равнище 9 процента тази година и 8,2 процента догодина.\r\n\t \r\n\tС изключение на няколко прекъсвания безработицата в Португалия редовно се понижава от първото тримесечие на 2013 година, когато достигна исторически максимум от 17,5 процента. През 2016 година спадна до 11,1 процента, припомня АФП.\r\n\t \r\n\tОт юли до септември общият брой на безработните е намалял с 3,8 на сто на тримесечна основа и с 19,2 на годишна до 444 000 души, посочва в комюнике португалският статистически институт.\r\n\t \n\n\r\n\tЗа този период безработицата сред младежите на възраст под 25 години обаче е останала висока - 24,2 процента.", "date": "2017.11.08", "title": "Безработицата в Португалия продължава да намалява"}
{"url": "http://www.mediapool.bg/ek-vnese-promeni-v-zakonodatelstvoto-zaradi-severen-potok-2-news271582.html", "text": "Европейската комисия предложи правилата на ЕС да бъдат разширени и да покриват всички газопроводи, които внасят газ в страните от ЕС. Така действието на Третия енергиен пакет на ЕС ще се разпростре върху оспорвания руски проект \"Северен поток 2\", предназначен за пренос на руски газ в Германия по дъното на Балтийско море.\r\n\tЕврокомисарят за енергийния съюз Марош Шефчович съобщи в сряда, че ЕК е предложила на Европейския парламент и Съвета на ЕС промени в газовата директива, която регулира общите правила на вътрешния пазар на природен газ.\r\n\tОсновното предложение е да се промени определението на термина \"интерконектор\". Според действащата директива това са тръбопроводи, които свързват газопреносните системи на страни членки на ЕС. Еврокомисията предлага в тази категория да попадат тръбопроводите, които пресичат или обединяват границите между страните членки или между страните членки и трети страни до границите на юрисдикцията на ЕС. В резултат на промяната ЕК ще разпространи пълномощията си и върху \"Северен поток 2\".\r\n\tИзграждането на новата инфраструктура би удвоило количествата газ, които Русия транспортира по дъното на Балтийско море до Германия. Проектната компания за \"Северен поток 2\" твърди, че проектът е чисто комерсиален, но критиците му настояват, че той е политически мотивиран и е в противоречие с целта на ЕС да намали енергийната си зависимост от Русия.\r\n\tЕК предлага от края на 2018 г. новите и съществуващите газопроводи да отговарят на четири принципа: недискрминационни тарифи; прозрачно отчитане и минимум 10% от капацитета да се предлага на трети страни; т.нар. разделяне на собствеността -тоест изискване тръбопроводите да не са директно притежавани от компанията, която е и газов доставчик.\r\n\tНовите мерки променят сериозно ситуацията около \"Северен поток 2\", но без да блокират проекта. Проблем ще създаде по-специално изискването за достъп на трети страни до тръбата.\r\n\tЕврокомисията иска да включи правилата на Третия енергиен пакет и в междуправителственото споразумение с Русия, по-специално юридическата обвързаност на оператора на газопровода да пренася газ на независими от \"Газпром производители\". В момента постановките на Третия енергиен пакет не се отнасят за \"Северен поток 2\", тъй като газопроводът изцяло се намира извън територията на ЕС.\r\n\tЕдновременно с това ЕК поиска от страните членки на ЕС мандат за преговори с Русия за статута на \"Северен поток 2\". Както посочи заместник-председателят на ЕК и еврокомисар за енергийния съюз Марош Шефчович, ЕК възнамерява да проведе преговори с Русия за изготвяне на междуправителствено споразумение, което да гарантира съответствието на този документ с международните и европейските енергийни норми.\r\n\t\"Отсега нататък нашият мандат ще е по-убедителен и надежден. И се надявам, че с тази юридическа увереност ще постигнем по този въпрос това, което ни е нужно\", допълни той.\r\n\tДо момента ЕК не е получавала от Съвета на ЕС мандат за преговори, а Русия твърди, че преговори не са нужни, тъй като юридическият статут на \"Северен поток 2\" е напълно ясен.\r\n\tШефчович, каза, че новите предложения, които той се надява, че ще бъдат приети по бързата процедура, трябва да осигурят \"толкова необходимата яснота и правна сигурност\".\r\n\tИскам да сме сигурни, че толкова важен проект не може да бъде изграден в правен вакуум, каза Шефчович, според когото \"Северен поток 2\" е противоречив.", "date": "2017.11.08", "title": "ЕК внесе промени в законодателството заради \"Северен поток 2\""}
{"url": "http://www.mediapool.bg/borisov-stapisa-yunker-s-prikazki-za-voina-sreshtu-evropa-news271535.html", "text": "Борисов отново прибегна до екзотични реторични похвати и насред Еврокомисията в Брюксел заговори за война срещу Европа с цел да поиска повече средства за отбрана и отбранителни способности да бъдат насочени към страни като България.\r\n\t \r\n\t\"Къде са първите отбранителни линии, ако се говори за война или подготовка за война. След като ще харчим такива милиарди цяла Европа по линия на НАТО, нека да имаме по-ясна позиция къде и как да бъдат дислоцирани”. Това заяви Борисов в Брюксел пред председателя на ЕК Жан-Клод Юнкер след протоколната среща на българското правителство с цялата Еврокомисия по повод българското председателство на Съвета на ЕС от 1 януари 2018 г.\r\n\t \r\n\tБорисов посочи, че България подкрепя т. нар. PESCO, тоест засиленото сътрудничество в сферата на отбраната, но изрази недоволство от увеличаването на средствата за отбрана и по-конкретно – от разпределението им.\n\n\r\n\t \r\n\t\"Започваме по метода на елементарната алгебра или аритметика. След като ще даваме повече пари за отбрана, значи някой ще ни напада, нали така”, продължи разсъжденията си Борисов.\r\n\t \r\n\tНа журналистически въпрос: \"Кой ще ни напада”, Борисов репликира, че и той попитал същото Европейската комисия да му дадат отговор от кои страни ще дойдат заплахите.\r\n\t \r\n\tСлед което посъветва \"съответно да направим тези граници най-силни, там да дислоцираме армии, артилерия, ракети, самолети”. \r\n\t \r\n\tБорисов добави, че България подкрепя идеята да има голяма ревизия на отбранителните способности в ЕС, на наличната бойна техника и за евентуална предислокация.\r\n\t \r\n\tПремиерът разкритикува и световната дипломация за това, че не се справяла достатъчно добре, защото \"тези войни трябва да престанат”.\r\n\t \r\n\tПредседателят на ЕК Жан-Клод Юнкер остана безмълвен към анализа на Борисов, като отбеляза само, че няма геополитически заплахи към Европа по време на българското европредедателство. \r\n\t \r\n\t\r\n\t \r\n\tПриближаването на Западните Балкани към ЕС ще бъде тема №1 на българското европредседателство, става ясно от календара на събитията. Тази тема ще е в основата на срещата на върха в София на 17 май 2018 г., която ще е във формат 27 плюс 6-те страни от Западните Балкани. \r\n\t \r\n\tСмята се, че Сърбия и Черна гора са най-напреднали по пътя към ЕС, като по думите на министър Лиляна Павлова България ще се стреми на 17 май страните от региона да получат честна представа за бъдещето на тяхната евроинтеграция.\r\n\t \r\n\tЕдва ли ще се стигне до конкретни дати или пътна карта за започване на преговори. По-вероятно е страните от региона да получат предложения, насочени към фактическо сближаване с ЕС като например премахване на роуминга и помощ за конкретни инфраструктурни и енергийни проекти. На 17 май ще бъде представена пътна карта за отпадане на роуминга с ЕС в страните от Западните Балкани, каза Павлова.\r\n\t \r\n\tИзненадващо, в отговор на въпрос на сръбски медии, Юнкер смело заяви, че неговите очаквания са преди 2025 г. Събрия и Черна гора да станат членове на ЕС. Преди това той обясни, че през пролетта се кани да обиколи страните от Западните Балкани, като започне от Варна. Присъединяването на Западните Балкани към ЕС било \"континентална необходимост”.\r\n\t \r\n\tПреди Юнкер и Борисов представи своята геополитическа визия за региона, като обясни, че Западните Балкани щели да заменят Великобритания в ЕС. \r\n\t \r\n\t\"Това е рядък шанс Балканският полуостров да замести Великобритания. Регионът има красива природа, работливи народи, изключително културно наследство, което би могло да е интересно за цяла Европа. Това са прекрасни народи, прекрасен регион от Черно до Адриатическо море. Сега е моментът”, въодушеви се Борисов.\r\n\t \r\n\t\r\n\t \r\n\tТема №2 на българското председателство ще бъдат енергийните въпроси, като ще има голяма среща в София за газовия хъб \"Балкан”. \r\n\t \r\n\t\"Жан-Клод Юнкер все още пази чертежа на газовите пътища, които през 2015 г. му начертах, когато все още бяха само идея. Днес част от енергийните връзки са завършени, а реализирането на газовия хъб \"Балкан\" е все по-близо”, похвали се междувременно във фейсбук Борисов, който се снима с чертежите си. \r\n\t \r\n\tЮнкер каза още, че България е готова за еврозоната, защото има нулев дефицит и нисък дълг, като до края на годината евролидерите ще имат среща с държавите извън еврозоната за обсъждане на бъдещето на валутния съюз.\r\n\t \r\n\tПредседателят на ЕК смята, че \"нормалното” място на България е в Шенген и тя ще бъде приета в единното пространство.\r\n\t \r\n\tЮнкер каза още, че очакваният доклад по механизма за сътрудничество и проверка в правосъдието ще бъде \"много положителен”, но не каза дали това ще е последният доклад за България и Румъния.\r\n\t \r\n\tОткриването на българското председателство на Съвета на ЕС е планирано за 11 януари 2018 г., когато у нас по протокол се очаква да пристигне целият т. нар. колеж, тоест всички членове на Европейската комисия.\r\n\t \r\n\tОчаква се за периода от януари до юни в София да се състоят 12 неформални съвета на министрите и само една среща на върха през май 2018 г. – за Западните Балкани. \r\n\t \r\n\tна българското председателство в София вече е публикуван на сайта на министерството на Лиляна Павлова. Освен Западните Балкани и енергетиката България ще направи среща и за кохезионната политика.\r\n\t \r\n\tОсновната част от българското европредседателство ще бъде техническа – свързана с работата на експертите по придвижване на около 150-200 досиета по различни решения, проектодирективи и регламенти, които трябва да минат през Съвета. Именно по броя на приключените досиета ще може да се прецени и доколко успешно страната се е справила с европредседателството. Конкретният списък с досиетата се очаква да бъде приет от българското правителство в края на декември.\r\n\t \r\n\t\r\n\t \r\n\t\"България е готова да застане начело на Съвета на Европейския съюз. Амбицията ни е по време на българското председателство Съюзът да стане по-силен и по-устойчив\". Това е заявил по-рано премиерът Бойко Борисов на съвместното заседание на българското правителство и Европейската комисия.\r\n\t \r\n\tТой посочил, че отговорността на европредседателството е голяма, но след 10 години членство България е доказала своята надеждност и стабилност.\r\n\t \r\n\t\"Като член на ЕС България стана свидетел и участва в решаването на доста кризи – икономическа и финансова, миграционна и други. Но в момента ЕС е далеч по-стабилен и именно върху тази основа България иска да надгражда като председател\", казал Борисов, цитиран от правителствения пресцентър.\r\n\t \r\n\tПо думите му мотото на българското председателство \"Съединението прави силата\" е урок, научен от собствената ни история, и като председател на Съвета България ще търси съгласие и ще работи за единството на ЕС.\r\n\t \r\n\t\"Наясно сме колко много и колко сериозна работа ни чака. Затова и усилията ни ще бъдат основно в три посоки - Консенсус, Конкурентоспособност, Кохезия\", казал Борисов.\r\n\t \r\n\tТой посочил, че трудните преговори по Брекзит, които предстоят по време на българското председателство, няма да засенчат другите важни за европейските граждани въпроси като сигурност и миграция, икономическо управление, изграждането на енергийния съюз, защитата на околната среда, засилването на ролята на Европа на международната сцена.\r\n\t \r\n\t\"Хората очакват от нас конкретни, видими резултати. Трябва да бъдем отговорни и солидарни. Ще положим всички усилия да стигнем до консенсус по въпроси като сигурността и миграцията, укрепването на контрола по границите, реформата на системата за убежище, разпределението на бъдещия бюджет на ЕС\", заявил Борисов.\r\n\t \r\n\tТой специално изтъкнал необходимостта от особено внимание към Западните Балкани.\r\n\t \r\n\t\"Целият Съюз има интерес от сигурността, стабилността и напредъка на този регион. Няма да създаваме фалшиви очаквания, но ще работим за разширяване на сътрудничеството с тях\", казал Борисов и посочил възможността да бъде направено много за свързаността на региона – транспортна, комуникационна, инфраструктурна, енергийна.\r\n\t \r\n\tБългарският премиер се спрял на предстоящите обсъждания на следващия бюджет на ЕС, като подчертал, че търсенето на финансиране на нови дейности не трябва да бъде за сметка на политики с доказан ефект, като кохезионната политика.\r\n\t \r\n\t\"България може да бъде пример за резултатите от кохезионната политика. Без кохезия ЕС не може да върви напред\", казал Борисов.\r\n\t \r\n\tТой определил повишаването на конкурентоспособността на ЕС и укрепването на единния пазар като приоритет с огромно значение за гражданите и бизнеса. По думите му, бъдещето е в цифровия единен пазар, както и в задълбочаването на икономическия и паричния съюз.\r\n\t \r\n\t\"Трябва ни по-добро управление икономиките, стабилна банкова система, ясна рамка за работа на капиталовите пазари. България остава привърженик на по-тясната интеграция и израз на това е включително амбицията ни да влезем в еврозоната\", казал премиерът.\r\n\t \r\n\tБорисов изразил удовлетвореност от откровения разговор с Колежа на комисарите, от съвпадането на приоритетите на българското председателство с работната програма на Европейската комисията и изразил очакване отличното сътрудничество между правителството и ЕК да продължи и занапред.\r\n\t \r\n\tВ рамките на съвместното заседание днес изказвания направили председателят на ЕК Жан-Клод Юнкер, комисарите Тимерманс, Хан и Йотингер, вицепремиерите Захариева и Дончев и министрите Павлова и Горанов. Те представили работните програми на Комисията и на българското председателство, темата за Западните Балкани и работата по Многогодишната финансова рамка.", "date": "2017.11.08", "title": "Борисов стъписа Юнкер с приказки за война срещу Европа"}
