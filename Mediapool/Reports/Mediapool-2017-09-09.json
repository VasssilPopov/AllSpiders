{"url": "http://www.mediapool.bg/217-nelegalni-emigranti-byaha-zadarzhani-v-cherno-more-za-denonoshtie-news269035.html", "text": "Два плавателни съда с общо 217 нелегални мигранти са били задържани само за денонощие в Черно море при опит да достигнат бреговете на Румъния, предаде Франс прес, цитирана от БНР.\r\n\tПърво в петък през вечер е бил спрян рибарски кораб със 120 души на борда, който се намирал в района на българския град Шабла и се насочвал към румънските териториални води.\r\n\tРано сутринта пък - на около миля от румънско-българската морска граница и от българския бряг, бил засечен друг рибарски кораб с 97 мигранти, които заявили, че са от Иран и Ирак.\r\n\tРумънските власти са обезпокоени, че страната им може да стане част от нов - черноморски маршрут за нелегална миграция към Европа, посочи Франс прес.", "date": "2017.09.09", "title": "217 нелегални емигранти бяха задържани в Черно море за денонощие"}
{"url": "http://www.mediapool.bg/shefat-na-nato-ne-vleze-vav-voinstveniya-ton-na-tramp-sreshtu-phenyan-news269023.html", "text": "Генералният секретар на НАТО Йенс Столтенберг отказа да влезе във войнствения тон на американския президент Доналд Тръмп по отношение на Северна Корея.\r\n\tТова стана ясно от негово интервю пред \"Гардиън\", цитирано от БГНЕС, по време на посещение в естонска военна база на 120 км от границата с Русия.\r\n\tСтолтенберг отговори предпазливо на въпроса на \"Гардиън“ за това дали подкрепя заплахите на американския президент Доналд Тръмп към Северна Корея.\r\n\t\"Ако започна да спекулирам за възможни военни варианти, само ще увелича несигурността и сложността на ситуацията, така че според мен моята задача не е да допринасям за това“, каза той и допълни, че усилията му ще бъдат насочени за постигането на политическо решение на кризата.\r\n\tВ същото време обаче генералният секретар на НАТО заяви, че разбира и подкрепя военното послание на страните от региона като Южна Корея и Япония, които според него имат право да се защитават. \"Те имат право да отговорят, когато забележат тези така агресивни действия. Аз също подкрепям присъствието на американски войски и сили в Корея“, заяви той.\r\n\tПродължавайки темата за американския държавен глава, \"Гардиън“ пита Столтенберг и за това дали според него Доналд Тръмп е най-подходящият човек за справянето с настоящата тревожна ситуация със сигурността в световен мащаб.\n\n\r\n\tВ отговор генералният секретар заяви, че всички 29 членки на НАТО са единни в позициите си. \"Доналд Тръмп е избраният президент на САЩ. А НАТО е колективен алианс от 29 демокрации“, каза той.\r\n\tВ същото време Столтенберг допълни, че според него към момента няма надвиснала заплаха срещу някоя държава членка на организацията и увеличаването на разходите за сигурност в отделните държави, на които и самият Тръмп неведнъж е наблягал, са довели до подсилването на алианса като цяло.\r\n\tСветът днес е много по-опасен, отколкото е бил преди едно поколение, добави Столтенберг. На въпрос дали в своята 30-годишна кариера е имало по-рисково време от сегашното той заяви, че животът днес е много по-непредсказуем и по-труден заради множеството предизвикателства, пред които човечеството е изправено по едно и също време.\r\n\t\"Има разпространение на оръжия за масово унищожение в Северна Корея, има терористи, несигурност, също така има и една по-нападателна Русия“, каза генералният секретар, обобщавайки, че хората сега живеят в \"един по-опасен свят“.\r\n\tИнтервюто му идва дни преди началото на шестдневни учения на руски и беларуски войски, за които се смята, че ще са най-мащабните от края на Студената война насам. Приблизително 100 000 души военен персонал и цивилни ще извършват действия в района на Балтийско море, Западна Русия и Калининград.", "date": "2017.09.09", "title": "Шефът на НАТО не влезе във войнствения тон на Тръмп срещу Пхенян"}
{"url": "http://www.mediapool.bg/stroitelni-firmi-ostaviha-4-kvartala-v-sofiya-bez-tok-news269026.html", "text": "Строителни фирми оставиха четири столични квартала без ток, съобщиха от пресцентъра на \"ЧЕЗ България\".\r\n\tНесъгласувани изкопни дейности са повредили в събота сутринта кабел средно напрежение в столицата. В резултат без електрозахранване за час в почивния ден са останали 2 436 домакинства и стопански клиенти в ж.к. Борово, ж.к. Красно село и кв. Манастирски ливади.\r\n\t15 минути по-късно друг кабел на компанията е бил разкъсан в резултат на несъобразени изкопни дейности в кв. Студентски град в София. Без електрозахранване за 1 час и 10 минути са останали 925 клиенти.\r\n\t\"Екипи на ЧЕЗ Разпределение предоставиха електрозахранване по резервна схема и при двете предизвикани аварии. Организирани са дежурни групи за възстановяване на повредите, след което ще бъде възстановена нормалната схема на електрозахранване, във връзка с което са възможни кратковременни оперативни превключвания\", казаха от ЧЕЗ.\r\n\tКомпанията е създала методика, според която съставя констативни протоколи на фирмите, които нарушават целостта на кабели при несъобразена работа и предявява претенции за нанесени щети, но тя не дава резултат. Затова дружеството призова отговорните институции да защитят интересите на хората.\r\n\t\"ЧЕЗ разпределение полага усилия за поддържане на мрежата в постоянно изправно състояние, но прекъсванията в резултат на несъгласувани изкопни дейности и нарушаването на комфорта на хората се превърнаха ежедневие\", казаха още от дружеството.", "date": "2017.09.09", "title": "Строителни фирми оставиха 4 квартала в София без ток"}
{"url": "http://www.mediapool.bg/praznikat-na-svobodata-i-praznikat-na-militsiyata-news269027.html", "text": "Не вярвам да има много страни по света, където съответният режим да е заповядал на подчинените му граждани в определен ден да празнуват свободата, а следващия ден да празнуват Държавната сигурност, милицията или полицията. Струва ми се, че в това тясно съседство на двата празника в България — 9-и септември, \"Ден на свободата\", и 10-и септември, \"Ден на милицията и Държавна сигурност\" — някой без да иска е изразил по най-ироничен начин същността на 34-годишната българска ера. Само талантът на голям сатирик би могъл да постави редом очевидно несъвместими понятия. Денят на свободата бива следван на другия ден от Деня на нейното отрицание, деня на онзи институт, чиито най-мек синоним е потисничеството.\r\n\tВсеки българин не може да не забележи колко наивна е била в това отношение (и колко недосетлива) някогашната полиция. Денят на свети архангел Михаил беше ден на касапите и полицаите. Но ако тази празнична комбинация от касапи и полицаи ни слисва с пряката идея за очевидно професионално подобие, то празничната комбинация днес от Свобода и Държавна сигурност ни омайва със своята абсурдност, с качеството си на свръхгавра.\r\n\tАко можех сега да запитам един някогашен мой познат, полковник от Държавна сигурност и настоящ член на Съюза на писателите, защо \"Денят на свободата\" се придружава от деня на Държавна сигурност, той вероятно би ми отговорил: \"Че каква свобода може да има без Държавна сигурност? Кой ще я пази свободата?\".\r\n\tИ ако при тази декларация аз изразях мълчаливо съмнение, той би продължил по следния логичен път: \"Ако нямаше свобода в нашата родина, тогава не би имало нужда от Държавна сигурност. Колкото по-голяма е нашата свобода, толкова по-голяма и по-силна трябва да бъде нашата Държавна сигурност. Ето защо ония страни, които нямат свобода (нито ден на свободата), нямат и Държавна сигурност, което означава, че не ги е грижа за свободата. Разбираш ли, съществуването на Държавна сигурност не е нищо друго, освен необходим израз на грижата за свободата. Не можеш ти да оставиш свободата току-така свободно да се разнася нагоре-надолу и всеки да прави с нея каквото си иска. Трябва грижа и грижата сме ние!\".\r\n\tИ ако моят някогашен приятел Киро чуеше този разговор, би ме дръпнал встрани и би ми казал почти шепнешком: \"Защо си толкова глупав и прост! Девети и десети септември не са два празника, а един-единствен, който се казва \"Ден на свободата за милицията!\".\n\n\r\n\tИ сега си спомням една наистина страшна тирада на моя съсед по легло в болницата, Борката, с преброените дни.\r\n\t\"Докторе — обърна се той към лекаря на отделението, — защо да не празнуваме Ден на здравето?\"\r\n\t\"Защото не е много уместно да се празнува Ден на здравето в болница и от болни хора!\" — отвърна внимателно лекарят.\r\n\t\"Защо, бе докторе — повиши глас Борката. — Нали ще празнуваме това, което го нямаме?\"\r\n\tЛекарят и аз се погледнахме с подозрение. Но Борката знаеше, че няма какво да губи и изригна трескаво, почти на един дъх: \"Не празнуваме ли Новата година именно защото няма нищо ново. Не празнуваме ли Ден на труда именно защото ненавиждаме работата. Не празнуваме ли ден на печата, защото няма никакъв печат? Не празнуваме ли Ден на конституцията именно защото няма никаква конституция. Защо тогава ние умиращите да не празнуваме Ден на здравето? Защо лудите да не празнуват Деня на ума?\"\r\n\tИ лекарят, и аз се направихме, че не сме чули. Борката си отиде, но през всичките тези години неведнъж чувах високия му, почти писклив глас:\r\n\t\"НАЛИ НИЕ ПРАЗНУВАМЕ ТОВА, КОЕТО ГО НЯМАМЕ?\".\r\n\tМного пъти през тези години бях уверяван по най-категоричен начин, че не само се празнуваше това, което го нямаше, т.е. не само празниците бяха изпразнени от съдържанието, съответствуващо на техните имена, но и маса понятия, маса думи имаха точно обратното съдържание. Колко пъти съм се смайвал от пълната несъвместимост на думи и съдържание в официалния речник на режима. Понякога ми се струваше, че затъвам в непроходимо тресавище между истинското съдържание на думите и неговото пълно отрицание, че преставам да разбирам какъв смисъл е вложен в произнесения звук, в написаното слово.\r\n\tИ пак на помощ ми дойде моят приятел Киро. Нека цитирам един от съветите му, които съм записал така, както съм ги чул:\r\n\t\"Цаката му е, братко, да умееш да превеждаш. Не от английски, не от руски или от немски, а от български на български. Това са два съвсем различни езика — предишният и сегашният или нека ги означим като НАШИЯТ и ТЕХНИЯТ. Някой ще каже, ами нали и единият, и другият език са всъщност български език. Абсолютно погрешно! Това са два различни езика, толкова различни, колкото ако единият се чете отзад напред. Защото съдържанието е точно обратното. Точно на 180 градуса! Например ако аз дойда и ти кажа \"нека да ти ПОМОГНА в нещо си”, това означава, че ти предлагам помощ, че можеш да разчиташ на мене. Но когато в предприятието директорът каже \"нека да ПОМОГНЕМ на другаря да се оправи”, това означава \"нека го натопим докрай, нека натиснем главата му в кюпа, та по-бърже да пукне!”. Или пък ако те извика началството и ти каже \"ние сме приятели, нали?”, това означава, че всъщност човекът те мрази до дъното на душата си. И всичко е така. Всяка тяхна дума има обратно съдържание на нашата дума. Когато казват \"свобода”, това значи робство, а когато казват \"робство”, това значи \"свобода”. Когато наричат някакво движение \"реакция”, това всъщност означава най-прогресивно движение. А когато кажат, че нещо е прогресивно, това си е истинска реакция. Когато кажат \"ревизионизъм”, това значи просто \"антидогматизъм”. Когато нарекат някого \"любим вожд на народа”, това означава, че той е най-ненавижданият човек в страната. Когато говорят за независимост, това означава абсолютна зависимост. Когато кажат \"патриотизъм” — това значи да сме верни на чужда държава. Когато кажат \"щастие” — това означава голямо нещастие. Когато обещаят, че благосъстоянието на народа ще се увеличи, това означава, че голяма беднотия ни чака. Когато кажат да се ПЕСТИ народната пара или валутата, това значи, че се готвят да пилеят двойно повече. Когато ти кажат, че изкуството и литературата трябвало да отразяват действителността, това означава, че не бива да имат нищо общо с нея. Когато ти устройват избор, това означава, че всъщност няма да имаш никакъв избор… Разбра ли ме добре сега? В нашата страна ние имаме два езика — език и антиезик. И ако не си добър преводач — яка ти душа!\"\r\n\tСлед това Кирово обяснение става ясно, че ако на времето касапите и полицаите празнуваха заедно в един и същи ден, това е било чиста случайност. Но няма абсолютно нищо случайно в съвместното празнуване на Деня на Свободата и Деня на Държавна сигурност. Защото по Кировия тълковен речник на езика и антиезика това е Ден на потисничеството и Ден на човешката несигурност.\r\n\tНо за да не бъде човек голословен, когато борави с такива опасни понятия като свобода и потисничество, бих се опитал за 34-ти път да направя едно сравнение между живота на българите през кой и да е девети септември на трийсетте години, и кой и да е девети септември през последните трийсет години. По този начин ще стане ясно дали Денят на свободата наистина е направил българите по-свободни, или пък просто ги е освободил от самата свобода. А единственият критерий за свобода, който историята е утвърдила до ден-днешен, са правата (или свободите), на които се радва отделният обикновен човек. Свободните общества и свободните държави са свободни само дотолкова, доколкото са осигурили свобода за своите отделни обикновени граждани. На нормален човешки език не съществува друг критерий за свободна страна. За никое здраво човешко съзнание не е възможно да приеме, че например едно общество от затворници, живеещо според затворническия правилник, откъснато от света с високи стени, обучени кучета и стреляща без предупреждение охрана, може да се нарича СВОБОДНО ОБЩЕСТВО. Нещо повече, и това специално искам да подчертая, ако същите затворници спят на пухени възглавници, ядат фазани с кестени, имат разкошни телевизори и още по-разкошни автомобили, ядат със сребърни прибори и могат да се радват на най-скъпи удоволствия — това с нищо не променя статута им на затворници. Те не са и не могат да бъдат свободни хора поради простата причина, че не могат да отидат отвъд стените и кучетата.\r\n\tТази елементарна истина изглежда странно пренебрегната от ония, които казват, че българите сега били със 720 процента по-щастливи, отколкото българите преди 40 години, тъй като имали асфалтови шосета и броят на тракторите се увеличил с 490 процента или нещо подобно. Асфалтовите пътища и тракторите безспорно са важно нещо от живота на съвременния човек, но те сами за себе си едва ли имат някакво значение за свободата на кой и да е отделен българин. Още по-малко за щастието му.\r\n\tПреди идването на комунистите на власт в България повечето от пътищата наистина бяха прашни (както бяха по онова време в много страни по света). Но по тези прашни пътища се ходеше значително по-свободно и те водеха човека много далече. Притежаването на паспорт за чужбина беше зачитано гражданско право и не представляваше проблем за никого, нито пък съществуваше страшната машина на днешния паспортен отдел при Дирекцията на народната милиция. Почти сигурен съм, че ако човек запита днешните български граждани какво биха предпочели — да имат прашни пътища с паспорти, или асфалтови пътища без паспорти — отговорът категорично би бил в полза на прахта. Разбира се, асфалтовите пътища не се дължат на комунистическия режим, а на развитието на цивилизацията и технологията и твърде възможно е при демократично управление страната да придобиеше по-удобни и по-широки асфалтови пътища.\r\n\tНо когато говорим за правото на гражданите на свободно движение, ние не трябва да изчерпваме въпроса само с пътуването за чужбина. Преди Девети септември — още по-точно, преди войната — в България не съществуваше системата на закрепостяване на гражданите ДО ЖИВОТ към дадено предприятие или дадено населено място. Въпросът с промяната на жителството беше въпрос на лично желание и материални възможности. Така че Денят на свободата освободи българските граждани от една традиционна българска свобода. Все пак човек трябва да признае, че нещата не са както в Съветския съюз, т.е. все още не се иска разрешение от милицията, за да отиде някой софиянец в Перник или пък старозагорчанин в Пловдив. Но в процеса на проектираната интеграция би могло да се стигне и до подобно ограничаване на вътрешните пътувания.\r\n\tПрехвърляйки се в сферата на най-основното човешко право, словото, ние не можем да не потръпнем от огромната разлика между \"черното\" (както го ругаят) минало и \"светлото\" (както го славословят) настояще. Въпреки известни ограничения в дадени периоди, в страната съществуваше принципна свобода на словото и дори комунистите в значителна степен се ползваха от нея. Онзи, който се съмнява в това, нека отиде в Народната библиотека \"Иван Вазов\" и просто прелисти издаваните дори по времето на войната вестници. Цялата комунистическа и лява литература (даже чисто подривната литература) се разпространяваше почти безпрепятствено. Не е възможно да си представим днес, че ако един писател напише роман, с който атакува идейната и нравствена същност на строя, този роман ще види бял свят. Но романът \"Снаха\" на Георги Караславов, на комуниста Караславов, беше не само публикуван, но получи и официална награда… от \"фашисткия мракобеснически режим\". Цензорът от старите времена, на мен поне, ми изглежда мил и наивен човек в сравнение със страхотната тотална цензура на днешния режим. Но да оставим литературата и вестниците, а да преминем на нещо далече по-важно. Ако при някогашните диктаторски и полудиктаторски режими проблемът на гражданите беше как да изкажат на всеослушание това, което мислят, проблемът на гражданите в днешните комунистически страни е как да скрият това, което мислят. Неотдавна, имайки предвид положението в Чехословакия, видният американски писател Артър Милър[1] заяви, че именно поради силния инстинкт на хората да крият мислите си се е появила опасност от пълното обезсмисляне на цял национален език. Както чувате, това не е много далече от Кировата теория за езика и антиезика. Днес никой българин не може да си представи, че би имал дързостта да стане и каже на представителите на режима точно какво мисли за тях. И дори когато такива импулси на гражданска смелост се появяват, те бързо се стопяват в страхливата тишина на масата. Дори уж поощряваната официално критика и самокритика в края на краищата се свежда до перверзни комплименти към режима и си остава далече от истината.\r\n\tДруго човешко право — на което българите по традиция са се радвали в миналото, дори и при полудиктаторски режими, а именно правото на свободно сдружаване — днес принадлежи към царството на отдавна умрелите блянове. Никак не е необходимо да влизам във всеизвестни подробности. Но за онези млади български граждани, които биха изпитали някакво съмнение към това, което казвам, бих предложил — опитайте се да образувате някакъв най-безобиден кръжок или дружество. Да кажем \"Дружество на приятелите на пойните птички\". И тогава най-мекият отговор на властите ще бъде, че такова дружество никому не е нужно и че дейността му всъщност се покрива с тази на Ловно-рибарския съюз. Но по-вероятният отговор ще бъде: \"За какви пойни птички става дума?\". Кой би дръзнал да говори за свободно професионално, религиозно, идейно или политическо организиране? На българските граждани без съмнение е предоставена свободата да членуват задължително в Отечествения фронт и разни други казионни организации.\r\n\tТук естествено стигаме до правото на свободни избори. От всички досега споменати права това е най-абсурдното в днешна България. Ето ви типичен случай, когато целият смисъл на глагола ИЗБИРАМ — а именно ПРЕДПОЧИТАНЕТО на ЕДНО НЕЩО от НЯКОЛКО НЕЩА — е ликвидиран, и днес на българските граждани е предоставена шизофреничната възможност да ИЗБИРАТ ЕДНО НЕЩО от ЕДНО НЕЩО. Въпреки ликвидирането на партиите с преврата от 19-и май 1934 година, в Народното събрание все пак се озоваха огромен брой народни представители — противници на тогавашното правителство, защото въпреки всичко глаголът ИЗБИРАМ все още имаше смисъл.\r\n\tТрябва ли да говоря за неприкосновеността на кореспонденцията, когато и децата в днешна България знаят за рутинното отваряне на кореспонденцията на всеки български гражданин, към когото Държавна сигурност проявява интерес. Трябва ли да споменавам за трите списъка за подслушване на телефонни разговори — постоянно, периодично и временно — с които бяха удостоени софийските граждани по мое време…\r\n\tА какво да кажем за неприкосновеността на жилището, за правото на справедливо правораздаване, за равенството пред законите, за свободно вероизповедание и така нататък…\r\n\tВсички тия човешки права и свободи, които дори се съдържат в духа на прокламацията на Отечествения фронт и в името на които неговото правителство взе властта на 9-и септември – \"Денят на свободата\", изглежда бяха бързо погребани на другия ден – 10-и септември, \"Денят на народната милиция и Държавната сигурност!\".\r\n\tИ сега си спомням за онзи лозунг, опънат навръх 10-и септември на една голяма българска гара, където върху червеното платно с \"революционна искреност\" беше написано: \"Да живее десети септември, ден на Народната милиция – единствена опора на Народната власт!\".", "date": "2017.09.09", "title": "Празникът на свободата и празникът на милицията"}
{"url": "http://www.mediapool.bg/bsp-zapochva-kampaniya-za-nov-model-na-mestno-samoupravlenie-news269030.html", "text": "БСП започва кампания за нов модел на местно самоуправление, обяви лидерът на левицата Корнелия Нинова.\r\n\t\"Днес сме на посещение в 5 общини в област Ямбол – Стралджа, Елхово, Болярово, Тунджа и Ямбол. Срещаме се с жителите им, с кметове и общински съветници. От Болярово обявяваме началото на национална кампания \"Нов модел на местна власт\", която ще приключи с предложение за изцяло нов закон за местното самоуправление и местната администрация\", каза Нинова пред обществеността в Болярово, където от 1990 г. досега общината се управлява от кмет на БСП и са с най-високи резултати на последните избори.\r\n\tНинова подчерта, че държавата абдикира от отговорностите си към общините и постоянно им прехвърля задължения без да им осигурява финансиране.\r\n\t\"Правителството на Бойко Борисов отпуска средства с постановления само на общини по свой избор, за което сме сезирали Конституционния съд. Регионалните различия между големите и малки общини растат\", каза още председателят на левицата.\r\n\tНинова добави, че две години вече програмите за развитие на селските райони и човешките ресурси не могат да стартират, а проектите на малките общини се отхвърлят поради малкия брой жители, но и там живеят българи, които имат равни права със своите сънародници. По думите ѝ граничните и високопланински общини са напълно изолирани и изоставени.\r\n\t\"Всички тези проблеми водят до обезлюдяване и демографски срив. Започваме регионални и национални срещи с кметове и общински съветници за обсъждане и изготвяне на изцяло нов закон за местното самоуправление и местната администрация, с който да предложим нов модел за силна местна власт с възможности за реално решаване на ежедневните проблеми. Каним всеки представител на местната власт, независимо от партийната му принадлежност, който има предложения, да се включи в тези разговори\", заключи Корнелия Нинова.", "date": "2017.09.09", "title": "БСП започва кампания за нов модел на местно самоуправление"}
{"url": "http://www.mediapool.bg/turtsiya-e-likvidirala-99-chlenove-na-pkk-za-dve-sedmitsi-news269031.html", "text": "Турските въоръжени сили съобщават, че в периода между 24 август и 7 септември са ликвидирали общо 99 членове на ПКК, включително и високопоставени, по време на антитерористични операции в югоизточните провинции Хакари и Шърнак, пише Daily Sabah, цитиран от агенция Фокус.\r\n\tПо време на операцията са иззети голям брой оръжия и муниции. Унищожени са 50 импровизирани експлозива.\r\n\tСпоред официално заявление на турските въоръжени сили са разбити 12 прикрития, използвани от кюрдската организация.\r\n\tПо време на сблъсъците с ПКК са убити шест турски войници, а други 17 са ранени.", "date": "2017.09.09", "title": "Турция е ликвидирала 99 членове на ПКК за две седмици"}
{"url": "http://www.mediapool.bg/pochina-srabskiyat-aktyor-lyubisha-samardzhich-news269021.html", "text": "Почина сръбската кинолегенда Любиша Самарджич.\r\n\tАктьорът си отиде на 81 години в Белград след тежко боледуване, съобщи Нова телевизия.\r\n\tПрез декември миналата година Самарджич претърпя мозъчна операция, след която обаче не успя да се възстанови.\r\n\tСамарджич е роден през 1936 година. Филмовият му дебют е през 1961 г. във филма „Игри над реката“. В началото на кариерата си снима предимно партизански филми, които героизират югодиктатора Йосип Броз Тито.\r\n\tГоляма популярност му донася главната роля в хитовия телевизионен сериал \"Горещ вятър\". В България Самарджич се прочу и с комедийния сериал \"Полицаят от \"Петльово бърдо”.\r\n\tПо-късно става и режисьор. В средата на 90-те години основава заедно със сина си продуцентска фирма \"Синема дизайн\".\r\n\tОбщо в кариерата си се е снимал в над 120 филма и сериала.\r\n\tНосител е на множество отличия. През 1967 година получава наградата \"Купа Волпи\" за \"най-добър актьор\" от Фестивала във Венеция. Носител е на седем сръбски награди \"Златна Арена“.\r\n\tИзвестен е с прякора \"Смоки\".\r\n\tСамарджич бе голям приятел и чест гост на България.\r\n\tПоклон пред паметта му!", "date": "2017.09.09", "title": "Почина сръбският актьор Любиша Самарджич"}
{"url": "http://www.mediapool.bg/noviyat-spetsorgan-samo-shte-imitira-borba-s-koruptsiyata-news269028.html", "text": "Новият единен антикорупционен орган няма да свърши нищо съществено в борбата с корупцията и предимно ще имитира дейност.\r\n\tТази теза разви пред Нова телевизия в събота лидерът на ДСБ Атанас Атанасов.\r\n\tПо думите му битката, която в момента е в ход, е за това \"кой да назначи следващия Златанов, за да може да му пише в тефтерчето\". Лидерът на десницата визира бившия шеф на Комисията за конфликт на интереси Филип Златанов, в чието тефтерче бяха открити записи с инструкции какви мерки да бъдат предприети срещу отделни представители на властта.\r\n\t\"Най-точната дума тук е имитация. Управляващите знаят по социологически данни, че най-сериозната вътрешнополитическа заплаха в България е неразследваната и ненаказана корупция и имат нужда да отговорят на обществените очаквания и пред външните партньори\", посочи Атанасов.\r\n\tПо думите му обаче въпреки всичко това нищо реално няма да бъде направено, защото механичният сбор от съществуващите институции със същите хора в тях няма да доведе до по-добър резултат.\r\n\tАтанасов оспори и потенциала на президента Румен Радев за борба с корупцията.\r\n\t\"БСП иска да се възползва от сегашния висок рейтинг на президента Радев и го представя едва ли не за олицетворение на чистото, на това, което ще се бори с корупцията. Но Радев няма никакъв ресурс да направи това\", смята Атанасов.\r\n\tТой даде пример с указите на Румен Радев за назначаване на главния секретар на МВР Младен Маринов и на шефа на ДАТО Цветан Китов, които били \"две изключително спорни фигури\".\r\n\t\"Ние днес имаме чисто олигархично управление и всички институции са свързани помежду си. Каквото и да се приеме, нищо няма да се случи. Тези, които са във властта, няма да бъдат засегнати, а от време на време ще бъдат хвърляни на обществото случаи като този със Суджука\", каза още Атанасов.\r\n\tПо думите на лидера на ДСБ премиерът Бойко Борисов трябва да слезе от властта, за да започне борбата с корупцията. По думите на Атанасов Борисов е \"лицето на олигархията във властта\" и \"защитникът на българската корупция, който разпределя порциите в един много тесен кръг\".\r\n\tНакрая Атанасов се извини на десните избиратели заради слабото и разпокъсано представяне на десните партии на последните избори и отново заговори за обединение.\r\n\t\"Знаем, че сме грешни пред нашите избиратели, надяваме се да ни простят\", каза лидерът на ДСБ.", "date": "2017.09.09", "title": "Новият спецорган само ще имитира борба с корупцията"}
{"url": "http://www.mediapool.bg/germanski-ministar-poiska-spirane-na-evrofondovete-za-ungariya-news269032.html", "text": "Европейският съюз трябва да спре еврофондовете за Унгария, ако нейното националистическо-консервативно правителство продължи да отказва участие в квотната система за споделяне на бежанското бреме, каза германският правосъден министър Хайко Маас, цитиран от БТА.\r\n\t\"Трябва да засилим натиска върху страните, които смятат, че могат да заобикалят закона. Когато законът се нарушава, следва да има санкция\", посочи той.\r\n\tСъдът на Европейския съюз отхвърли в сряда иска на Унгария срещу задължителните квоти за разселване на бежанци от Гърция и Италия в страните от ЕС. Унгарският премиер Виктор Орбан обаче каза, че неговото правителство няма да промени рестриктивната си миграционна политика.\r\n\tМаас посочи, че нарушаването на решението на Европейския съд трябва да има финансови последици.\r\n\t\"Всеки, който застава срещу европейското единство по бежанския въпрос, не може да разчита на европейска солидарност по финансовите въпроси\", подчерта министърът, който е политик от левоцентристката Германска социалдемократическа партия в коалиционното правителство на Ангела Меркел.", "date": "2017.09.09", "title": "Германски министър поиска спиране на еврофондовете за Унгария"}
{"url": "http://www.mediapool.bg/uragan-vilnya-v-meksiko-sled-silnoto-zemetresenie-news269020.html", "text": "Часове след мощното земетресение, което разтърси Мексико в петък сутринта, страната бе сполетяна и от второ бедствие - ураган, като двете стихии отнеха живота на най-малко 61 души, съобщи Асошиейтед прес.\r\n\tЗеметресението с магнитуд 8.1 и епицентър край южните тихоокеански брегове на Мексико събори стотици сгради в няколко щата в нощта срещу петък. Най-тежко засегнат е град Хучитан в щата Оаксака, където загинаха 36 души и една трета от жилищата бяха срутени или повредени до такава степен, че са негодни за живеене, съобщи президентът Енрике Пеня Нието в ефира на канал \"Телевизия\".\r\n\tНационалният център за ураганите пък информира, че ураганът Катя е отслабнал до тропическа буря, когато е навлязъл навътре в Мексико, с ветрове от 72 км/ч. Той достигна сушата в петък северно от град Теколутла като ураган от първа категория с ветрове от 120 км/ч.\r\n\tСлед земетресението поне 1.8 милиона души останаха за кратко без ток, а властите затвориха училищата в най-малко 11 щата, за да проверят дали сградите са безопасни.\r\n\tМинистерството на вътрешните работи съобщи, че 428 жилища са разрушени и върху 1700 са нанесени щети само в щата Чиапас.\r\n\tВ столицата Мексико няма големи поражения, единствено част от мост на строяща се магистрала, водеща към планирано ново международно летище, се срути заради труса.\r\n\tЕпицентърът на земетресението е бил в Тихия океан, близо до бреговете на Чиапас, на дълбочина 61 км.\r\n\tСлед труса беше издадено предупреждение за цунами по бреговете на Мексико, Гватемала, Салвадор, Коста Рика, Никарагуа, Панама, Хондурас и Еквадор. Заради заплахата бяха евакуирани части от крайбрежието на Мексико. В последствие обаче президентът на страната Енрике Пеня Нието съобщи, че вълните не представляват сериозна заплаха.\r\n\tМексиканската служба за гражданска защита съобщи, че това е най-силното земетресение от 1985 г. насам. Тогава, на 19 септември, при трус със сила 8.1 по Рихтер бяха разрушени сгради и загинаха хиляди хора.", "date": "2017.09.09", "title": "Ураган вилня в Мексико след силното земетресение"}
{"url": "http://www.mediapool.bg/radev-9-septemvri-ne-e-nito-revolyutsiya-nito-prevrat-a-povod-za-pomirenie-news269033.html", "text": "9 септември е единствено повод за помирение, коментира президентът Румен Радев във Фейсбук., завършва посланието на държавния глава.", "date": "2017.09.09", "title": "Радев: 9 септември не е нито революция, нито преврат, а повод за помирение"}
{"url": "http://www.mediapool.bg/hilyadi-britantsi-izlyazoha-na-protest-sreshtu-brekzit-news269034.html", "text": "Хиляди британци взеха участие в протеста в Лондон срещу излизането на Великобритания от Европейския съюз, предаде БНР.\r\n\tСпоред организаторите в проявата са се включили най-малко 50 хиляди души, съобщава Гардиън.\r\n\tДемонстрантите настояват страната да се откаже от Брекзит, тъй като идеята за напускане на общността вече не се ползва с подкрепата на хората.\r\n\tНад колоните протестиращи се развяват знамената на ЕС, а много от тях са облечени в синьо - символът на обединена Европа.\r\n\tНай-популярният лозунг звучи така “Exit From Brexit” или излезте от Брекзит.", "date": "2017.09.09", "title": "Хиляди британци излязоха на протест срещу Брекзит"}
{"url": "http://www.mediapool.bg/prezidentat-iska-obyasnenie-ot-karakachanov-zashto-e-pratil-armiyata-da-izdirva-prestapnik-news269022.html", "text": "Президентът и върховен главнокомадващ Румен Радев е поискал обяснение от военния министър Красимир Каракачанов на какво основание е изпратил армията да участва в издирването и арестуването на обвинен за убийство. Каракачанов потвърди за писмото и каза, че в понеделник ще му отговори.\r\n\t \r\n\tВоенният министър отново защити пред бТВ решението си да включи специалните части на армията в полицейска операция. Каракачанов отхвърли и критиките, че е взел решението зад гърба на началника на отбраната ген. Андрей Боцев.\r\n\t \r\n\t”Какво значи да съм направил нещо зад гърба? Тъй като се намирах извън София, съм издал  заповедта устно. Освен министър на отбраната, аз съм и вицепремиер, отговарящ за обществения ред и сигурност. Убеден съм, че при опазването на обществения ред армията трябва да участва”, каза военният министър.\n\n\r\n\t \r\n\tТой разказа, че миналата събота му се е обадил зам.-министър на вътрешните работи, който е поискал съдействие от специалните сили.\r\n\t \r\n\t”Разпоредих на командира на 68-а бригада ”Специални сили” да съдейства на органите на реда”, отбеляза той.\r\n\t \r\n\tКаракачанов допълни, че заповедта е била за съдействие извън градовете. ”В горите специалните сили са много по-добре обучени от полицейските части”, каза той.\r\n\t \r\n\tОбявеният за убийството на съпругата си Георги  Генов (44 г.) бе задържан в понеделник сутринта във вила в района на язовир \"Тополница\" край село Мухово (община Ихтиман) след няколкодневно издирване.\r\n\t \r\n\t”Някой знае ли какво точно ще извърши този човек, при положение че 18 часа след извършването на престъплението успешно се укрива? Оказа се, че е охранител. Извършва брутално убийство в центъра на български град. В закона за противодействие на тероризма една от дефинициите за тероризъм е този, който създава смут и страх в населението”, посочи Каракачанов.\r\n\t \r\n\tОт Министерството на отбраната по-рано обясниха, че армията е била изпратена да участва в операцията по ареста на основание чл. 57 от ЗОВС, който е променен миналата година и дава възможност въоръжените сили да оказват съдействие на органите за сигурност в борбата им срещу разпространяване на оръжия за масово унищожение, незаконен трафик на оръжие, тероризъм и други.\r\n\t \r\n\tАрмията разполага и с широки правомощия по Закона за противодействие на тероризма от миналата година.\r\n\t \r\n\tВъпрос на тълкуване е дали случаят с издирването и ареста на 44-годишния Георги Генов попада в тези разпоредби. \r\n\t \r\n\t\"Ако беше взел заложник или беше убил още някой, същите тези хора, които сега ми задават тези глупави въпроси, щяха да зададат въпроса, а защо армията и специалните сили, които са били на 20 км от там, не са оказали съдействие на органите на реда и се е стигнало до още престъпления. Аз съм преценил, аз си нося отговорността”, посочи министърът.\r\n\t \r\n\tПо думите му армията не е институция, която стои само зад оградата на поделението.", "date": "2017.09.09", "title": "Президентът иска обяснение от Каракачанов защо е пратил армията да издирва престъпник"}
{"url": "http://www.mediapool.bg/uraganat-irma-vze-24-zhertvi-i-nanese-shteti-za-miliardi-na-karibite-i-v-kuba-news269024.html", "text": "Ураганът \"Ирма\", който се очаква утре да достигне Флорида, взе над 20 жертви и нанесе огромни щети на Карибите и по бреговете на Куба, където близо милион души бяха евакуирани. Същевременно през най-пострадалия остров - Сен Мартен, този уикенд се очаква да премине нова мощна буря - ураганът \"Хосе\".\r\n\tТази нощ бурята удари архипелага Камагуей. Според американски експерти, в момента окото й е на 600 километра от Маями.\r\n\tНай-тежко пострада остров Сен Мартен. Опустошена е и Барбуда.\r\n\tЩетите, причинени от чудовищния ураган \"Ирма\" на островите Сен Мартен и Сен Бартелеми, се оценяват на 1.2 милиарда евро, съобщи в събота Централната каса за презастраховане, цитирана от Франс прес.\r\n\t\"Тази сума покрива щетите върху жилищата, автомобилите и фирмите\", посочи френската публична институция, специализирана в презастраховането при природни бедствия.\r\n\tУраганът \"Ирма\", очакван с тревога във Флорида, където 5.6 милиона души бяха призовани да се евакуират, в събота достигна Куба.\r\n\tДесет са загиналите на Сен Мартен и Сен Бартелеми, четирима на Американските Вирджински острови, двама в Пуерто Рико, двама в холандската част на Сен Мартен и един в Барбуда. По данни на Си Ен Ен жертвите са 24.\r\n\tМаксимално \"червено\" ниво на тревога бе обявено на Сен Мартен и Сен Бартелеми заради приближаващия ураган \"Хосе\", съобщи френската метеорологична служба \"Метео Франс\", цитирана от ТАСС.\r\n\tОчаква се поривите на вятъра в тези територии днес следобед и в нощта срещу неделя да достигнат 150 км/ч, надигайки 8-метрови вълни.\r\n\tФренската министърка за отвъдморските територии Аник Жирарден съобщи, че на Сен Мартен са създадени девет временни убежища, способни да подслонят общо 1600 души.\r\n\tХоландски морски пехотинци разпръснаха от хеликоптери листовки с предупреждение към жителите на холандската част на Сен Мартен, където няма ток и новините не могат да стигнат до хората, че към опустошения от урагана Ирма остров се задава нова стихия.\r\n\t\"Хосе\" - буря от четвърта категория с ветрове от над 240 км/ч, се очаква да мине оттам през този уикенд.\r\n\tМеждувременно, \"Ирма\" отслабна малко, а експерти очакват, че когато стигне до Кей Уест, ще бъде категория 5.\r\n\tМетеоролозите предупредиха, че фронтът на урагана е толкова широк, че може да обхване Флорида от единия до другия бряг. \"Това е буря, която ще ви убие, ако не се махнете от пътя й. Всички ще я усетят\", заявиха от Националния център за урагани на САЩ. Очаква се бедстието да достигне Щатите утре.\r\n\tДве атомни електроцентрали във Флорида ще бъдат затворени заради \"Ирма\". Компанията оператор \"Флорида пауър енд лайт\" каза, че ще затвори централите \"Търки пойнт\" и \"Сейнт Луси\" преди ураганът да достигне сушата.\r\n\tЗаради наближаващото бедствие вече действа кризисен щаб към българското посолство във Вашингтон.\r\n\tПри извънредна ситуация нашите сънародници и техните близки може да се свързват по всяко време с представител на мисията ни на денонощния дежурен телефон 001-202-387-5770.", "date": "2017.09.09", "title": "Ураганът \"Ирма\" взе 24 жертви и нанесе щети за милиарди на Карибите и в Куба"}
{"url": "http://www.mediapool.bg/8-kilometra-dostigna-opashkata-na-gkpp-kalotina-news269029.html", "text": "Около 8 километра достигна опашката от автомобили на изход от България на ГКПП \"Калотина\" в съобота вечерта, предаде БНР.\r\n\tПо-рано през деня токов удар преустанови преминаването на превозни средства през пункта и стана причина за образуването на колона от леки автомобили, която към обяд беше 6 км по информация на пресцентъра на МВР.\r\n\tПо-късно от ведомството съобщиха, че работата на пункта е възстановена и опашката от чакащи автомобили се е изтеглила, но според националното радио чакането продължаваше и в събота привечер..\r\n\tПрез почивния ден интензивен бе и трафикът на границата с Гърция. На \"Кулата\" и \"Маказа\" са се образували 4-километрови опашка от коли, предаде още БНР.\r\n\tОт МВР препоръчват на пътуващите да използват и алтернативните маршрути - през граничните пунктове \"Илинден\", \"Капитан Петко войвода\", \"Златоград\" и \"Ивайловград\".\r\n\tНатоварено бе и по границата с Турция.\r\n\tНа границата с Румъния имаше 1-километрова колона от товарни автомобили. По границата с Македония трафикът бе нормален.", "date": "2017.09.09", "title": "8 километра достигна опашката на ГКПП \"Калотина\""}
{"url": "http://www.mediapool.bg/sasht-shte-dostavyat-orazhie-na-bahrein-za-blizo-4-mlrd-dolara-news269025.html", "text": "Държавният департамент на Съединените щати (САЩ) одобри цялостен пакет от оръжейни доставки за Бахрейн на стойност от близо 4 млрд. долара, съобщи БНР.\r\n\tПакетът включва изтребители F-16, ракети и патрулни катери, съобщи Пентагонът, цитиран от Ройтерс.\r\n\tОдобрението съвпада със записка, изпратена от Държавния департамент до Конгреса, който миналата година отложи подобна оръжейна сделка заради опасения относно правата на човека в малката островна монархия от Залива.", "date": "2017.09.09", "title": "САЩ ще доставят оръжие на Бахрейн за близо 4 млрд. долара"}
{"url": "http://www.mediapool.bg/sasht-iskat-petrolno-embargo-na-severna-koreya-news269019.html", "text": "САЩ ще опитат да прокарат нови, още по-сериозни икономически санкции срещу Северна Корея на заседанието на Съвета за сигурност на ООН в понеделник.\r\n\tВашингтон е обявил, че в понеделник възнамерява да свика заседание за гласуване на проекторезолюция за допълнителни санкции срещу Северна Корея заради ядрената и ракетната й програма, предаде Ройтерс. Преди дни Пхенян извърши шести и най-мощен до момента ядрен тест, който предизвика бурна реакция от много държави по света.\r\n\tСпоред резолюцията САЩ искат Съветът за сигурност да наложи петролно ембарго на Северна Корея, да забрани износа й на текстил и наемането на севернокорейски работници в чужбина, а също да замрази авоарите на севернокорейския лидер Ким Чен-ун и да му наложи забрана за пътуване.\r\n\tНе е ясно как биха гласували севернокорейският съюзник Китай и Русия, но висш американски служител изрази съмнение, че която и да е от двете страни би приела по-строга мярка от забрана на износа на севернокорейски текстил.\r\n\tКитайски служители изразяват в частни разговори опасения, че налагането на петролно ембарго може да предизвика голяма нестабилност в Северна Корея.\r\n\tЗа да бъде приета, резолюцията трябва да получи подкрепа от девет гласа в 15-членния Съвет за сигурност и никой от постоянните членове - Великобритания, САЩ, Франция, Русия и Китай - да не й наложи вето.\r\n\tМеждувременно, Южна Корея и Япония обявиха, че се готвят за нови ракетни тестове от страна на Пхенян по случай националния празник на Северна Корея днес.\r\n\tОткакто Северът извърши последното си ядрено изпитание, властите в Сеул проверяват въздуха, земята и водите за възможни по-високи нива на радиация. Те откриха следи от радиоактивния газ ксенон, но все още това не е свързано със севернокорейските изпитания. Властите увериха, че \"няма начин\" ксенонът да повлияе на населението или територията на Южна Корея.\r\n\tМинистърът на отбраната на Япония Ицунори Онодера не изключва нов ракетен пуск от Северна Корея по случай отбелязваната днес 69-годишнина от образуването на републиката, предаде ТАСС, цитирана от агенция Фокус.\r\n\t\"Изхождайки от заявленията и действията на Северна Корея, такава вероятност не трябва да се изключва. Разбира се, важно е да се запази бдителност и в обикновените дни, но в миналото на 9 септември Пхенян проведе петото си ядрено изпитание\", посочи министърът.\r\n\tВ навечерието на празничната дата в КНДР японските сили за самоотбрана са разгърнали на територията на страната ПВО комплекси и са изкарали в Японско море кораби, снабдени със система \"Аеджис\".\r\n\tВ събота стана ясно още, че президентът на Франция Еманюел Макрон е обсъдил по телефона с колегата си Доналд Тръмп и японския премиер Шиндзо Абе засиления натиск и санкциите срещу Северна Корея.\r\n\tТримата лидери са подчертали необходимостта от \"единна и твърда\" реакция на международната общност към Пхенян.", "date": "2017.09.09", "title": "САЩ искат петролно ембарго на Северна Корея"}
