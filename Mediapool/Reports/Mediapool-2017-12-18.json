{"url": "http://www.mediapool.bg/delyan-dobrev-otkazal-ohrana-sled-zaplahi-za-zhivota-mu-news273219.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tДепутатът от ГЕРБ и председател на парламентарната енергийна комисия Делян Добрев съобщи, че преди две години е получавал заплахи за живота си и му е било предложена охрана от НСО, но той я отказал. Той разказа това, давайки за пример пред бТВ в понеделник как законодателните решения в сектора накърняват бизнес интереси за милиони.\r\n\tПо инициатива на Добрев и няколко депутати от ГЕРБ миналата седмица парламентът прие от 1 януари 2018 всички електроцентрали с мощност над 5 МВ, които не продават на регулирания пазар или нямат дългосрочни договори за изкупуване на електроенергията им, да са длъжни да продават тока си само на енергийната борса. Веднага след това стана ясно, че търговци на ток са обявили рязко повишение на цените си от 50 до 90 процента пред свои бизнес клиенти, ползващи ток на средно напрежение. Добрев обяви, че шепа търговци купуват енергия по ниски цени непрозрачно и  и призова малкият бизнес да се върне на регулирания пазар.\r\n\t\"Използвах силни думи, днес не бих ги изрекъл, след като видяхме какво се случи с представителя на НАП, заминавал се с фискални измами, който бе прострелян днес\", каза Добрев и припомни, че в енергетиката винаги става въпрос за стотици милиони\r\n\t\"Не се страхувам за живота си, но такива случки ни карат всички да се замислим, че това с което сме се нагърбили не е никак леко\", каза депутатът от ГЕРБ.\r\n\tТой припомни как преди две години законодателни промени са решили проблема с паричния дефицит в \"Националната електрическа компания\": \"Преди две години заварихме дефицит от 800 млн. лв., които някой вземаше, а вече не ги взема. Става въпрос за много пари и много интереси\".\n\n\r\n\tОт думите на Добрев се разбра, че по същото време получил заплахи за живота си заради работата си. Те идвали от енергийна компания, чиито интереси бил накърнил. Депутатът допълни, че има представа откъде са издави заплахите, но не иска да коментира това.\r\n\tТой допълни още, че и сега знае чии интереси е нарушил със законовата поправка за излизането на цялата търговия на свободния пазар само на борсата за тока.\r\n\tПо думите му в момента има няколко търговци на ток, които се опитват за манипулират пазар с предлагане на по-високи цени с ясното съзнание, че няма много алтернативи на доставка на ток на свободния пазар. По думите му обаче \"няма да мине номера\" на тези фирми, защото вече цялата търговия ще е през борсата.\r\n\t\"След 1 януари ще има прозрачност, досега винаги има съмнение, че един взел ток, друг - не, един - на една цена – друг на друга, един си поръчал по телефона и т.н.\", коментира Делян Добрев\r\n\tВече на сравнителната платформа на борсата за ток всеки може да види какви са цените купува и продава, допълни той. Според него целта на рязкото вдигане на цената на тока за бизнеса е, че до 31 декември търговци се опитват да продадат енергията си скъпо, тъй като вече на борсата няма да постигат сегашните ниски цени, договорени непрозрачно.\r\n\tТой даде за пример как в петък след призива му към малкия бизнес, ползват ток на ниско напрежение, да се върне на регулирания пазар, на борсата за ток АЕЦ \"Козлодуй\" продала енергията си за 76 лв/Мвтч, докато търговците предлагали цени от 120 лв.\r\n\tСпоред него пазарът на ток ще стане много по-прозрачен и гъвкав след като всички производители на ток излязат на борсата, където могат да играят и големите предприятия директно\r\n\tПо повод някои от становищата, че тогава токът ще поскъпне, Добрев коментира, че ако има увеличение, то ще е минимално, при положение, че вече не пет-шест играчи, а над 150 компании ще могат да си купят ток.\r\n\tИзлизането на толкова много производители на електроенергия ще наложи ударното им обучение и лицензиране като участници на борсата. Според борсовия оператор не се очаква проблем с изсипването на толкова нови играчи на борсата, нито създаването на вакуум на пазара заради невъзможност на някои от тях да се организират бързо за принудителното си излизане на борсата.", "date": "2017.12.18", "title": "Делян Добрев отказал охрана след заплахи за живота му"}
{"url": "http://www.mediapool.bg/tsatsarov-ne-e-chel-doklada-za-bulgartabak-imal-po-vazhni-zadachi-news273200.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tГлавният прокурор Сотир Цацаров все още не се е запознал с , защото има по-важна работа. Това каза той в понеделник след церемонията по встъпването в длъжност на новия шеф на Националната следствена служба Борислав Сарафов, който си остава и зам.-главен прокурор.\r\n\t \r\n\t\"Далеч по-голям приоритет ми е случаят в Момчилград и случилото се днес (понеделник) в София\", каза главният прокурор и допълни, че ще се запознае с турския доклад, след като приключи работата по тези два инцидента. Преди ден в Момчилград бе открито мъртво 7-годишно момиченце, а в понеделник в София в колата си бе прострелян шеф на отдел в НАП.\r\n\t \r\n\tВ доклада на турската служба за борба с организираната престъпност и контрабандата (КОМ) се посочва, че \"продуктите, идващи от българската компания \"Булгартабак\", са се превърнали в източник на контрабанда в Турция\". Документът беше оповестен преди повече от месец в България, но бе изпратен в прокуратурата едва миналия четвъртък от МВР. Интерпол разполага с доклада от лятото на миналата година, но няма как да се осъществи разследване без съдействието на българските власти.\n\n\r\n\t \r\n\tМиналата седмица вътрешният министър Валентин Радев най-накрая каза, че се е запознал с турския доклад, но  \"Булгартабак\" да е организатор на контрабандата.\r\n\t\"Те (цигарите) са изнесени някъде, както твърдят и от самата фабрика, изнесени са в държава, където това може да се прави, а оттам количества, които не са необходими за тази държава вероятно контрабандно са вкарани в Република Турция. Така че българската страна е изправна, ние сме направили необходимото – обърнали сме внимание, включително и на тези производители, защото, както казахте, така се вреди на доброто име на България и на самото търговско дружество. Така че това правим, това го има, това е официалната информация, която в момента мога да ви дам\", обясни Радев пред парламентарната вътрешна комисия миналата сряда.\r\n\tОт думите на вътрешния министър стана ясно, че това негово убеждение не се базира на проверка, а по-скоро на предположение. Валентин Радев обясни, че Цацаров лично го помолил да му прати доклада за запознаване. Сега се оказва, че главният прокурор има и по-важна работа.", "date": "2017.12.18", "title": "Цацаров не е чел доклада за \"Булгартабак\", имал по-важни задачи"}
{"url": "http://www.mediapool.bg/tramp-posochva-kitai-i-rusiya-kato-revizionistki-darzhavi-news273199.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПрезидентът Доналд Тръмп посочва Китай и Русия за стратегически \"конкуренти\" на САЩ, които се стремят да ерозират сигурността и просперитета на САЩ. По-късно в понеделник Тръмп ще представи стратегията за сигурност на Съединените щати, чиито основни елементи бяха разпространени предварително от Белия дом.\r\n\t \r\n\tКитай и Русия водят политика на \"по-малко свободни и по-малко справедливи икономики\", \"увеличават военните си сили, контролират информацията и данните, репресирайки своите общества и разширявайки влиянието си\", ще заяви Тръмп в речта си.\r\n\t \r\n\tТой обвинява Пекин в политики на икономическа агресия, целящи да отслабят САЩ.\n\n\r\n\t \r\n\tСтратегията по сигурността представя целия спектър от заплахи за Съедините щати, но основите критики са съсредоточени към Китай и Русия, описани като \"ревизионистки\" сили, които се опитват за оформят свят, противоположен на американските ценности и интереси\".\r\n\t \r\n\tДокументът, който президентът е задължен по закон да представи, има централна роля за дипломатическото и военното ръководство на САЩ в плановете им за справяне с глобалните заплахи.\r\n\t \r\n\tСтратегията откроява три групи предизвикателства към САЩ в областта на сигурността. В първата са \"ревизионистките държави\", които стремящи се към световен ред, който противоречи на американските ценности и интереси. Другата група са \"бандитски режими, разпространяващи терор, заплашващи съседите си, искащи да се сдобият с оръжия за масово унищожение и да дестабилизират най-важните райони\". Тук попадат Иран и Северна Корея. Третата основна заплаха за САЩ са \"транснационалните терористични организации\".\r\n\t \r\n\tСтратегията е резултат на месеци обсъждания от страна на президента и висшите му съветници. В документа, който ще представи Тръмп, климатичните промени не фигурират като заплаха за националната сигурност, за разлика от стратегията на Барак Омаба през 2016 г.\r\n\t \r\n\tТръмп се закани да оттегли САЩ от Парижкото споразумение за климата, ако в него не бъдат направени промени. \"САЩ ще продължат да следват подход, който балансира енергийната сигурност, икономическото развитие и защитата на околната среда\", се казва в документа на Тръмп, цитиран от Ройтерс.\r\n\t \r\n\tНеговите виждания за националната сигурност са отражение на приоритета му \"America First\", основан върху защита на родината и границите й, възстановяване на американската военна мощ, с цел да се засили влиянието навън и да се водят търговски политики, които са по-изгодни за САЩ.\r\n\t \r\n\tПосочването на Китай и Русия като \"ревизионистки сили\" отразява притесненията на администрацията на Тръмп от тези две държави, независимо от личните опити на президента да гради силни отношения с ръководителите на Китай и Русия Си Дзинпин и Владимир Путин.\r\n\t \r\n\tВисш представител от администрацията на Тръмп, който брифира журналистите за подготвената стратегия, заяви, че Русия и Китай се опитват да ревизират глобалното разположение на силите – Русия в Европа чрез военната инвазия в Украйна и Грузия, а Китай в Азия чрез агресията в Южнокитайско море.\r\n\t \r\n\tОсвен това в стратегията се заявява ангажимент да бъде защитена критичната американска инфраструктура от кибер нападения и преследване на злонамерените хакери. \r\n\t \r\n\tКакто Китай, така и Русия често са обвинявани за кибератаки срещу американските цели, въпреки че те отричат да са замесени. \r\n\t \r\n\tВ документа ще се казва, че конкуренцията с Китай и Русия изисква Вашингтон да преосмисли политиките, основани на предположението, че ангажирането със съперници и включването им в международни институции ще ги превърне в надеждни партньори.\r\n\t \r\n\tСтратегията ще посочи Северна Корея, Иран и ислямистски групи като заплахи за интересите на САЩ.", "date": "2017.12.18", "title": "Тръмп посочва Китай и Русия като \"ревизионистки държави\""}
{"url": "http://www.mediapool.bg/irlandskiyat-sindikat-na-pilotite-se-otkaza-ot-stachka-v-raianear-news273193.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСиндикатът, представляващ пилотите на \"Райънеър\" (Ryanair) в Ирландия обяви късно снощи, че оттеглят призива си за стачка, след като ръководството на нискобюджетния авиопревозвач е приело да започне преговори по исканията на пилотите, предадоха Ройтерс и Франс прес.\r\n\tВ петък ирландската авиокомпания прие да признае синдикати на работещите за нея служители за първи път, след като пилотите й в Ирландия, Великобритания, Германия, Италия, Испания и Португалия заплашиха със стачки с приближаването на ваканциите в края на годината.\r\n\tВ събота ръководството на \"Райънеър\" съобщи, че е готово да се срещне във вторник, 19 декември, което е в навечерието на планираната стачка в Ирландия, с представители на синдиката Импакт, защитаващ правата на ирландските пилоти.\r\n\tПървоначално Импакт обяви, че не може да преразгледа призива си за стачката преди срещата, но след това, в ново комюнике, съобщи, че го оттегля, предаде БТА в понеделник.\r\n\t\"Синдикатът прие да се срещне с ръководството във вторник вечерта, но е готов за среща и по-рано\", заяви негов представител.\r\n\tПризивът за стачка бе подкрепен от 94 на сто от пилотите, които са наети от \"Райънеър\" директно в Ирландия. Мнозинството пилоти, които работят за компанията в Ирландия обаче не се наемат пряко от \"Райънеър\", уточни Франс прес.\r\n\tВъв Великобритания синдикатът Балпа прие да бъде признат като профсъюзна организация, представляваща пилотите на \"Райънеър\" в Обединеното кралство, при условие че Британският конгрес на профсъюзите присъства на преговорите.\r\n\tСъобщението на \"Райънеър\" от петък стана причина и пилотите от италианския синдикат Анрас и португалския СПАК да оттеглят призива за стачка.\r\n\tПилотите на \"Райънеър\" в Германия предвиждаха да обявят стачка по време на празниците и местният синдикат заяви, че сега е време компанията да докаже, че намеренията й са сериозни.\r\n\tВ Испания не бяха планирани протестни действия на пилотите, но синдикатите на наземния персонал не изключиха да има такива на 30 декември.\r\n\tВ петък говорител на ирландската авиокомпания съобщи, че ще публикува на 18 декември план за действие в извънредни ситуации с цел да бъдат минимализирани последиците от евентуални от стачки.", "date": "2017.12.18", "title": "Ирландският синдикат на пилотите се отказа от стачка в \"Райънеър\""}
{"url": "http://www.mediapool.bg/podupravitel-na-nzok-napusna-i-predupredi-za-progresirasht-haos-news273198.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПодпуправителят на Националната здравноосигурителна каса (НЗОК) д-р Димитър Петров е освободен от поста по искане на управителя на институцията проф. Камен Плочев. Пред Mediapool Петров обясни, че между двамата има неразбирателство в работата. “Причината е, че Плочев не може да работи с мен, а от известно време и аз не искам да работя с него“, коментира Петров. От НЗОК съобщиха, че за момента няма назначен нов подуправител на неговото място.\r\n\tПо думите на Петров в касата настъпва прогресиращ хаос, който се дължи на факта, че управителят проф. Плочев не разбирал естеството на работа на здравноосигурителния фонд. Според Петров за самия Плочев също е по-добре да напусне поста, тъй като лесно може да бъде подвеждан за решения, които в последствие ще се обърнат срещу него. От касата не смятат да отговарят на обвиненията на Петров.\r\n\tТой е бил освободен в четвъртък миналата седмица, след като преди това е бил в болничен. Петров за втори път се прощава с този пост в последните няколко години. През март 2015 година той беше назначен за подуправител на касата от новоизбрания тогава управител Глинка Комитов. По-късно същата година през септември напусна заради различия със здравния министър Петър Москов относно водената лекарствена политика, а при идването на служебния кабинет на Огнян Герджиков беше възстановен като подуправител на НЗОК. Освен това Петров е оглавявал НЗОК за кратко през 2003 година.\r\n\tСега той отново напуска институцията и предупреждава за задаващи се проблеми в здравната система през следващата година.\r\n\tПетров заяви, че е притеснен основно от няколко неща – начинът, по който се определят болничните бюджети, и опитите за външен натиск върху този процес, закъсняващите преговори за нов рамков договор и проблемите в лекарствената политика, включително наложения мораториум за плащане на иновативни медикаменти, който самият той не одобрява.\n\n\r\n\tПетров смята, че на някого пречи това, че той вижда опитите за “външно влияние“ при формирането на бюджетите на болниците, а с отстраняването му този проблем се решава.\r\n\tОсвен това Петров критикува и лекарствената политика на касата, включително наложения мораториум за плащане на иновативните терапии. Според него е трябвало да се заложи на други мерки за ограничаване на разходите за лекарства, като пакет от подобни мерки самият той е предлагал, но те са били игнорирани от предишния екип на Министерството на здравеопазването.\r\n\tТой посочи, че за тази година са били предварително заложени отстъпки от фармацевтичните компании за НЗОК в размер на 98 млн. лева, а реално ще бъдат получени 160-170 млн. лева, докато за догодина се залагат едва 140 млн. лева, като в това число не са включени отстъпките за лекарствата, попадащи под мораториума. По думите му правителството е било подведено за лекарствения мораториум, а автори на идеята са отговарящата за лекарствената политика в касата Галя Кондева и зам.-здравният министър Жени Начева, която в качеството си на експерт в Министерството на финансите по онова време е била съветник на управителя на Надзорния съвет на НЗОК и сегашен здравен министър Кирил Ананиев.\r\n\tСпоред Петров и сегашните опити лекарственият мораториум да бъде заобиколен през комисия в здравното министерство, която да отпуска иновативните терапии ще създадат проблеми заради необходимостта от промени в законодателството, организиране на търгове и липса на бюджет за това перо.", "date": "2017.12.18", "title": "Подуправител на НЗОК напусна и предупреди за прогресиращ хаос"}
{"url": "http://www.mediapool.bg/bulgaria-posreshta-evroliderite-s-lav-i-sotsrealizam-v-ndk-news273201.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\tС тези думи министърът на културата Боил Банов описа Националния дворец на културата (НДК) след финала на ремонта, възлизащ на около 45 млн. лв., целящ да пригоди култовата социалистическа сграда за домакинството на първото българско европредседателство. Банов, чието ведомство през лятото стана принципал на НДК, в понеделник разведе там журналисти, заедно с министъра по европредседателството Лиляна Павлова.\r\n\tПравителството не се плаши от протести и вотове на недоверие по време на европредседателството стана ясно от думите на Лиляна Павлова по повод заканите на учените от БАН да протестират, а БСП да внесе вота на недоверие на 17 януари.\r\n\t\"Ние сме демократична държава и всеки има право на протест\", каза министърът по европредседателството.\r\n\tЗа първите шест месеца на следващата година са планирани 270 събития, за които се очаква в страната да пристигнат над 22 000 делегати. Някои дни ще има по седем, осем събития, каза Павлова. Тя уточни, че финалната версия на Календара за предстоящите у нас събития ще бъде внесен за одобрение от Министерския съвет на заседанието в сряда, 20 декември.\r\n\tГенералната репетиция за готовността на НДК ще бъде детското откриване на европредседателството, което е извън официалната програма. То ще събере над 300 деца от цялата страна на 6 януари, съобщи още Павлова. Тя уточни, че първата официална проява на българското европредседателство, планирана в НДК ще бъде на 12 януари.\r\n\t\"Българският лъв\" от Съдебната палата ще посреща европейските лидери и чиновници. Негова отливка е поставена на вход А6, който е отзад. Този вход е предпочетен за параден за премиери и министри, защото до него може да се стигне директно с автомобил, обясни министър Банов. Решението е взето и заради засилените мерки за сигурност, чиято система струва 12 млн. лв., възможно най-ниската цена, по думите на Банов.\r\n\tЦентралният вход остава отворен за всички граждани, тъй като културния живот в НДК ще продължи по време на самото председателство и сградата ще бъде достъпна за всички граждани, разясни министър Павлова.\r\n\tОтливката на лъва е стара и не е правена специално за европредседателството, поясни Борислав Велков, председател на директорския борд на НДК, пред Mediapool.\r\n\tЛъвът е внушителен и създава алюзията с върховенството на закона, заради което България е под наблюдение от Европейския съюз от влизането си през 2007 г.\r\n\tГрафитите, дело на неизвестни автори, красят централния вход на НДК. Опазени са и творбите на класици от времето на социализма. Те са реставрирани за предстоящата си европейска премиера.\r\n\tБронзовата статуя \"Възраждане\" на Димитър Бойков стои величествено на централния вход. Запазена е и дърворезбата \"Пламъкът\" на Ангел Стефанов.\r\n\tРеставрирани са платната \"Човекът и мира\" на Йоан Левиев, \"Триумф\" на Антон Дончев, \"Възхвала на българската култура\" на Дечко Узунов, \"Битката за Ахелой\" на Ванко Урумов, която е пред Зала 3, където ще се провеждат пленарните заседание на евролидерите и министрите, и \"България\" на Светлин Русев в Зала 6, където ще бъде международният пресцентър.\r\n\tИмената на авторите и творбите им засега са изписани само на български език, но от културното министерство обещават да бъдат поставени надписи и на латиница.\r\n\tЗала 3, на последния седми етаж, където основно се провеждаха конгреси на малки партии, е напълно готова да посрещне евролидерите. Тя е преоборудвана изцяло, без да е променена вътрешната й архитектура.\r\n\tТук ще бъде срещата на европейските лидери през май, както и съветите на министрите. \"Пленарната зала на европредседателството е уникална и няма аналог\", каза Боил Банов.\r\n\tОбщо са планирани 32 събития в нея, каза Лиляна Павлова. Тя определи залата като \"статична\", защото няма да се променя нищо от това, което се вижда в момента.\r\n\tВ центъра е разположена кръгла маса, около която са наредени бели кожени кресла. На тях ще се настанят евролидерите. Все още не е решено кой къде ще седне.\r\n\tПоставен е и нов окачен таван, син мокет, двоен под, в който са вградени всички комуникации. Напълно оборудвани са и 8-те постоянни преводаческите кабини.\r\n\tКапацитетът на залата е за около 1500 – 2000 души за едно събитие. Очакванията са на работните срещи в Зала 3 да се събират около 250 – 300 души.\n\n\r\n\tНепосредствено до нея е Зала 10, която е преоборудвана за работните обеди. Те ще бъдат на бюро, а не на маса. По думите на Павлова такава била обичайната практика.\r\n\tПридружаващите гостите лица ще обядват в ресторант \"Скай плаза\", който е основно ремонтиран, но все още не е обзаведен.\r\n\tТекущите събития ще бъдат в зали 7, 8 и 9. Те са по-малки и се намират две нива под основната зала.\r\n\tПространствата им са отворени, за да дават възможност за бързата им трансформация според нуждите.\r\n\tЗала 9 е предвидена за творчески срещи без преводачи. Там събитията ще бъдат по-разчупени, може да дискутираме въпросите от дневния ред на Европа, като седим на земята, описа творческата атмосфера Павлова.\r\n\t\r\n\tС инвестираните 45 млн. лв. бяха ремонтирани две трети от НДК. През изминалите почивни дни на две места са се появили течове. Те са в източната част на сградата, която не е била ремонтирана и не е влизала в заданието за реконструкция. Въпреки това строителят \"Галчев груп\" ги е отстранил за своя сметка, каза Николай Галчев пред Mediapool.\r\n\tДребни довършителни работи остават, за да бъде изцяло завършен ремонтът. Все още не са поставени черни стъкла в залите, където трябва да има – пресцентърът и Зала 10 за работните обеди на евролидерите. Продължава демонтирането и на павилионите от изложението на книгата.\r\n\tПресцентърът, който първоначално беше забравен и не влизаше в плановете, също все още не е оборудван. Той се намира в Зала 6, където обикновено се провеждаха персконференциите на политическите партии след избори. Пресцентърът ще разполага с 260 седящи места. В съседство ще бъде оборудвана зала за медиите с 40 работни места за писане, 5 за телевизии и 8 за радио екипи.\r\n\tДо първата среща, която ще бъде на 12 януари, има достатъчно време всичко да бъде оправено, смятат двамата министри. Не трябва да се забравя, че ремонтът течеше, докато в НДК продължаваха да се провеждат културни мероприятия и изложения, отбеляза министър Банов. Той заяви, че като цяло е доволен от свършеното.\r\n\tДетско откриване на първото Българско председателство на Съвета на ЕС – ще предшества официалното. То ще събере над 300 деца от цялата страна в НДК.\r\n\t\"С удоволствие приехме предложението на CoderDojo Bulgaria и Дигитална Национална Коалиция да направим заедно това детско откриване и то да сложи знака на Българското председателство. На практика то представя най-добре основните ни приоритети, заложени в програмата на правителството – инвестицията в образованието и в младите хора, и изграждането на дигитални умения, креативност и предприемачески дух от най-ранна възраст\", обясни министър Павлова.\r\n\tМега Доджо София 1.0 ще събере деца със и без опит в програмирането. Детското откриване ще се проведе в три от официалните зали на председателството, броени дни преди официалното откриване и първите срещи на най-високо ниво.\r\n\tТака децата ще имат възможност да усетят буквално атмосферата на събитието, но и ще се забавляват да опознават Европа с помощта на науката и високите технологии.\r\n\tОрганизатори на събитието са CoderDojoBulgaria и Дигитална Национална Коалиция, подкрепени от Microsoft Bulgaria. За да поднесе приветствие към децата в София ще пристигне еврокомисарят по цифрови технологии и общество Мария Габриел.", "date": "2017.12.18", "title": "България посреща евролидерите с лъв и соцреализъм в НДК"}
{"url": "http://www.mediapool.bg/novoto-avstriysko-pravitelstvo-se-zakle-pod-vazglasi-natsistite-van-news273202.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\tНовото австрийско правителство начело с 31-годишния Себастиан Курц положи клетва на фона на масови протести срещу участието на крайнодесни политици в него.\r\n\tПред президента Александър ван дер Белен в понеделник се заклеха новият канцлер от консервативната Австрийска народна партия - най-младият правителствен ръководител в света, и вицеканцлерът Хайнц-Кристиан Щрахе, водач на крайнодясната Австрийска партия на свободата.\r\n\tТака Австрия стана единствената западноевропейска страна с присъствие на крайната десница в правителството.\r\n\tДържавният глава Александър ван дер Белен каза, че има някои, които са скептични и дори враждебно настроени към новото управляващо мнозинство.\r\n\t\"Но при демокрацията е така\", коментира той, след като прие клетвите на 13-те нови министри, шестима от които са от Партията на свободата.\n\n\r\n\tВан дер Белен призова новото правителство на Себастиан Курц да държи сметка за австрийската история - както за положителните, така и за мрачните й страници, да зачита правата на малцинствата и на хората с различно мнение.\r\n\tПо същото време недалеч от президентския дворец, където се състоя церемонията, няколко хиляди души протестираха срещу участието на крайната десница в правителството с плакати, на които пишеше \"Нацистите вън!\" или \"Смърт на фашизма!\".\r\n\tПротестиращите, повечето от които младежи, бяха заобиколени от внушителни сили за сигурност, които ограничиха демонстрацията в рамките на Хелденплац (Площада на героите). На това емблематично място за австрийската история Хитлер произнася през 1938 г. реч, с която обявява аншлуса (присъединяването на Австрия към Германия).\r\n\tВ правителството АПС си осигури министерствата на отбраната и външните работи, докато АНП получи финансовото, икономическото, правосъдното освен другите портфейли и ще продължи да се занимава с въпросите на ЕС.\r\n\tВ коалиционния договор двете партии поеха ангажимент да ограничат нелегалната имиграция и да ускорят депортацията на лица, на които им е отказано убежище, но също така подчертават ангажимента на страната към Европейския съюз.\r\n\tПартията на свободата ще контролира ключови постове в новото правителство, включително вътрешното, външното и военното министерство.\r\n\tВ неделя водачът на Австрийска партия на свободата Хайнц-Кристиан Щрахе\r\n\tкоментира във Фейсбук, че новото правителство ще намали ползите за търсещите убежище.\r\n\t\"Повече няма да се случва мигранти, които никога не са работили тук и един ден или не са платили нищо в социалната система, да получат придобивки за хиляди евро!\", написа той във Фейсбук.\r\n\tКакто Курц, така и Щрахе спечелиха избирателите преди два месеца, като поддържаха загриженост за имиграцията след рекорден приток през 2015 г., отразявайки основната тема на изборите на много места в Европа през тази година.\r\n\tНо АПС е рядкост в Западна Европа, която трансформира успеха пред избирателните урни в реална власт.\r\n\tЗасега няма да има санкции на ЕС срещу Австрия като преди 17 години\r\n\tПредседателят на Европейската комисия Жан-Клод Юнкер ще приеме утре в 22.00 ч. българско време новия австрийски канцлер Себастиан Курц, съобщи говорител на институцията. Той отбеляза, че посещението на Курц в Брюксел ще бъде първото му задгранично пътуване в новото му качество.\r\n\t\r\n\r\n\r\n\r\n\r\n\r\n\tПопитан как ЕК определя коалиционните партньори на Курц - крайна десница, десни националисти, националпопулисти - говорителят остави на журналистите да окачествяват новите участници в австрийското управление.\r\n\t \r\n\tПредседателят на Европейският съвет Доналд Туск пожела успех на новото правителство на Австрия. В поздравителния адрес той изразява приветствия от името на всички държавни и правителствени ръководители в ЕС. Вярвам, че австрийското правителство ще продължи да играе конструктивна и проевропейска роля в ЕС, допълва Туск.\r\n\t\r\n\tСъщевременно обаче председателят на групата на социалистите и демократите в Европейския парламент Джовани Питела заяви, че не изключва налагането на санкции на Австрия.\r\n\t \r\n\tРазтревожени сме от завоя на Австрия към крайната десница. Дълбоко сме загрижени, че крайната десница присъства в новото правителство във Виена, посочва Питела в своето изявление. По неговите думи правителство с крайнодесни може да доведе до опасни последици.\r\n\t \r\n\tПитела определя новата австрийска коалиция като \"скок в тъмното, който може да ни върне към най-черните страници в европейската история\". Той предупреждава, че социалистите ще наблюдават внимателно всяко действие на австрийското правителство, което може да накърни европейските принципи и ценности. Нищо не е предрешено, но и нищо не е изключено - дори наказателни мерки, ако установим заплаха за ценностите на ЕС, добавя Питела.\r\n\t \r\n\tЗаради участието на крайната австрийска десница в правителството преди 17 години, държавите от ЕС прекъснаха отношенията си с Виена за девет месеца. По-късно в договора за ЕС бе приет чл. 7, според който държава, която постоянно нарушава принципите или правото на Общността, може да бъде лишена от глас при приемането на общите решения. Досега този текст не е прилаган, а в сряда ЕК може да предложи да бъде задействан за първи път, срещу Полша.\r\n\t\r\n\tСлед като изразиха задоволство от загубата на крайната десница на президентските избори във Франция и Австрия и на парламентарните в Холандия, европейските институции запазиха мълчание след споразумението за коалиционно управление между десницата и крайнодесните във Виена, коментира френският в. \"Монд\".\r\n\t \r\n\tНякои предложения на новото правителство обаче вече предизвикват остро безпокойство. Държавният секретар към министерството на външните работи на Италия Бенедето Дела Ведова предупреди вчера за рисковете от \"етнически национализъм\", критикувайки поетия от австрийската коалиция ангажимент да предостави двойно гражданство на жителите на италианския Южен Тирол. Това, което се чува от Виена, не е в европейски дух, а националистическа музика, заяви той. През 1919 г. този район беше присъединен към Италия за нещастие на австрийските националистически среди, припомня \"Монд\".\r\n\t \r\n\tРазлични еврейски организации също протестираха срещу връщането на власт на Австрийската партия на свободата - формация, бойкотирана от Израел. Съветът на представителите на еврейските институции във Франция призова вчера за мобилизация на демократите срещу бъдещото австрийско правителство, констатирайки, че крайната десница набира сила в Централна Европа, а това изглежда не тревожи никого.\r\n\t \r\n\tОт обкръжението на председателя на Европейската комисия Жан-Клод Юнкер вчера се ограничиха с това да подчертаят, че първото официално посещение на младия австрийски канцлер Себастиан Курц ще бъде в Брюксел на 19 декември. Очаква се той да препотвърди ангажимента си в полза на Европа - \"фактор за мир и интеграция\", както пише в програмата му.\r\n\t \r\n\tДотогава Брюксел може да бъде доволен поне от заетата позиция от новата коалиция във Виена, която, по настояване на консерваторите, бързо изключи свикването на референдум за евентуално излизане на Австрия от Евросъюза. При тези обстоятелства трябва да се задоволяваме с малко, отбелязва иронично цитиран от \"Монд\" неназован дипломат.", "date": "2017.12.18", "title": "Новото австрийско правителство се закле под възгласи \"Нацистите вън!\""}
{"url": "http://www.mediapool.bg/novite-iztrebiteli-pak-letyat-kam-parlamenta-news273204.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПроектът за закупуването на нов тип изтребители отново трябва да се върне в парламента, за да се реши дали да бъде разширен кръгът на участниците в него и дали да се разсрочат плащанията по сделката. В края на миналата седмица военният министър Красимир Каракачанов съобщи, че Министерството на отбраната ще поиска от Народното събрание тълкуване от кои страни и фирми може да поиска оферти. Подобна промяна обаче изисква депутатите да гласуват изцяло нов проект за инвестиционен разход (ПИР).\r\n\tСпоред Закона за отбраната военните проекти над 100 млн. лева се одобряват от парламента и именно той трябва да санкционира евентуални промени в него, обясниха депутати от управляващата партия пред Меdiapool.\r\n\tНовият инвестиционен проект трябва да отрази препоръката на Народното събрание да бъдат поискани още оферти, както и препоръката на Консултативния съвет по националната сигурност (КСНС) плащанията по бъдещите сделки за новите изтребители и кораби да се разсрочат допълнително, за да се освободят ресурси и за нови бронирани машини.\r\n\tЗасега обаче не е ясно кога Каракачанов планира да внесе нов инвестиционен проект.\r\n\tТака проектът, който се очаква да излезе до 1.5 млрд. лева, отново се отлага за неясното бъдеще, а съмненията дали управляващите имат политическа воля да го реализират, се засилват все повече на фона на готвените мащабни инвестиции в старите съветски МиГ 29.\n\n\r\n\t\r\n\tОсновният казус около проекта е от кого точно да бъдат поискани оферти. Той възникна, след като парламентарното разследване установи нередности около почти финализирания проект за новите изтребители и го върна за преработване на военното министерство.\r\n\tСъгласно предишния одобрен от парламента инвестиционен проект бяха искани оферти от Швеция и компанията \"СААБ\" за нови машини \"Грипен\", САЩ и Португалия за изтребители \"втора ръка\" Ф-16 и Италия за \"втора ръка\" \"Юрофайтър\". Парламентарната проверка върна в играта декласираната преди това оферта за Ф-16 и  пак да се искат пак оферти от трите страни, в това число и за нови изтребители.\r\n\tТова бе аргументирано с увеличаването на бюджета на проекта до 1.5 млрд. лева.\r\n\tСлед това обаче политици и експерти развиха тезата, че може да бъдат поискани нови оферти и от страни и компании, които не са били в досегашната шортлиста. Такива например за Франция с изтребителите \"Рафал\".  от президента Румен Радев , който лично пилотира подобна машина докато бе на визита във Франция.\r\n\tМинистерството на отбраната вече няколко седмици не може да прецени дали да разшири кръга на страните и компаниите.\r\n\tСпоред някои юристи в МО, може да се искат нови оферти само от страните и компаниите, които участваха досега в проекта, но имало и други мнения за разширяване на кръга.\r\n\t\"Искам от парламента тълкуване какво значи това - дали разговорите трябва да започнат с трите държави (Италия, Швеция и САЩ) или да разширим обсега. Виждате, президентът говори за друг боен самолет\", каза Каракачанов пред бТВ.\r\n\tСпоред депутати от ГЕРБ, за да се разшири кръгът на участниците, със сигурност се налага гласуването на нов проект за инвестиционен разход (ПИР) в парламента.\r\n\t\r\n\tЗасега не е ясно кога МО ще предложи на парламента промените и кога те ще бъдат гласувани.\r\n\tСъс сигурност обаче това ще забави нещата допълнително. Досегашните планове на Министерството на отбраната бяха в началото на 2018 г. да бъдат изпратени писмата за оферти.\r\n\tИ докато правителството тупа топката за новите изтребители, в ускорени темпове  до 81 млн. лева за поддръжката на старите съветски изтребители МиГ 29.\r\n\tОколо проекта излезе и още една \"малка\" подробност - предвидените пари се оказаха с 300 млн. лева по-малко или вече 1.2 млрд. лева. Това се дължи на законова промяна от края на миналата година, според която върху военните проекти вече се начислява ДДС. Така предвидената сума намалява автоматично с 20%.", "date": "2017.12.18", "title": "Новите изтребители пак летят към парламента"}
{"url": "http://www.mediapool.bg/shtrahe---nyakogashniyat-mlad-lav-na-avstriyskata-kraina-desnitsa-se-gotvi-za-vitsekantsler-news273203.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tОтдавна отмина времето, когато облечен в камуфлажни дрехи той участваше в паравоенни учения с неонацистите: днес, на 48 години, някогашният амбициозен младок от австрийската крайна десница Хайнц-Кристиан Щрахе се готви да влезе в ролята си на вицеканцлер, след като грижливо излъска имиджа си.\r\n\tОчила, костюм с вратовръзка и сериозно изражение: така облечен, като държавник, беше синеокият водач на Австрийската партия на свободата (АПС), зъботехник по образование, когато в събота сутринта влезе в позлатените зали на двореца Хофбург.\r\n\tЗаедно с коалиционния си партньор - консерватор и бъдещ канцлер Себастиан Курц, той представи пред президента Александер Ван дер Белен одобрената ден по-рано правителствена програма.\r\n\tЩрахе трябва да е изпитал особено задоволство, заставайки пред държавния глава - еколог и либерал, който преди по-малко от две години каза, че \"на този етап\" не смята, че демагогът с бурно минало има място в управлението.\r\n\tЧовекът, който пред 12 години отстрани бившия си наставник Йорг Хайдер от собствената му дясна партия, се отказа от провокациите и се научи да се приспособява.\n\n\r\n\tСлед два месеца преговори \"на равна нога\" с младия лидер на консерваторите Себастиан Курц, спечелил парламентарните избори на 15 октомври, сега той се наслаждава на мига.\r\n\t\"След като завършихме трети на изборите, успяхме да се преборим за повече от 50 процента от позициите на АПС в коалиционната програма\", изрази задоволство Щрахе.\r\n\t\r\n\tДопълнително удовлетворение: въпреки демонстрирания от него скептицизъм по отношение на ЕС и неотдавнашните му изявления, че \"ислямът няма място в Австрия\", влизането му в правителството заедно с най-близкия му антураж не предизвика никакви емоции в Европа.\r\n\t\"Няма да има никаква мащабна съпротива, както през 2000 г.\", когато идването на власт на Австрийската партия на свободата на Хайдер доведе до налагането на европейски санкции на Виена\", отбелязва политологът Томас Хофер.\r\n\tТова че стана \"salonfahig\" (обигран в светския живот), е не по-маловажен успех за този виенчанин, тръгнал от \"неонацистко движение\", казва журналистката Нина Хорачек, посветила му биография.\r\n\tСлед като пробва различни политически одежди - дотам, че представи кандидат ултранационалист на президентските избори през 2010 г., Щрахе в действителност постепенно смекчи риториката на партията си, отстранявайки фигурите, които най-много го притесняваха.\r\n\tСпоред Хорачек Щрахе е разбрал, че трябва \"да изглежда като държавник\", за да наложи партията си на избори.\r\n\tТази стратегия се оказа печеливша: след като на президентските избори през 2016 г. стигна до втори тур - нещо небивало - АСП получи 26 процента от гласовете на последните парламентарни избори, налагайки се като предпочитан партньор за Курц.\r\n\t\r\n\tДълбоко в себе си обаче Щрахе и партията му изобщо не са се отказали от ксенофобските и евроскептичните си възгледи, смятат анализаторите.\r\n\tРедовните намеци за опасността от \"масова инвазия\" и \"гражданска война\" показват ясно, че те си остават радикали, отбелязва Хорачек. Според Томас Хофер \"възприемането на умерен тон е просто тактика\".\r\n\t\"Играех шах с дядо си\", призна Щрахе по време на предизборната кампания, отбелязвайки, че винаги е пресмятал няколко хода напред\".\r\n\tСдобивайки се с четири ключови позиции (вицеканцлерската, вътрешното министерство, отбраната и външните работи), АПС направи голяма рокада: от опозицията - във възловите министерства и отсега нататък ще управлява \"цялата сфера на сигурността\", отбелязва Хофер.\r\n\tХайнц-Кристиан Щрахе е роден на 12 юни 1969 г. във Виена и е отгледан от майка си. Поема ръководството на Австрийската партия на свободата през 2005 г., когато е 35-годишен, след като притиска Йорг Хайдер (загинал впоследствие при автомобилна катастрофа през 2008 г.) да напусне партията и да основе Съюза за бъдещето на Австрия.\r\n\tОтслабена от участието си в управлението, формацията се възражда за нов живот под влиянието на този тридесетинагодишен редовен посетител на нощните заведения и деен участник в социалните мрежи, който подмладява електората си.\r\n\tМакар да се е отказала от откровено ксенофобските лозунги, АПС - партия, създадена от бивши нацисти - си остава \"непоправима\", твърди Комитета \"Маутхаузен\", организация на депортираните.\r\n\tПечатът изрови снимки от 80-те години, на които Щрахе участва в паравоенни учения с членове на забранената неонацистка групировка \"Викинг югенд\". \"Бях глупав, млад и наивен\", защити се той.", "date": "2017.12.18", "title": "Щрахе - някогашният \"млад лъв\" на австрийската крайна десница се готви за вицеканцлер"}
{"url": "http://www.mediapool.bg/zashto-visokite-etazhi-na-vlastta-mogat-da-spyat-spokoino-news273196.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tВече е ясно: в навечерието на Коледа годишният антикорупционен законодателен план ще бъде изпълнен и отчетен. Съответният закон, с който ни занимават две години, е на финала и вече се виждат очертанията на дългообещавания \"единен антикорупционен орган\", който най-после да започне истинската битка срещу корупцията по високите етажи на властта.\r\n\tОкончателното име на този орган ще е Комисия за противодействие на корупцията и за отнемане на незаконно придобито имущество, а предназначението му - доста по-различно от първоначално прокламираното. Умишлено или не депутатите са на път да сътворят поредното уникално законодателно изобретение: нещо като огромно, странно и грозно институционално чудовище с причудлив и противоречив нрав - хем безсилно, тромаво и безобидно, хем смразяващо, могъщо и кръвожадно. Във всеки случай - поддаващо се на дресура, послушно и изпълнително.\r\n\t\r\n\tКакво да очакваме от него? Първо, ако някой се е надявал най-после да види реална и безкомпромисна борба срещу корупцията, която да накара корумпираните и корумпиращите да затреперят от страх, трябва да знае, че силно се е излъгал. Не само защото, както твърди т.нар. опозиция, управляващото мнозинство ще може да избира (вероятно вече си е избрало) и да отстранява с обикновено мнозинство \"подходящи\" хора, които после да го контролират. Впрочем, не е изключено опозицията скоро да забрави за това си притеснение - стига, както в други подобни случаи, да и бъде подхвърлено някое място в новия орган.\r\n\tПо-важно е, че на практика новият закон не променя нищо на антикорупционния фронт. Защото едва ли може да се очаква нещо ново и принципно различно от механичното вкарване под една шапка на няколко съществуващи държавни институции. Те и досега по закон са имали същите функции, но понеже са умишлено обезсилени, наплашени, зависими или превзети, не са ги изпълнявали ефективно. Няма никакви гаранции, че сега ще започнат да го правят. Освен това, каквото и да прави новата комисия, каквото и да проверява и установява, накрая всичко пак ще отива в ръцете на прокуратурата, която трябва да започне да разследва и доказва отначало. Но и от прокуратурата, чиято реформа е тема табу за всички партии, едва ли има основания да се очаква нещо по-различно от досегашните ѝ клонящи към нулата резултати.\n\n\r\n\t\r\n\tОсвен всичко това законодателите напълно съзнателно се постараха да \"разтоварят\" бъдещия антикорупционен орган от работа. Най-напред приеха, че анонимни сигнали за корупция и конфликт на интереси няма да се разглеждат, а после оставиха подателите на сигнали без защита срещу последващо съдебно преследване. Така всеки, който реши да изпълни гражданския си дълг и да съобщи за прояви на корупция, ще трябва чинно да се самоидентифицира с три имена, подпис, ЕГН, адрес, телефон, факс и електронен адрес. След което ще трябва да трепери дали съответните органи ще проверят добросъвестно сигнала му и дали после засегнатото лице няма да реши да го съди за \"непозволено увреждане\". Последиците могат да бъдат разоряващи, независимо от присъдата - достатъчно е съдът да наложи запор на имуществото, за да подсигури иска (от 10 хиляди до 100 хиляди лева). Като се има предвид как стават нещата в България, човек трябва да е луд или най-малкото крайно отчаян от живота си, за да се захване с тая работа. Ефектът от всичко това: броят на сигналите за корупция (основателни или не - това на практика няма значение) ще бъде минимален - най-вече от подставени \"граждани\", които могат да си позволят съответните разходи, защото са съответно \"мотивирани\".\r\n\tНо и това не е всичко. Новата антикорупционна комисия ще може да се самосезира по медийни публикации за корупция или конфликт на интереси. Така жертва на описания по-горе механизъм могат да станат всеки журналист и всяка медия (най-вече малкото останали критични към властта и статуквото). Тази заплаха ще ги накара да се самоцензурират и на практика да се откажат от част от присъщата си дейност в интерес на обществото. Остава да добавим, че за разлика от гражданите и медиите, членовете на новия орган са освободени от всякаква имуществена отговорност за причинени от тях вреди (тази отговорност, естествено, е прехвърлена на данъкоплатците).\r\n\tДа обобщим: въпреки новия \"единен антикорупционен орган\" (това страшно институционално чудовище), високите етажи на властта ще могат да си спят спокойно, а корупцията - да се надява на добро здраве. Както и досега.\r\n\t\r\n\tЗатова пък законът носи със себе си някои доста опасни (или пък благоприятни - зависи от гледната точка) странични ефекти. Най-общо става дума за инструменти за сплашване и репресия срещу всякакъв род опоненти, конкуренти, противници и въобще неудобни лица.\r\n\tПървият инструмент е подслушването и следенето - новата комисия ще може да го използва с лекота спрямо всеки, без дори да ѝ трябват някакви данни за престъпление. Достатъчен ще е и най-безобидният сигнал, че някой \"се простира не според чергата си\". Вторият инструмент е процедурата по отнемане (или дори само запор) на незаконно имущество. За нея дори не е задължително да бъдат установени конфликт на интереси или разминавания в имотните декларации. Достатъчно е прокуратурата да повдигне на съответното лице някакво обвинение, което може да е измислено или съвсем абсурдно и в крайна сметка изобщо да не стигне до съда. Но това автоматично развързва ръцете на комисията да се задейства - без да подлежи на съдебен контрол и без потърпевшите да имат право на съдебна защита.\r\n\tИ преди приемането на новия закон се забелязва все по-отчетлива тенденция за злоупотреби с тези два инструмента. Ярко доказателство за първия са изнесените от Националното бюро за контрол на СРС факти за нарушения около подслушването. Както и за натиск и пречки пред дейността му. За злоупотреба с втория инструмент пък най-фрапиращият пример е разправата с издателя на две от най-последователните в критиките си към властта медии. Днешната Комисия за конфискация, която ще бъде острие на новата \"антикорупционна\" комисия, наложи запор върху негово имущество, след като бе задействана от скалъпено прокурорско обвинение (върнато вече от две съдебни инстанции като негодно), а после прегази закона за собствената си дейност и си присвои съдебни функции (да преразглежда стари съдебни решения, например).\r\n\tОт всичко това следва, че новият \"антикорупционен\" закон дава нови възможности и нов простор за злоупотреби. Засега последиците за потърпевшите изглежда ще се \"ограничат\" до временни материални щети и продължителен тормоз. Както е тръгнало обаче, утре може да станат и по-страшни. Така Законът срещу корупцията може да се превърне в оръжие в ръцете на корумпираните.", "date": "2017.12.18", "title": "Защо високите етажи на властта могат да спят спокойно"}
{"url": "http://www.mediapool.bg/toiota-planira-da-predlozhi-10-iztsyalo-elektricheski-avtomobila-news273195.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tТойота (Toyota) планира да предложи над 10 изцяло електрически автомобила към началото на следващото десетилетие, съобщи Асошиейтед прес.\r\n\t \r\n\tЯпонският автомобилен гигант не предлага засега изцяло електрически модели, макар че има водещо място при хибридите.\r\n\t \r\n\tИзпълнителният вицепрезидент Шигеки Тераши каза днес, че първите електромобили на Тойота най-напред ще бъдат предложени в Китай - страна, която насърчава електромобилите със субсидии и други мерки.\n\n\r\n\t \r\n\tТераши уточни, че електрическите модели по-късно ще бъдат предложени в Япония, Индия, САЩ и Европа.\r\n\t \r\n\tАвтомобилостроителят заяви, че до 2025 година всеки модел, който продава, ще има електрическа версия - хибрид, електрически вариант или ще бъде с горивни клетки.\r\n\t \r\n\tМиналата седмица Тойота обяви, че ще създаде съвместна компания за автомобилни батерии с Панасоник (Panasonic). Напредъкът в технологиите на батериите е изключително важен за\r\n\tелектромобилите.\r\n\t \r\n\tМащабно пренасочване към използването на такива батерии ще изисква по-голямо използване и рециклиране на редки метали като литиум.\r\n\t \r\n\tТойота се надява до 2030 година да продава 5,5 милиона електромобила годишно. Автомобилостроителят пласира на световните пазари около 10 милиона коли годишно.\r\n\t \r\n\tКомпанията уточни, че ще инвестира 1,5 трилиона йени (13 милиарда долара), за да постигне целите си за 2030 година, като над половината от средствата са за батерии. \r\n\t \r\n\tДруги автомобилопроизводители, включително Нисан (Nissan Motor Co.), Фолксваген (Volkswagen) и Хонда (Honda Motor Co.) предлагат или работят по електромобили. Това означава, че конкуренцията при производителите на батерии се засилва. Не е ясно дали Панасоник ще излезе победител в надпреварата, отбелязва АП.", "date": "2017.12.18", "title": "Тойота планира да предложи 10 изцяло електрически автомобила"}
{"url": "http://www.mediapool.bg/samneniya-za-kadrova-namesa-na-karayancheva-v-agentsiyata-po-ribarstvo-news273205.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tШефът на Изпълнителната агенция по рибарство и аквакултури (ИАРА) Галин Николов първо уволнява главния секретар на агенцията Сергей Костадинов, а после оттегля жалбата си срещу решението на съда, с което той е върнат на работа. Това се случва в последния момент, в който ИАРА може да защити уволнението на Костадинов пред Върховния административен съд (ВАС).\r\n\tСтранното поведение на Николов по казуса се дължи на намеса на председателя на Народното събрание (НС) Цвета Караянчева, твърдят пред Mediapool двама независими един от друг източници от Министерството на земеделието и храните (МЗХ), пожелали анонимност.\r\n\tСпоред неофициалната информация Караянчева се е застъпила пред един от зам.-министрите за това Костадинов да бъде възстановен на работа. Вследствие на намесата ѝ върху изпълнителния директор на ИАРА Галин Николов е упражнен натиск да не се обжалва решението, с което съдът отменя на първа инстанция уволнението на главния секретар на агенцията.Самата Караянчева отрече пред Mediapool да е провеждала подобен разговор с някого от заместниците на земеделския министър Румен Порожанов, а Галин Николов предпочете да не коментира нищо.\r\n\tТака или иначе, в крайна сметка шефът на ИАРА действително оттегля в последния възможен момент жалбата на агенцията срещу решението на Бургаския административен съд за възстановяване на Сергей Костадинов. Въпреки че в нея са посочени същите мотиви, с които през март Николов издава заповед за уволнението му.Двама служители на МЗХ разказаха пред Mediapool, че намесата на Караянчева по случая не е изненадваща, тъй като Костадинов от години бил в близки отношения със съпруга ѝ Илия Караянчев, с когото са бивши колеги. За това обстоятелство неведнъж се е хвалил самият Костадинов, който е и член на ГЕРБ., отговори Цвета Караянчева на въпрос дали познава Костадинов и дали е лобирала за него пред заместник на земеделския министър.\r\n\tЗапитана какво е чувала за Костадинов, тя каза, че по нейни спомени той е бил главен секретар на ИАРА по времето на Мирослав Найденов (земеделски министър в първия кабинет на ГЕРБ-бел.ред.)., допълни шефката на НС., заяви на свой ред изпълнителният директор на ИАРА Галин Николов в отговор на въпрос от Mediapool каква е причината първо да уволни Костадинов, а след това да оттегли жалбата на агенцията срещу възстановяването му на работа от съда., добави Николов, запитан дали до оттеглянето на жалбата се стигнало след упражнен натиск от парламента върху ръководството на МЗХ.\r\n\tГалин Николов уволнява Сергей Костадинов на 13 март т.г. Основните му мотиви са, че главният секретар не отговаря на условията за заемане на тази длъжност – няма нито необходимия професионален стаж, нито отговаря на образователния ценз. Заповедта за освобождаването му съвпада с мандата на служебния кабинет на Огнян Герджиков.\r\n\tСлед това Костадинов обжалва пред Бургаския административен съд, който на 24 ноември отменя заповедта на шефа на ИАРА за уволнението. На 13 декември агенцията обжалва възстановяването му на работа, внасяйки в Бургаския административен съд жалба до Върховния административен съд по казуса. Мотивите по нея са същите, с които Костадинов е уволнен., се казва в жалбата на ИАРА, подадена от името на изпълнителния ѝ директор., допълват от ИАРА на 13 декември.\r\n\tСамо ден по-късно, на 14 декември, Галин Николов праща в Бургаския административен съд нова молба, с която оттегля жалбата на агенцията срещу възстановяването на Сергей Костадинов на работа.\r\n\tЛюбопитен факт е, че през цялото време от 13 март до 24 ноември, в което главният секретар на ИАРА се води уволнен от агенцията и обжалва пред съда, той продължава да ползва ведомствено жилище в Бургас, където е централата на агенцията.", "date": "2017.12.18", "title": "Съмнения за кадрова намеса на Караянчева в агенцията по рибарство"}
{"url": "http://www.mediapool.bg/balgarska-tehnologichna-kompaniya-e-prodadena-za-mezhdu-50-i-100-mln-dolara-news273206.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tМежду 50 и 100 млн. долара е стойността на сделката за българската технологична компания \"Динамо Софтуер\". Тя беше купена в началото на октомври от американския инвеститор \"Франсиско Патрнърс\" (Francisco Partners). Това се казва в съобщение на \"Динамо Софтуер\" без да се разкриват повече подробности около сделката.\r\n\tТова е втора по-големина сделка на българския технологичен пазар, след като през 2014 г. американската \"Прогрес\"  срещу 262.5 млн. долара.\r\n\tОт \"Динамо Софтуер\" отказват подробности по сделката. Уточнено беше само, че \"Франсиско Патрнърс\" са мажоритарен собственик в компанията, а част от служителите й са миноритарни собственици.\r\n\tСпоред данните в Търговския регистър собственик на \"Динамо Софтуер\" е регистрираното в американския щат Делауеър дружество \"Флаш Акуизишън\", което се представлява от Питър Кристодуло, който е партньор във \"Франсиско Патрнерс\". Цената не е посочена.\r\n\tСпоред публикуваните документи в Търговския регистър преди сделката основателите на компанията Красен Драганов и Дилян Павлов са държали по 45% от дяловете в \"Динамо Груп\". Георги Захариев, който е имал 0.35% от капитала, остава управител на българското дружество.\r\n\tЗа 2016 г. приходите на \"Динамо Софтуер\" възлизат на 5.9 млн. лв. и нарастват с около 1 млн. лв. спрямо година по-рано. Дружеството отчита печалба от 1.64 млн. лв., което е с около 150 хил. по-малко спрямо 2015 г., показва финансовият отчет на дружеството.\r\n\tПлановете на \"Динамо Софтуер\" за следващата година са драстично увеличаване на служителите си в София, е посочено в прессъобщението на фирмата. В дружеството работят около 120 души, от които 70 в софийския им офис.\r\n\t\n\n\r\n\tИ тази година, четирима от отличилите се в работата си специалисти на \"Динамо Софтуер\" са избегнали зимните студове и са се изнесли на работа за три седмици на плажа на Коста Рика, съобщиха от дружеството.\r\n\t\"Динамо Софтуер\" стартира проекта си \"Чист живот\" (Pura Vida) миналата година с обещание да превърне \"плажния офис\" в.\r\n\tОт компанията споделиха, че са горди не само защото са били първата българска компания, решила се на тази крачка, но и защото и други фирми вече следват примера им.\r\n\t\"За нас е важно служителите да са доволни, за да вървят работните процеси. Нашият бранш е един от малкото, в които няма значение дали работиш от офиса си в София или от плажа. Стига да имаш качествено устройство и добра интернет връзка, работата може да бъде свършена. А дали ще карат сърф в обедната си почивка или ще правят плажно парти след края на работния ден, е тяхно решение\", коментира Крис Георгиев, технологичен директор на \"Динамо Софтуер\".\r\n\t\r\n\t\"Динамо Софтуер\" е основана през 1998 г. под името \"Нетейдж Солюшън\". Първоначалната идея на Дилян Павлов е да прави дизайн на интернет страници. За този пазар обаче все още е твърде рано в България, тъй като много фирми нямат идея за онлайн портал, и две години по-късно Павлов и състудентът му от Американския университет Красен Драганов решават да обединят усилията си от САЩ (където е Драганов) и България (където е Павлов) и да заложат на нова дейност като съдружници - софтуер. Така се полага и началото на платформата \"Динамо\" за управление на инвестиционни процеси. От централата в Уотъртаун до Бостън Драганов отговаря за продажбите и връзките с клиенти, докато Павлов е в България, където е основното ядро от разработчици, разказва историята \"Капитал\".\r\n\tДнес компанията предоставя цялостно решение за управление и отчитане на инвестициите под формата на софтуер. Платформата \"Динамо\" подобрява производителността и портфолиото на клиентите си, които се занимават с набиране на средства, дялове, проучвания и връзки с инвеститори. Компанията има над 400 клиента, които управляват активи за над 3 млрд. долара. Сред тях са фондове за рисков капитал, фондации, пенсионни фондове, фондове за дялово участие, инвестиционни посредници на недвижими имоти, хедж фондове, фондове на водещи брокери и семейни офиси.\r\n\t\r\n\tАмериканският инвеститор \"Франсиско Партнерс\" (Francisco Partners) е водеща световна компания за частни капиталови инвестиции, специализирана в инвестиции в технологичния бизнес.\r\n\tОт нейното начало преди повече от 17 години досега компанията е набрала над 10 млрд. долара и е инвестирала в почти 200 технологични компании, което я прави един от най-активните и дългогодишни инвеститори в технологичната индустрия. Една от инвестициите й е софтуерното подразделение на компютърния гигант Dell.\r\n\tВ момента \"Франсиско Партнерс\" е в процес на привличане на капитал за петия си фонд, чийто размер трябва да достигне 3.5 млрд. долара.\r\n\tФирмата използва своите познания и опит, за да инвестира в компании и да им помогне да развият пълния си потенциал.", "date": "2017.12.18", "title": "Българска технологична компания е продадена за между 50 и 100 млн. долара"}
{"url": "http://www.mediapool.bg/ohladnyava-biznes-optimizmat-za-2018-g-news273197.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПрез 2018 г. българския бизнес очаква стабилност и слаб ръст, но като цяло оптимизмът е по-умерен от миналата година, тъй като е помрачен от неудовлетвореност от работата на институциите, притеснения за ръст на енергийните и суровинните цени, данъчна и регулаторна тежест, както и дефицит на качествена работна ръка.\r\n\tТова са изводите от годишното проучване сред членовете на Българската стопанска камара (БСК) за бизнес климата през изтеклата година и очакванията за новата икономическа среда, инвестициите, работните места, представено от зам.-председателят на организацията Камен Колев пред журналисти в понеделник.\r\n\tИ за следващата година плановете на мениджърите са съсредоточени върху ръста на производството, разработването на нови продукти и разширяването на пазарите, което предполага наемане на работна ръка и увеличение на заплатите, както и обучение на персонала.\r\n\tДокато през 2016 г. класацията на инвестиционните приоритети беше \"човешки ресурси – нови мощности – нови продукти\", през 2017 г. относително най-голям ръст бележат инвестициите в нови продукти, следвани от човешките ресурси, сочи анкетата.\r\n\t\n\n\r\n\tТрадиционно, и тазгодишното проучване показва относително най-нисък интерес за инвестиране в иновации, марки и патенти.\r\n\tСпрямо очакванията на бизнеса за отиващата си година, за догодина има спад в ентусиазма. Ако от анкетираните през 2016 г. средният процент на проактивните мениджъри е бил 58, то през тази година той е 42, сочи проучването.\r\n\tДоста по-малко от миналата година са мениджърите, които декларират намерение за увеличение на инвестициите в нови мощности, марки и патенти, както и в обучение на персонала. Това е за сметка на отговорилите \"без промяна\", чийто дял нараства.\r\n\tСпрямо предходната година се запазва делът на възнамеряващите да увеличат кредитната си задлъжнялост (10%).\r\n\t\r\n\t\r\n\tНамаляват плановете за разработване на проекти с европейско финансиране – за 2018 г. те са 20%, докато за 2017 г. са били 37%. Според БСК обаче тази негативна тенденция може би се дължи на това, че част от фирмите вече изпълняват европроекти. Както през 2016 г., така и през тази година всеки трети анкетиран все още не е решил дали да се ангажира с участие в европроекти.\r\n\tОт БСК смятат, че следващата година ще е ключова при усвояването на евфондовете и затова съветват фирмите да са активни, защото основните средства ще бъдат усвоени тогава. Досега почти 50 на сто от средства от новия програмен период са договорени, а възстановените и разплатени са 14 на сто, посочи Колев.\r\n\tБизнесът е \"поизтерзнял\" в позитивните си очаквания и реалността през 2017 г. се е оказала по-лоша, става ясно от оценката на членовете на БСК за отиващата си година\r\n\tСпоред 58.2% от участниците в проучването, корупцията е нараснала (при 46% през 2016 г.), а според 50.6% се увеличава престъпността (при 42% през 2016 г.).\r\n\tСпрямо предходната година положителна тенденция е, че ръст в нивата на регулаторната тежест и на сивата икономика отчитат средно около 42% от анкетираните, при средно 50% през 2016 г.\r\n\tСлабо се подобрява достъпът до кредитиране през 2017 г. (27,8%) спрямо 2016 г. (26%), но по-голямата част от анкетираните (48%) посочват, че не е настъпила промяна по този показател.\r\n\t  \r\n\t\r\n\tПродължава да е твърде нисък процентът на отговорилите, че се подобрява достъпът до правосъдие – 11,4% през 2017 г. при 9% през 2016 г. Повече от половината анкетирани отбелязват, че не е настъпила промяна спрямо предходната година по този показател, а 21.5% са на мнение, че дори е налице влошаване.\r\n\tВ тазгодишното проучване е разгледана и темата за обществените поръчки като 67% от анкетираните са обявили, че през отиващата си година не са участвали в подобни процедури. Останалите 33% посочват, че са ставали свидетели на некоректни и/или незаконни практики при провеждане на конкурсите От тях 88.5 процента смятат, че офертите на участниците са били оценявани необективно. От тенденциозно поставени условия в конкурсната документация в полза на конкретен изпълнител се оплакват 80.8% от включилите се в публични търгове. Необосновани обжалвания, забавящи изпълнението на поръчката, са били проблем за 65.4 на сто от анкетираните. Другите оплаквания са забавено разплащане от страна на възложителя (50%) или от страна на изпълнителя към подизпълнителя (46.2%).\r\n\t  \r\n\tСъщо 46.2 процента посочват като проблем подмяната на подизпълнителите, с които е била спечелена поръчката. Засега няма законово противодействие срещу тази практика, посочиха от БСК, която вече е предложила да има нормативно разписана забрана на подобна подмяна или да не може да се изпълнява поръчка от подизпълнители, ако не се обявени.\r\n\tОтносно една от актуалните в последно време теми – влизането на България в чакалнята за Еврозоната и приемането на еврото, 43 на сто от анкетираните подкрепят това, но 41% от бизнеса засега не виждат някакви особени ползи от премахването на националната валута.\r\n\tЗа българското председателство на Съвета на ЕС 28 процента от анкетираните са посочили, че то ще доведе до реални ползи за работата им извън имиджовия ефект.\r\n\tПри оценката си за работата на институциите омбудсманът среща най-голямото одобрение на анкетираните, следван от президентската институция и данъчната администрация, за която 49 на сто са с положителна настройка, вероятно заради усилията за електронизацията на връзката на данъчните субекти с НАП.", "date": "2017.12.18", "title": "Охладнява бизнес оптимизмът за 2018 г."}
{"url": "http://www.mediapool.bg/shef-v-nap-e-prostrelyan-v-kolata-si-v-tsentara-na-sofiya-news273175.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\t43-годишен данъчен служител е бил прострелян в понеделник сутринта на улица \"Дунав\" в София.\r\n\tМъжът е бил причакан от нападателите си на метри от входа на детска градина. Той е бил в личния си автомобил, когато по него е открита стрелба. Най-вероятно е стреляно с пистолет, почти от упор, съобщи директорът на Столичната полиция старши комисар Ивайло Иванов пред БНР. \r\n\tОт Националната агенция за приходите потвърдиха пред бТВ информацията, че простреляният е техен служител. Става въпрос за началника на отдел \"Фискален контрол\" Иво Стаменов. Срещу него не е имало заплахи.\r\n\tСъстоянието на простреляния е тежко. Той е откаран във Военномедицинската академия с една по-сериозна рана в лявата част между рамото и гърдите.  В момента полицията работи по абсолютно всички версии за стрелбата – от поръчково покушение до лични мотиви, обясниха още от Столичната дирекция на вътрешните работи.\r\n\tРайонът на стрелбата е отцепен от полицията. Очевидци разказаха пред БНР, че са чули три изстрела. Сигналът е получен около 8.40 часа в СДВР. На мястото има засилено полицейско присъствие. \n\n\r\n\tТова е втори подобен случай за по-малко от 12 часа в столицата.\r\n\tВ неделя вечерта мъж беше прострелян с пистолет след скандал в жилищен блок близо до сградата на Шесто РПУ.", "date": "2017.12.18", "title": "Шеф в НАП е прострелян в колата си в центъра на София"}
{"url": "http://www.mediapool.bg/ima-arestuvan-za-ubiystvoto-v-momchilgrad-news273172.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПолицията е арестувала жена, която е много близка роднина на 7-годишната Дамла, намерена мъртва в дома си в Момчилград в неделя сутринта. Към момента няма повдигнато обвинение за убийството, съобщава бТВ.\r\n\tПрокуратурата е назначила съдебно-медицинска експертиза, която трябва да покаже как е починало момичето. Неофициално се говори за задушаване, след като главата му е била облепена с тиксо.\r\n\tПреди ден бе съобщено, че момиченце е било открито от майка си между 6 и 7 часа в неделя сутринта. Майката е била нощна смяна, а детето е било оставено само́ в апартамента.\r\n\tЗасега нито от полицията, нито от прокуратурата казват какви са мотивите за престъплението. Засега не се съобщава и как точно е проникнато в жилището.\r\n\tЖилището е в центъра на града. По информация на роднини преди месец момичето е загубило своя ключ от входната врата и подозрението сега е, че именно с него е било проникнато в жилището.", "date": "2017.12.18", "title": "Има арестуван за убийството в Момчилград"}
{"url": "http://www.mediapool.bg/merkel-iska-prouchvatelnite-pregovori-sas-sotsialdemokratite-da-priklyuchat-yanuari-news273207.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tГерманският канцлер Ангела Меркел каза, че се надява да приключи проучвателните преговори със социалдемократите за формиране на правителство до средата на януари, така че двете партии да могат да започнат официални преговори за подновяване на съюза си, съобщи Ройтерс.\r\n\t \r\n\t\"Искаме да съставим стабилно правителство\", каза на пресконференция Меркел. Християндемократическият съюз (ХДС) и Християнсоциалният съюз (ХСС) искат да постигнат споразумения по конкретни въпроси с Германската социалдемократическа партия (ГСДП) по време на проучвателните преговори, допълни канцлерът.\r\n\t \r\n\tМеркел поздрави новото коалиционно правителство на Австрия, съставено от консерватори и десни популисти, предаде ДПА. \"Следим какви позиции заемат по отношение на европейските политики, но доколкото разбираме, те възнамеряват да са активен партньор\", каза канцлерът.\n\n\r\n\t \r\n\tЛидерът на ГСДП Мартин Шулц е казал пред членове на партията си, че се надява да получи поста министър на финансите в бъдещото правителство. Източници от ГСДП потвърдиха информацията на в. \"Ханделсблат\", че Шулц е казал пред свои колеги, че \"целта е финансовото министерство\".\r\n\t \r\n\tШулц, който първоначално се зарече да остане в опозиция, след като ГСДП постигна рекордно слаби резултати на парламентарните избори през септември, склони да влезе в преговори с ХДС и ХСС.\r\n\t \r\n\tВетеранът от ХДС Волфганг Шойбле неотдавна освободи поста на министър на финансите, когато бе избран за председател на Бундестага. Длъжността в момента се изпълнява от шефа на канцеларията на Меркел Петер Алтмайер.", "date": "2017.12.18", "title": "Меркел иска проучвателните преговори със социалдемократите да приключат януари"}
{"url": "http://www.mediapool.bg/miliarder-be-izbran-za-vtori-pat-za-prezident-na-chili-news273174.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tМилиардерът Себастиан Пинера спечели президентските избори в Чили с гласовете на 55% от избирателите. Победата му дойде след балотаж срещу социалиста Алехандро Гилиер.\r\n\t68-годишният Пинера е един от най-богатите чилийци. Според \"Форбс\" богатството му се оценява на 2.7 млрд. долара.\r\n\tПинера е консерватор и бе президент от 2010 г. до 2014 г. След това държавен глава стана лидерката на левицата Мишел Бачелет.\r\n\tНа първия тур Пинера получи 36.64% от гласовете, а противникът му Алехандро Гилиер – 22.70%. Избирателната активност на първия кръг беше ниска - около 6.7 милиона души от общо 14.3 милиона души с право на глас.\r\n\tКласиралата се трета представителка на лявата коалиция \"Широк фронт\", Беатрис Санчес Муньос подкрепи за втория тур Алехандро Гилиер, но това се оказа недостатъчно. Алехандро Гилиер призна поражението с думите: \"Претърпяхме болезнена загуба\".", "date": "2017.12.18", "title": "Милиардер бе избран за втори път за президент на Чили"}
{"url": "http://www.mediapool.bg/tsacheva-parlamentat-blamira-pravitelstvoto-za-koruptsionnite-signali-news273176.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНародното събрание бламира проекта на правителството по отношение на защитата на подателите на сигнали за корупция до бъдещата антикорупционна комисия. Това призна в понеделник правосъдният министър Цецка Цачева пред бТВ.\r\n\t“Това, което се случи в пленарната зала (в петък), аз не го подкрепям, трябваше да остане вариантът, предложен от правителството”, каза правосъдният министър.\r\n\tВ петък парламентът окончателно реши да остави без защита от съдебно преследване подателите на сигнали за корупция и конфликт на интереси. Това означава, че занапред няма да има значение дали сигналите за корупция по върховете на властта са основателни, или не. Всеки, подал сигнал, ще може да стане обект на дело за непозволено увреждане или дело за клевета, а това в най-голяма степен може да се обърне срещу разследващите журналисти и неудобните медии.\r\n\tСега подателите на сигнали за корупция ще трябва да се идентифицират с три имена, ЕГН, адрес, телефон, факс и електронен адрес. И ще очакват в страх дали някой няма да реши да им заведе дело, което може да ги разори.\r\n\tВсичко това стана възможно заради съмнително слабата мобилизация на ГЕРБ в пленарна зала и настояването на \"Обединените патриоти\" и ДПС за отпадане на защитата на подателите на сигнали.\r\n\tСпоред много наблюдатели тази прокарана от „Обединени патриоти” мярка ще откаже повечето граждани от сезиране на антикорупционния орган. Цачева посочи, че продължава да подкрепя варианта на правителството, в който няма отговорност за подателите на сигнали.\n\n\r\n\tСпоред Цачева от първоначалните искания за изцяло анонимни сигнали, сега се стига “в една друга крайност”. Тя отбеляза и че всеки, който има данни за престъпление, може да подаде сигнал и в прокуратурата. Това до голяма степен обезсмисля новата антикорупционна комисия.\r\n\tЦецка Цачева смята, че президентът Румен Радев избързва със заявките за налагане на вето върху законопроекта.\r\n\t“Не може в рамките на една систематика на един закон една норма (за сигналите-б.р.) да се разглежда като най-важна”, каза Цачева. Според нея антикорупционната комисия няма да е “алтернативна прокуратура”, тъй като новият орган няма да има разследваща функция. По думите й антикорупционното бюро ще е ценно с друго – обединяването на данни от множество информационни системи.", "date": "2017.12.18", "title": "Цачева: Парламентът бламира правителството за корупционните сигнали"}
{"url": "http://www.mediapool.bg/general-toshevo-glasuva-protiv-dobiva-na-gaz-no-reshenieto-e-na-darzhavata-news273173.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tМалко над половината от избирателите в община Генерал Тошево участваха в местния референдум срещу добива на газ в района и близо 97% от тях отговориха положително на въпроса.\r\n\tТози изход от допитването не е изненадващ, като се има предвид мощната офанзива на местни зърнопроизводители, подкрепяни от кмета на общината и от политици срещу проекта на \"Русгеоком БГ\", чийто индиректен собственик са собственикът на \"Овергаз инк\" Сашо Дончев и семейството му. Месеци наред сред хората се пускаха слухове, че планът бил всъщност за добив на шистов газ, което в България е забранено, както и че проектът ще се отрази негативно на околната среда въпреки положителното становище на регионалната екоинспекция за доклада по оценка на въздействието върху околната среда (ОВОС).\r\n\tНаходището \"Спасово\" е част от открити в блок \"Добрич\" залежи на природен газ, които според предварителни данни са 1 млрд. кубични метра.\r\n\tФирмата \"Русгеоком БГ\", която е проучила терена и има договор с държавата за разработката му, обаче няма да се откаже от инвестиционните си намерения, съобщиха от компанията пред Meidapool в понеделник, ден след референдума.\r\n\tЕкоминистерството пък в лицето на РИОСВ във Варна ще завърши процедурата по разглеждането на ОВОС на планираните сондажи, покрай която всъщност се разгоряха протестите. РИОСВ-Варна стопира временно одобрението или отхвърлянето на доклада по ОВОС до получаването на допълнителни становища за въздействието върху водите, природата и здравето на хората на газовия добив край Генерал Тошево от осем институции. Когато се изпратят исканите мнения, екоинспекцията ще се произнесе.\n\n\r\n\tРеално в проведения в неделя местен референдум, 52% от жителите на общината позволиха на кмета и общинския съвет да не одобрява необходимата документация за изграждането на сондажите.\r\n\t\r\n\tВ действителност обаче референдумът няма никаква юридическа стойност пред централната власт, която е собственик на подземните богатства, дава разрешенията за добива им и сключва договорите с фирмите, които си плащат за правото да ползват залежите, а половината от тези приходи отиват в общината, на чиято територия е находището.\r\n\tПредвид формулировката на въпроса, за изпълнението на решенията на референдума стават отговорни кметът и общинският съвет на Генерал Тошево.\r\n\tОбщината, която е инициатор на допитването, обяви, че ще внесе резултатите му в Централната избирателна комисия, но не е ясно какво се цели с този ход.\r\n\t\r\n\tКметът на Генерал Тошево Валентин Димитров обяви, че ще иска среща с министър-председателя Бойко Борисов, за да се вземе под внимание резултатът от допитването при решаването дали да се разреши 35-годишна концесия за добива на природен газ.\r\n\tАко държавата неглижира мнението на жителите на Генерал Тошево, протестите ще продължат, закани се той.\r\n\t\r\n\tМнението на хората обаче не е дадено по въпрос, свързан с конкретния проект на фирмата \"Русгеоком БГ\", а принципно за определянето на планове за проекти за добив и преработка на нефт, газ, твърди горива и дори минни отпадъци. Референдумът в Генерал Тошево повтаря сценария на този за златодобива в Трън, когато през юни 2017 г. гражданите отговориха положително на въпроса \"Против ли сте община Трън чрез Общинския съвет да одобрява устройствени планове, определящи територии за добив и обработка на метални полезни изкопаеми?\" Формулировката на .\r\n\tНе е изключено допитването в Генерал Тошево също да акостира в съда заради формулировката на въпроса, но на този етап от \"Русгеоком\" обявиха единствено, че не се отказват от намерението си да добиват природен газ от находището, тъй като имат договор за това с Министерството на енергетиката и фирмата е инвестирала значителни средства в проучването и търсенето на енергийни суровини в региона.\r\n\t\"Русгеоком\" е собственост на \"Ди Ди Мениджмънт\", в чието управление е собственикът на \"Овергаз\" Сашо Дончев. Фирмата е извършила проучвания в блока \"Добрич\" и в началото на 2014 г. започва процедура по регистриране на търговско откритие на природен газ, на чиято основа да започне добива му. Именно разработеният инвестиционен проект за разполагане на сондажите е в процедура по одобрение на ОВОС от варненската екоинспекция, породила гражданските протести.\r\n\t\r\n\t\"Ще довършим процедурата за ОВОС, нямаме намерение да се отказваме от добива на природен газ – това е проект в полза на общината и икономиката на страната\", заявиха от \"Русгеоком\".\r\n\tЕвентуалният концесионен договор за добива трябва да бъде подписан от министъра на енергетиката Теменужка Петкова, която преди месец обяви, че забраната върху добив на газ в Добруджа не е \r\n\t\"Един от основните приоритети на нашето правителство е да работим за това да се диверсифицират източниците за доставка на природен газ. Когато технологията е абсолютно безопасна и не са налице никакви законови пречки, аз мисля, че подобно решение е много смело и то трябва да бъде плод на много сериозен анализ. Защото това означава по никакъв начин, ако България има определени запаси от газ, те да не бъдат използвани в интерес на българския бизнес и българските граждани\", коментира тогава министър Петкова.\r\n\tРеферендумът срещу добива на газ край Генерал Тошево може да се разглежда като втората атака срещу опитите страната ни да намали зависимостта си от руския внос на синьо гориво.\r\n\tПървата приключи в полза на руската зависимост, след като в началото на 2012 г. правителството на ГЕРБ наложи мораториум върху технологиите за добив на шистов газ заради протести срещу намеренията на американската компания \"Шеврон\" да проучва потенциално находище край Нови пазар.\r\n\t\r\n\tСамите организации, подкрепили допитването в Генерал Тошево, признават, че Законът за референдумите не дава пределна яснота за случващото се след местните референдуми, признават от сдружение \"Насърчаване на гражданската инициатива\". Неговата представителка Даниела Божинова смята, че законът има нужда от поправки заради многото неясности, включително за броя на хората, които имат право да свикат местни референдуми.\r\n\t\"За съжаление, отново стигаме до неяснотите на закона, като започнете дори с броя на хората, които могат да свикат местен референдум. Този закон просто трябва да бъде демократизиран, пояснен, попълнен, така че да има правна яснота, да има по-малко съдебни дела. Ние атакуваме конкретния текст, член 23, алинея 1 от Закона за прякото участие на гражданите в държавната власт и местното самоуправление, който изисква тази избирателна активност на национални референдуми да повтаря в брой, номинален брой избиратели, активността на предишни парламентарни избори, което за нас е съвсем отявлено противоконституционно изискване\", коментира Божинова пред БНР в понеделник.\r\n\t\"Ние сме представили нашите правни аргументи в 8 страници. Надяваме се да получим отклик от омбудсмана. 18 души сме – инициатори на национални и местни референдуми, групата, която стартирахме това действие\", допълни тя.\r\n\tБожинова изтъкна, че огромната част от местните референдуми в страната се провеждат заради конкретни екологични заплахи. Голяма част обаче биват оспорени в съда.", "date": "2017.12.18", "title": "Генерал Тошево гласува против добива на газ, но решението е на държавата"}
{"url": "http://www.mediapool.bg/sestrata-na-borisov-se-obyavi-sreshtu-moratoriuma-varhu-novite-lekarstva-news273177.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\t\"Здравната каса трябва да плаща за всички иновативни лечения при тежките и редките заболявания за пациенти, които са здравноосигурени и смятам, че това е справедливо”, каза сестрата на премиера Бойко Борисов - д-р Красимира Иванова пред Нова телевизия в понеделник.\r\n\tТя работи от 35 години в системата на здравеопазването и в момента е началник на отделението по неонатология в столичната АГ болница “Света София”. Също като брат си, д-р Иванова говори за тежкото заболяване на майка им, което довело до нейната смърт.\r\n\t\"Майка ми имаше рак. Тя беше и сравнително късно диагностицирана, когато имаше метастази в цялото тяло. Аз също минах по този път също. Много късно разбрах, че имам тумор в мозъка. Слава Богу, той не беше толкова страшен и успях да оцелея\", каза д-р Иванова.\r\n\t\"Винаги съм казвала, че в медицината не трябва да има политика. На първо място трябва да се гледа ползата за болния човек, с какво може да се помогне и до колко\", обясни тя.\r\n\tПрез миналата седмица с гласовете на партията, оглавявана от брат й, Народното събрание бетонира забраната здравната каса да плаща за иновативни лечения. Парламентът набързо преодоля ветото на президента, който обяви, че ще атакува забраната в Конституционния съд.\r\n\tНяколко часа по-късно Бойко Борисов даде назаден за мораториума\r\n\t\"Готов съм да преразгледам, ако трябва и след срещата с (президента) Радев, мораториума за лекарствата. Една трета от страните в ЕС, ако имат дадено лекарство, трябва да го купим и ние. Ще го вкараме пак в парламента и ще го решим\", каза той.\n\n\r\n\tБез връзка с логиката на създалата се политическа ситуация, той сподели, че заедно със сестра си са прадоли всичко каквото имат, за да лекуват болната си майка.", "date": "2017.12.18", "title": "Сестрата на Борисов се обяви срещу мораториума върху новите лекарства"}
{"url": "http://www.mediapool.bg/gorbachov-e-bil-uveryavan-mnogokratno-ot-zapada-che-nato-nyama-da-se-razshiryava-news273179.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tАрхивни поверителни документи, чийто гриф за защита вече е свален, доказват как президентът на СССР Михаил Горбачов многократно е бил уверяван през 1990 и 1991 г., че НАТО няма да се разширява. Това съобщиха медии в Белгия, като се позоваха на анализ на университетски изследователи.\r\n\tДокументи, свързани с тази тема, са публикувани преди седмица в сайта на университета \"Джордж Вашингтон\" в столицата на САЩ и са част от Архива по национална сигурност. Използваните документи включват грами, секретни меморандуми, писма и протоколи.\r\n\tАрхивите показват, че Горбачов и други висши съветски ръководители многократно са били уверявани от Запада, че и след падането на Берлинската стена НАТО няма да разширява зоните, в които действа. Такива уверения са били давани от президента на САЩ Джордж Буш, от генералния секретар на НАТО Манфред Вьорнер, от премиерите на Великобритания Маргарет Тачър и Джон Мейджър, от канцлера на ФРГ Хелмут Кол, от президента на Франция Франсоа Митеран.\r\n\tОтбелязва се, че всички тези уверения са били устни и нито веднъж не са залегнали в писмен документ, изпратен от западна държава или организация до Москва. Пояснява се, че Горбачов е бил успокояван за бъдещето на НАТО, за да приеме обединението на Германия. Отчита се, че оттогава насам НАТО почти се е удвоила - от 16, броят на съюзните държави наскоро достигна 29 с присъединяването на Черна гора.", "date": "2017.12.18", "title": "Горбачов е бил уверяван многократно от Запада, че НАТО няма да се разширява"}
{"url": "http://www.mediapool.bg/snegovalezhi-prinudiha-letishteto-vav-frankfurt-da-otmeni-170-poleta-news273180.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЛетището във Франкфурт, най-голямото в Германия, отмени 170 полета заради снеговалежи, съобщи Асошиейтед прес. Синоптиците прогнозират, че метеорологичните условия ще се подобрят в течение на деня.\r\n\tЛетищните власти казаха, че са засегнати полетите към Берлин, Хамбург, Мюнхен, Виена, Дъблин и Варшава. Полетите на Делта и Луфтханза между Франкфурт и САЩ също са засегнати поради прекъсване на електрозахранването на летището в Атланта.", "date": "2017.12.18", "title": "Снеговалежи принудиха летището във Франкфурт  да отмени 170 полета"}
{"url": "http://www.mediapool.bg/kanadski-miliarder-i-saprugata-mu-sa-bili-udusheni-news273182.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tКанадският милиардер Бари Шърман, основател на фармацевтичната компания \"Апотекс\", и съпругата му Хъни, са били умъртвени с удушаване, съобщи Франс прес, като цитира съобщение на полицията в Торонто.\r\n\tАутопсията е показала, че смъртта на двете жертви е настъпила от удушаване, гласи съобщението на полицията, която уточнява, че нейният отдел \"Убийства\" е натоварен с разследването на случая.\r\n\tПолицията е получила сигнал в петък по обед от дома на семейство Шърман в Торонто. На място са били открити телата на 75-годишния Шърман и 70-годишната му съпруга.\r\n\tСемейството на убитите отправи призив към полицията да извърши щателно и обективно криминално разследване, както и към медиите да не спекулират за престъплението, предаде Асошиейтед прес.\r\n\tБари Шърман е един от най-богатите хора в Канада. Основал е \"Апотекс\" през 1974 г. Компанията изнася лекарства в повече от 115 страни", "date": "2017.12.18", "title": "Канадски милиардер и съпругата му са били удушени"}
{"url": "http://www.mediapool.bg/izraelski-boini-samoleti-nanesoha-udari-sreshtu-pozitsii-na-hamas-news273183.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tИзраелски бойни самолети нанесоха ракетни удари срещу военни позиции на Хамас в северната част на Газа тази сутрин в отговор на ракетен обстрел от Газа срещу южен Израел, съобщи ДПА, като се позова на съобщение на израелската армия.\r\n\t \r\n\t\"Израелските сили за отбрана смятат терористичната организация Хамас за отговорна за този враждебен акт, предприет от Газа\", се казва в съобщението.\r\n\t \r\n\tИзраелските ракети са улучили мишените си и са предизвикали сериозни щети. Няма пострадали хора, посочиха медицински източници в Газа, където са отекнали силни експлозии.\n\n\r\n\t \r\n\tДПА цитира в. \"Таймс ъв Израел\", че ракетният обстрел от Газа е нанесъл сериозни щети на израелска територия, но няма ранени. Ракетите са паднали в израелските селища Натив Хасара и Яд Мордекай в южен Израел.", "date": "2017.12.18", "title": "Израелски бойни самолети нанесоха удари срещу позиции на Хамас"}
{"url": "http://www.mediapool.bg/tramp-nyamal-namerenie-da-uvolnyava-spetsialniya-prokuror-za-vrazkite-s-rusiya-news273184.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПрезидентът Доналд Тръмп увери снощи, че няма намерение да уволни специалния прокурор Робърт Мълър, който разследва евентуална намеса на Русия в изборите в САЩ миналата година, съобщиха световните агенции.\r\n\t \r\n\tЖурналисти попитаха президента дали обмисля да уволни Мълър. \"Не\", отвърна Тръмп, който се върна в Белия дом след като прекара уикенда в резиденцията в Кемп Дейвид.\r\n\t \r\n\tПрез последните дни законодатели от Демократическата партия изразиха безпокойство, че президентът може да уволни Мълър, посочва Ройтерс. \n\n\r\n\t \r\n\tТръмп изрази неодобрение, че Мълър е получил достъп до хиляди имейли, изпратени и получени от членове на екипа на Тръмп преди встъпването му в длъжност. \r\n\t \r\n\tГоворител на специалния прокурор каза, че имейлите са получени от федерална агенция, а не от преходния екип на Тръмп и че достъпът до тях е получен по законен път, отбелязва Асошиейтед прес.", "date": "2017.12.18", "title": "Тръмп нямал намерение да уволнява специалния прокурор за връзките с Русия"}
{"url": "http://www.mediapool.bg/predizvikatelstvata-ochertavashti-se-pred-tsentralnite-banki-prez-2018-godina-news273185.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tТрите големи централни банки в света имаха заседания тази (миналата - бел. ред.) седмица - и пазарите почти не реагираха. Управлението за федерален резерв (УФР) на САЩ повиши лихвените проценти за трети път тази година и положи основите за по-нататъшно затягане на паричната политика. Европейската централна банка (ЕЦБ) запази политиката си за стимулиране на икономиката, но потвърди плановете да намали купуването на активи от следващия месец.\r\n\t \r\n\tБанк ъв Ингланд направи пауза след повишаването на лихвите през ноември, но даде сигнал, че ще ги вдигне отново догодина.\r\n\t \r\n\tЛипсата на реакция на, както изглежда, предстоящото в близко бъдеще затягане на паричната политика, е повод за празнуване. Инвеститорите вече не чакат с трепет всяка дума на централните банкери, тъй като след най-големите спасителни операции от поколения повечето от водещите икономики са в прилично здраве и паричната им политика стана в последно време по-предсказуема.\n\n\r\n\t \r\n\tВ САЩ при мандата на президента на УФР Джанет Йелън, която скоро напуска поста, икономиката се върна към пълна заетост, придружена, най-накрая, от повишаване на трудовите възнаграждения. Тя освен това се показа по-умела от своя предшественик при прекратяването на едромащабната програма на американската централна банка за количествено облекчаване, без да предизвика трусове на пазарите. \r\n\t \r\n\tВ ЕС Марио Драги заслужава огромно уважение за това, че преодоля съпротивата срещу радикалните политики, които сега започват да дават плодове: безработицата намалява в цялата еврозона и най-новите данни навеждат на мисълта, че блокът регистрира най-бързия си икономически растеж от седем години. Периферни икономики като Испания, Португалия и дори Гърция се възстановяват. Съседна Исландия - ранна жертва на световната финансова криза от 2008 година - затегна капиталовия контрол и възвръща позициите си на международните пазари. \r\n\t \r\n\tПерспективите пред Великобритания са по-малко благоприятни, заради несигурността около Брекзита. Глобалното възстановяване обаче поне омекотява удара и Марк Карни, управителят на централната банка, може да твърди, че неговата институция сега играе поддържаща, а не главна роля в драмата.\r\n\t \r\n\tЦентралните банкери обаче не могат да почиват на лаврите си. Решенията, които те трябва да вземат догодина, за темповете и мащаба на затягането, ще бъдат бурно оспорвани и ще бъдат усложнени от неравномерните темпове на възстановяването, особено в еврозоната.\r\n\t \r\n\tМеждувременно посоката на паричната политика по всяка вероятност ще стане по-малко предсказуема за инвеститорите, с вълна от нови назначения от УФР и вече започващи спекулации кой може да наследи Драги начело на ЕЦБ през 2019 година.\r\n\t \r\n\tОт една страна има безпокойство, че прекалено ранното прекратяване на стимулирането, в името на \"нормализацията\", ще задуши икономическия растеж или ще предизвика големи падове на цените на активи и нови дългови проблеми.\r\n\t \r\n\tОт друга - тревога е, че един продължителен период на свръхсмекчена политика ще доведе до натрупване на рискове във финансовата система, което пък може да причини следващата криза - и централните банки могат да се окажат без достатъчни инструменти за реагиране, когато тя удари. За хората, които определят паричната политика, прекалено бързото затягане изглежда по-големия риск, предвид упоритата липса на инфлационен натиск. УФР избра да започне цикъл на затягане, с надеждата че подобряването на заетостта и икономическия растеж ще доведе и до по-висока инфлация. Все още няма особени признаци за това. Последните прогнози на ЕЦБ показват, че инфлацията все още ще е под целевото равнище през 2020 година, дори лихвените проценти да останат на исторически минимум.\r\n\t \r\n\tТова обаче е още по-основателна причина за централните банки да използват инструментите за намаляване на системния риск, които имат на свое разположение, за да ограничат финансовите рискове и да не допуснат прегряване на цените на активи. Джероум Пауел, следващият президент на УФР, и Рандъл Куорлс, новият заместник-председател на управителния съвет на американската централна банка, отговарящ за надзора, не бива да дерегулират прекалено бързо. ЕЦБ има за задача да принуди банките да се справят с лошите кредити, които имат в наследство от кризата: тя трябва да упорства по въпроса.\r\n\t \r\n\tЦентралните банки, за които се злословеше много през последните години, сега могат да претендират, че техните неконвенционални политики са се увенчали с успех. Работата им обаче съвсем няма да стане по-лесна.", "date": "2017.12.18", "title": "Предизвикателствата, очертаващи се пред централните банки през 2018 година"}
{"url": "http://www.mediapool.bg/petrolat-na-opek-poskapna-do-6148-dolara-za-barel-news273186.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСредната цена на петрола на Организацията на страните износителки на петрол (ОПЕК) в петък се повиши до 61.48 долара за барел, информира на сайта си картелът.\r\n\t \r\n\tВ четвъртък един барел от кошницата на ОПЕК се търгуваше за 60.87 долара.\r\n\t \r\n\tЗа определяне на цената на петрола на ОПЕК се използва т. нар. петролна кошница, включваща 14 сорта петрол за износ на страните членки на картела: Лек арабски (Саудитска Арабия), Басра лек (Ирак), Бони лек (Нигерия), Ес Сидер (Либия), Жирасол (Ангола), ирански тежък (Иран), Кувейт експорт (Кувейт), Мерей (Венецуела), Мурбан (ОАЕ), Ориенте (Еквадор), Катар марин (Катар), Шахаран бленд или \"Сахарска смес\" (Алжир), Раби лек (Габон) и Зафиро (Екваториална Гвинея).\n\n\r\n\t \r\n\tИсторическият максимум за \"кошницата на ОПЕК\" е цената от 140,73 долара за барел, отчетена на 3 юли 2008 година.\r\n\t \r\n\tЦената на барел петрол се определя чрез извеждане на средна аритметична величина от котировките към момента на закриване на търговията с всички сортове от \"кошницата на ОПЕК\" предходния работен ден.", "date": "2017.12.18", "title": "Петролът на ОПЕК поскъпна до 61.48 долара за барел"}
{"url": "http://www.mediapool.bg/lekari-ot-telk-tryabva-da-vrashtat-56-000-lv-za-neverni-resheniya-prez-tazi-godina-news273187.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЗа миналата година са установени 25 случая на неверни ТЕЛК решения, а до края на септември тази година те са 39. Средствата за отпуснати инвалидни пенсии, които трябва да възстановят лекарите, са 56 хиляди лева. Това съобщи управителят на Националния осигурителен институт Ивайло Иванов  в понеделник пред БНР. Изискването лекарите от ТЕЛК да връщат пари при отмяна на техни решения, за пореден път през миналата седмица стана повод за заплахи на медици, че ще напуснат системата.\r\n\t“Когато лекарите в ТЕЛК са издали актове, които не са правомерни, тоест това е установено чрез решение на НЕЛК или на съответния административен съд, едва тогава и само в този случай на лекарите се налага такава санкция от експертните комисии към НОИ, и те, естествено, трябва да възстановят сумата, която е надвзета или с която е ощетено държавното обществено осигуряване“, обясни Иванов.\r\n\t \r\n\tМиналата седмица след среща с зам.-здравния министър Бойко Пенков лекарите от ТЕЛК-Пловдив се отказаха да подават оставки и бяха уверени, че правителството напредва с реформата на медицинската експертиза на трудоспособността. Пенков съобщи, че работните групи финализират текстовете по новия модел на трудово-медицинската експертиза, като очакванията са той да заработи още през 2018 г.\r\n\t“Тези промени ще облекчат и хората, и лекарите. Ще им бъде осигурено спокойствие, едните да се грижат за здравето си, а другите да се чувстват оценени и защитени“, увери лекарите д-р Пенков.", "date": "2017.12.18", "title": "Лекари от ТЕЛК трябва да връщат 56 000 лв. за неверни решения през тази година"}
{"url": "http://www.mediapool.bg/gartsite-sa-obzeti-ot-strah-i-nesigurnost-za-badeshteto-si-news273188.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПесимизъм е обзел гръцките граждани, като най-разпространени сред тях са чувствата на страх и несигурност за бъдещето им, според проучване на агенция MRB, поместено във в. \"Вима\" и цитирано от БТА. \r\n\t \r\n\t87.2 на сто от участниците в допитването смятат, че нещата в Гърция ще вървят доста лошо. Младите пък избират пътя на миграцията. \r\n\t \r\n\tГърците смятат, че трите основни проблема, които ги мъчат, са: безработицата /65.3 на сто са на това мнение/, данъците /47.3 на сто/ и здравната система /35.2 на сто/. \n\n\r\n\t \r\n\t59.4 на сто заявяват, че гневът е този, който най-вече дава израз на техните чувства, 49.7 на сто отговарят, че изпитват срам, а 38,6 на сто, че страхът ги владее най-много. \r\n\t \r\n\t20.5 на сто отговарят, че все още хранят надежда за бъдещето, 6.4 на сто продължават да изпитват гордост, а 4 на сто - сигурност. \r\n\t \r\n\tШестима на всеки десет гърци /61.2 на сто/ казват, че поетите от правителството ангажименти към кредиторите на страната не са убедителни за тях, а 38.1 на сто оценяват като твърде вероятно да бъдат взети нови рестриктивни икономически мерки. \r\n\t \r\n\tОсобено негативен елемент от тази анкета е фактът, че младите хора в Гърция, които са най-продуктивните възрасти, не виждат перспектива и ако им се даде шанс, ще напуснат страната. На това мнение са 34.3 на сто от запитаните. \r\n\t \r\n\t33 на сто казват, че при избори биха дали своя глас за партията Нова демокрация, докато 22.4 на сто залагат на СИРИЗА. \r\n\t \r\n\tШестима на всеки близо десет гърци са на мнение, че страната им през лятото на 2018 г. след края на сегашната спасителна програма, \"със сигурност ще има нужда\" или може би ще има нужда\" да подпише нова такава програма. \r\n\t \r\n\t32.4 на сто се доверяват на Русия за добрия развой на нещата в Гърция. Следва Франция, на която се доверяват 30,1 на сто от анкетираните гърци, Англия /19.8 на сто/, Китай /19.1 на сто/, Германия и САЩ – 13.3 на сто.", "date": "2017.12.18", "title": "Гърците са обзети от страх и несигурност за бъдещето си"}
{"url": "http://www.mediapool.bg/peskov-nova-sreshta-putin-tramp-ne-e-obsazhdana-news273189.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tТемата за нова среща между Владимир Путин и Доналд Тръмп не е била обсъждана по време на телефонните разговори между двамата президенти, заяви говорителят на Кремъл Дмитрий Песков, цитиран от ТАСС.\r\n\t \r\n\t\"Не, темата за среща сега не стои, става дума за конкретни процеси, които се случват“, каза Песков.\r\n\t \r\n\tОсвен това говорителят на Путин отрече, че в Кремъл е постъпила държавната програма за въоръжения за периода 201802027 г. \n\n\r\n\t \r\n\t\"Не, това не отговаря на действителността\". \r\n\t \r\n\tПо-рано в. „Комерсант“ съобщи, цитиран от БГНЕС, че в Кремъл е постъпил вариант с изводи за новата програма за следващите десет години. Според изданието за превъоръжаването на руската армия били предвидени 19 трилиона рубли, като особеният приоритет в новата програма бил поставен върху системите за ядрено сдържане, високоточните оръжия и снабдяването с въоръжения и техника за силите с общо предназначение.", "date": "2017.12.18", "title": "Песков: Нова среща Путин-Тръмп не е обсъждана"}
{"url": "http://www.mediapool.bg/tereza-mei-si-otdahna-no-ya-chakat-novi-bitki-po-patya-kam-brekzit-news273190.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСлед шест месеца на политическо жонглиране и балансиране върху опънато въже британският премиер Тереза Мей приключва годината със споразумение за Брекзит - добре дошла кратка почивка преди по-нататъшните битки.\r\n\t \r\n\tРешението на европейските лидери да одобрят в петък започването на нова фаза на преговорите с Обединеното кралство, включително за бъдещите търговски отношения, бе от съществено значение за Тереза Мей, за да може да остане начело на правителството.\r\n\t \r\n\tОткакто на предсрочните парламентарни избори през юни миналата година тя загуби абсолютното си мнозинство в парламента, авторитетът й бе разклатен. Но споразумението, постигнато в Брюксел - \"важна стъпка по пътя към Брекзит\", както се изразя тя - беше най-сетне приветствано от цялата й партия, в която иначе заради развода с ЕС цари разкол между поддръжници на идеята за радикално откъсване от блока и тези, които искат плавно излизане.\n\n\r\n\t \r\n\tВъпреки това разделение и оставката през ноември на двама членове на правителството, замесени в скандали, премиерът демонстрира твърдост и успя да запази популярността си.\r\n\t \r\n\tСпоред проучване на института \"ЮГав\", публикувано тази седмица от в. \"Таймс\", консерваторите са с един процентен пункт пред опозиционната Лейбъристка партия - с 42 на сто благоприятни оценки.\r\n\t \r\n\tТереза Мей дори успя да убеди малката съюзничка на правителството, северноирландската Демократична юнионистка партия, да подкрепи споразумението. Разтревожена от разпоредбите за статута на ирландската граница, партията се противопостави на първата версия на текста в началото на декември. \r\n\t \r\n\t\r\n\t \r\n\tНо поражението в сряда при гласуването в парламента на поправка, свързана с Брекзита, напомни на Тереза Мей колко е ограничено полето й за маневриране: единадесет консервативни депутати гласуваха като опозицията и настояха парламентът да получи право да одобри с гласуване окончателните условия на развода.\r\n\t \r\n\tРъководителката на правителството трябва несъмнено да постигне компромис с партията си, за да избегне още едно срамно поражение тази седмица - при гласуването на текста за определяне на датата на излизането от ЕС, която е предмет на спор сред торите.\r\n\t \r\n\tТрима депутати от Консервативната партия проправиха път за компромис в това отношение, като предложиха изменение, което запазва датата 29 март 2019 г., но позволява тя се промени, ако се наложи обсъжданията с 27-те да продължат и след този краен срок.\r\n\t \r\n\tОт друга страна, някои трънливи въпроси все още не са решени. По-специално, изпълнителната власт трябва ясно да определи бъдещите отношения с останалата част от ЕС - тема, с която трябва да се захване още тази седмица.\r\n\t \r\n\t\"Правителството все още не е определило своите изисквания и това няма да е лесно\", заяви Чарлс Грант, директор на изследователския Център за европейска реформа. \"Каквито и да са неговите искания, Европейският съюз ще демонстрира неотстъпчивост\", каза той пред АФП и прогнозира \"сериозна криза\".\r\n\t \r\n\tНо 27-те са заинтересовани от това да има политическа стабилност в Обединеното кралство и Тереза Мей досега съумя да балансира между различните течения в Консервативната си партия и очакванията на Брюксел.\r\n\t \r\n\t\"Европейските лидери признават, че този вариант е най-малкото зло - ако има смяна на министър-председателя, те нямат никаква представа кой може да наследи Мей\", разсъждава Тим Бейл, преподавател по политически науки в университета \"Кралица Мери\" в Лондон.\r\n\t \r\n\tЗаради подхода си към излизането от ЕС, който е по-скоро прагматичен, отколкото идеалистичен, Мей е \"единствената възможност в Консервативна партия, раздвоена по въпроса за Брекзит\", казва той.\r\n\t \r\n\t\r\n\t \r\n\tНо колкото повече наближава съдбоносната дата 29 март 2019 г., толкова по-трудно ще й е на Мей да запази подходът си. \r\n\t \r\n\t\"Ще трябва да взимаме решения през този период и те няма да се харесат на всички\", предупреждава Тим Бейл.\r\n\t \r\n\tТереза Мей иска да създаде \"ново тясно и специално партньорство\" с ЕС, с минимални пречки пред търговията.\r\n\t \r\n\tТези нови отношения може да наподобяват неотдавна подписаното търговско споразумение между ЕС и Канада или това с Норвегия, която е член на единния пазар, без да е част от 27-те. Какъвто и вариант да се избере, той ще предизвика гняв сред някои от торите.\r\n\t \r\n\tИмайки предвид тази перспектива, някои депутати от опозицията не крият безпокойството си. \"Обратното броене започна, а ние все още сме далеч от споразумение\", предупреди Чъка Умуна, водещ член на Лейбъристката партия и противник Брекзит.", "date": "2017.12.18", "title": "Тереза Мей си отдъхна,  но я чакат нови битки по  пътя към Брекзит"}
{"url": "http://www.mediapool.bg/spryan-tok-ostavi-desetki-hilyadi-na-letishteto-v-atlanta-news273191.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСпиране на тока на най-натовареното летище в света -  \"Хартсфийлд-Джаксън\" в Атланта, щата Джорджия, доведе до отмяна на полетите, засегнала десетки хиляди пътници, съобщиха световните агенции. Макар електрозахранването вече да е възстановено, но все още има около 1000 полета, които са отменени, а изпълнението на стотици е отложено за понеделник.\r\n\tАеропортът обслужва около 2500 полета и над 250 хиляди пътника. След спирането на тока в неделя, десетки хиляди се наложи да останат на терминалите на летището или на борда на самолетите в неизвестност кога ще бъдат изпълнени полетите им.\r\n\tСета летищните власти имат да наваксват 11-часовото затваряне на аеропорта. Още не е обявено колко време ще потрябва за нормализиране на въздушния трафик от и за летището.\r\n\tДоставчикът на електроенергия – \"Джорджия Пауър\", съобщи, че електрозахранването е било прекратено заради тежка авария в инфраструктурата. Пожар, предизвикан от превключвател на мрежата, е увредил електропроводници и е довел до спирането на тока.\r\n\tВече всички инсталации на летището имат електроенергия, увери в Туитър администрацията му.\r\n\tТокът на международното летище спря в неделя малко след 13 ч. на обед (18 ч. по Гринуич). Летищните власти съобщиха, че оттогава са сервирали 5000 обяда на чакащите пътници.\r\n\t\"Никой - нито от персонала, нито от пътниците, не е бил поставен в опасност\", изтъкна \"Джорджия Пауър\".\r\n\tЛетището \"Хартсфийлд-Джаксън\" обслужва 104 милиона пътници годишно и е най-натовареното в света от 1998 г.", "date": "2017.12.18", "title": "Спрян ток остави десетки хиляди на летището в Атланта"}
{"url": "http://www.mediapool.bg/katalunya-ikonomika-raztarsena-ot-krizata-za-nezavisimost-news273192.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tИкономиката на Каталуня, една от най-динамичните в Испания, забуксува през есента заради политическата криза, предизвикана от опита й да се отцепи, но дългосрочните последици остават неясни.\r\n\t \r\n\t\r\n\t \r\n\tНезаконният референдум от 1 октомври, белязан от прояви на полицейско насилие, бе последван от масови демонстрации най-вече в Барселона.\n\n\r\n\t \r\n\tПолитическата криза достигна връхната си точка на 27 октомври, когато каталунският парламент обяви независимост на региона и това действие бе последвано от решението на Мадрид да постави под попечителство автономния район.\r\n\t \r\n\tВъздействието на това напрежение, което бе широко отразено от медиите, се отрази почти незабавно върху туризма, а той представлява 12% от регионалния брутен вътрешен продукт (БВП).\r\n\t \r\n\tПосещенията на чуждестранни туристи се сринаха с 5% през октомври, макар че те продължаваха да се увеличават дори след джихадистките атентати, отнели живота на 16 души през август.\r\n\t \r\n\tРегионът си остава най-посещаваният в Испания, само че оборотът на компаниите от сектора на туризма се сви силно - с 10% до 15% през октомври и ноември и то най-вече в Барселона.\r\n\t \r\n\tЗа първото тримесечие на 2018-а резервациите в хотелите в Барселона спаднаха с 10% на годишна основа.\r\n\t \r\n\t\r\n\t \r\n\tПроблемите на туристическия сектор, в който работят над 400 000 души, повечето на временни договори, изглежда удрят заетостта. Увеличението на безработицата през октомври, което обикновено се наблюдава в края на летните контракти, това лято бе по-силно, според синдиката Пимекс (Pimec), най-голямата работодателска организация на малките и средни предприятия в Каталуня.\r\n\t \r\n\tБроят на безработните в Каталуния също се увеличи през ноември, докато в района на Мадрид той намаля. Районът на испанската столица в икономически план е равностоен на каталунския, но е по-слаб в туристическия сектор.\r\n\t \r\n\tСпоред проучване на търговското училище Есаде (Esade), 25% от каталунските работодатели ще наемат по-малко персонал, отколкото се предвиждаше през 2018 година, а 46% са замразили инвестициите си.\r\n\t \r\n\tКризата освен това удари спирачка на потреблението: продажбите на дребно спаднаха с близо 4% през октомври, докато на национално равнище те останаха стабилни. Продажбите на коли значително отслабиха темпа през октомври и ноември в региона.\r\n\t \r\n\t\r\n\t \r\n\tКаталуня, туристическа и промишлена (хранително-вкусова промишленост, химическа промишленост и автомобилостроене), е един от двигателите на испанската икономика, осигурявайки 19% от БВП на страната.\r\n\t \r\n\tСамо че заради опасенията, идващи от юридическата несигурност в случай на отцепване, или от страх от бойкот на техните продукти, над 3000 компании вече са преместили централите си и са ги изнесли от района.\r\n\t \r\n\tБанките CaixaBank и Banco Sabadell се опасяваха, че могат да бъда отрязани от финансирането на Европейската централна банка в случай на обявяване на независимост, а освен това те бяха засегнати от значително теглене на пари от техните клиенти (6 милиарда евро, според каталунския в. \"Вангуардия\").\r\n\t \r\n\tТова решение за промяна на адреса на корпоративни централи, на теория е чисто административно, все пак поражда опасения от реални изтегляния в близко бъдеще.\r\n\t \r\n\tТези компании са само близо 1% от общия им брой в Каталуния, но сред тях има големи групи, чийто дял в регионалния БВП е 30%. Такива са Gas Natural (газ) et Abertis (пътно строителство), както и много малки и средни предприятия.\r\n\t \r\n\tТова \"безпрецедентно\" движение и накърненият авторитет на региона крият риск да затрудни привличането на инвестиции, според съюза на катулинските работодатели Foment del Treball.\r\n\tИспанското правителство, което в началото на октомври издаде декрет, с който се улеснява процедурата за промяна на адреса на централата, вече призовава компаниите да се завърнат в Каталуния.\r\n\t \r\n\t\r\n\t \r\n\tЗаради политическата криза правителството коригира надолу прогнозата си за растежа през 2018 година на 2,3% спрямо 2,6%, очаквани преди. Сега предвижданията са за увеличение от 3%, ако ситуацията \"се нормализира отново\" след изборите на 21 декември.\r\n\t \r\n\tМеждународният валутен фонд и Организацията за икономическо сътрудничество и развитие се опасяват и от забавяне на темпа на нарастване.\r\n\t \r\n\tСамо че \"отрицателното въздействие до голяма степен ще зависи от продължителността на периода на несигурност и от интензивността му\", подчертава Мигел Кардосо, главен икономист на банката BBVA.\r\n\t \r\n\t\"Ако несигурността значително отслабне през следващите месеци (...), последиците ще бъдат временни и относително ограничени. Ако обаче тя се запази за по-дълъг период, то последиците ще бъдат по-трайни. Засега всичко е твърде несигурно\", коментира анализаторът.", "date": "2017.12.18", "title": "Каталуня: икономика, разтърсена от кризата за независимост"}
{"url": "http://www.mediapool.bg/id-atakuva-trenirovachen-tsentar-na-afganistanskite-razuznavatelni-sluzhbi-news273208.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЦентър за военна подготовка на афганистанските разузнавателни служби в западната част на столицата Кабул бе подложен на въоръжено нападение в понеделник, отговорност за което по-късно пое „Ислямска държава“.\r\n\t \r\n\t\"Към 10 часа тази сутрин група въоръжени нападатели атакуваха сграда на тренировъчен център на Националния директорат по сигурността (НДС) в Кабул. Не знаем колко са били нападателите и дали има жертви\", съобщиха първоначално властите. Откъм квартала, където се намира центърът, близо до Кабулския университет, се чувала стрелба с тежки и леки оръжия.\r\n\t \r\n\tОчевидци съобщиха в Туитър за грохот \"от експлозия, последван от стрелба\" - традиционен развой на нападенията на бунтовници, започващи с взрив за проправяне на път на въоръжени бунтовници.\r\n\t \r\n\tЖурналистическите екипи на АФП и други медии не били допуснати в зоната, която е изцяло отцепена от силите за сигурност.\n\n\r\n\t \r\n\tНападението продължило около четири часа и е завършило с ликвидирането на двамата нападатели, съобщил по-късно за Франс прес говорител на полицията. Само двама служители от полицията са ранени, е посочил говорителят.", "date": "2017.12.18", "title": "ИД атакува тренировъчен център на афганистанските разузнавателни служби"}
{"url": "http://www.mediapool.bg/spored-ruski-medii-prisadata-sreshtu-ulyukaev-idva-ot-kremal-news273209.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\t\"Ведомости\" преценява като сурова присъдата от 8 години затвор при строг режим, постановена в петък за бившия руски министър на икономиката Алексей Улюкаев за вземане на подкуп от 2 милиона долара. Според експерти тя е политически мотивирана, пише вестникът, цитиран от Би Би Си.\r\n\t \r\n\tУлюкаев бе обвинен, че е приел подкупа от шефа на \"Роснефт\" Игор Сечин, за да одобри продажбата на държавната компания \"Башнефт\" на неговото дружество. По време на процеса подсъдимият твърдеше, че е станал жертва на провокация, организирана от Сечин. Последният няколко пъти отказа да се яви в съда, въпреки че беше призован.\r\n\t \r\n\tВ присъдата има твърде много несъвпадения, а доказателствата са слаби, коментира адвокатът Владимир Жеребьонков. По думите му обаче присъдата срещу Улюкаев е била издадена предния ден от президента Владимир Путин\r\n\t \r\n\tСлед като Путин заяви на пресконференция, че следствието е събрало достатъчно доказателства и без показанията на Сечин, друга присъда просто не би могло да има, убеден е Жеребьонков.\r\n\t \r\n\t\"Нивото на правосъдието сякаш бе стигнало дъното, но отдолу пак се почука, това бе класически случай на натиск върху съда\", констатира юристът.\r\n\t \n\n\r\n\tСъдът имаше достатъчно възможности да смекчи присъдата на Улюкаев, но не ги използва. Изглежда Улюкаев ще го отнесе заради провала на делото срещу бившия министър на отбраната Анатолий Сердюков, обвинен преди 5 години във финансови машинации, но по-късно амнистиран, отбелязва адвокатът Степан Гузей.\r\n\t \r\n\tС оглед започналата в Русия кампания за президентските избори през март нямаше начин присъдата срещу Улюкаев да бъде мека, смята и политологът Алексей Макаркин.\r\n\t \r\n\tИзбирателите са искали според него ефективна присъда за един корупционер като доказателство, че руската власт се бори с корупцията.\r\n\t \r\n\tМнозина политолози заявиха, че наказанието има политически характер и всеки вече е заплашен от същото, ако прояви непослушание към Кремъл, изтъква \"Независимая газета\".\r\n\tИзданието сравнява случая с присъдата срещу бившия петролен олигарх Михаил Ходорковски, станал противник на президента Владимир Путин - Ходорковски прекара 10 години в руски затвор за мащабни злоупотреби и укриване на данъци.\r\n\t \r\n\tАналитикът Дмитрий Травин смята, че Улюкаев може да е имал лични офшорки, а Путин не би изтърпял подобно нещо, защото това подронва стабилността на системата, при която парите на високопоставените корупционери отиват в обща касичка.\r\n\t \r\n\tНаблюдателят Константин Калачов заявява пред всекидневника, че \"Улюкаев е бил заподозрян в нелоялност\". \"Плъзнаха слухове, че е смятал да напусне министерския пост и да се засели за постоянно в някоя европейска страна. Изглежда обаче не са били слухове\", казва той.\r\n\t \r\n\tСпоред опозиционера Григорий Явлински и политолога Николай Миронов присъдата срещу Улюкаев е акт за сплашване, който няма нищо общо с правосъдието. \"Както решат висшите лица, така ще стане. И законите ще се отдръпнат пред тях, защото законът (в Русия) са те самите\", заключава Миронов.\r\n\t \r\n\tОттук нататък руските министри \"ще възприемат като заповед всяка молба на силовия блок. Русия е застрашена от милитаризация на икономиката, изобщо на целия обществен живот\", разсъждава в \"РБК\" политологът Абас Галямов.\r\n\t \r\n\t\"Машината за самоунищожаване на руския елит е готова да стартира\", заявява опозиционният \"Новая газета\".\r\n\t \r\n\tПо време на аферата Ходорковски - \"в първата серия на тази драма, Кремъл отправи сигнал, че едрият бизнес в Русия ще трябва да играе по неговите правила. Втората серия показа, че правила вече няма\", гласи извод на вестника.\r\n\t \r\n\t\"На мястото на кой да е член на правителството сега щях да се чудя как да си обера крушите от това правителство\", добавя авторът на друг коментар в \"Новая газета\".", "date": "2017.12.18", "title": "Според руски медии присъдата срещу Улюкаев идва от Кремъл"}
{"url": "http://www.mediapool.bg/sofiya-vlaga-kosveno-480-mln-leva-v-po-chist-vazduh-news273210.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБюджетът на София за 2018 г. е насочен към решаването на един от най-големите проблеми за града – замърсяването на въздуха с фини прахови частици. Това беше основното послание на кмета Йорданка Фандъкова при представянето на  пред общинските съветници в понеделник.\r\n\tТо беше отправено ден преди планирания  от пет квартала в София срещу мръсния въздух. Недоволството си от мръсния въздух ще изразят хората от \"Красна поляна\", \"Овча купел\", \"Младост\", \"Оборище\" и \"Западен парк\".\r\n\tФандъкова обяви, че осигуряването на по-чиста околна среда и подобряването на качеството на въздуха са сред основните приоритети на общината. Тя определи подобряването на качеството на въздуха като \"стратегически приоритет“, с който трябва да се ангажират всички институции, тъй като никоя не може да се справи сама.\r\n\t\"Всички големи проекти и голяма част от капиталовата програма на общината за 2018 г. са насочени към подобряването на качеството на въздуха“, обобщи Фандъкова.\r\n\tЗам.-кметът по екологията Йоана Христова добави, че над 480 млн. лева от инвестициите, които общината планира през следващата година, ще допринесат за намаляването на запрашаването. Сред основните проекти в тази насока са строителството на третия лъч на метрото, купуването на нови автобуси и трамваи за градския транспорт, ремонтът на улици, по-честото миене на пътните платна и където е възможно, на тротоарите, подобряването на трафика, засаждането на нови около 2000 дървета.\n\n\r\n\tОсвен това общината ще финансира и информационни кампании сред гражданите, за да \"осъзнаем, че решаването на проблема зависи от всички нас\", обясни Фандъкова.\r\n\tОсновните източници на фини прахови частици във въздуха са транспортът и битовото отопление. Преди време общината представи . Голяма част от тях зависят от съвестта на гражданите, които ще бъдат призовавани да не ползват колите си, ако се очаква наднормено замърсяване. Онези, които се отопляват с дърва и въглища, ще бъдат подканяни в такива дни да използват отопление на ток.\r\n\tМерките все още не са приети от общинския съвет и не са влезли в сила, но общината вече предоставя на гражданите .\r\n\t\"Трябва всеки ден да работим по общинските ангажименти за подобряването на въздуха“, каза кметът Фандъкова. Тя добави, че общината вероятно ще инвестира в купуването на още станции за мониторинг на въздуха. В момента на територията на града има пет такива, които са на Изпълнителната агенция по околна среда. Мобилна станция на агенцията пък тези дни следи въздуха в \"Овча купел\" и \"Красна поляна\", където граждани се оплакват, че обитатели на съседния кв. \"Факултета\" замърсяват въздуха като горят отпадъци.\r\n\tФандъкова обяви, че ѝ предстои среща с министъра на околната среда Нено Димов и прокуратурата, за да обсъдят мерки срещу хората, които се топлят с боклуци като стари гуми. Това е забранено по закон, но служителите на Столичния инспекторат, които имат право да наказват нарушителите, не можели да влязат в къщите им, за да установят на място, че наистина се топлят с отпадъци.", "date": "2017.12.18", "title": "София влага косвено 480 млн. лева в по-чист въздух"}
{"url": "http://www.mediapool.bg/katalunskite-polititsi-v-posleden-otchayan-opit-da-spechelyat-razedinenite-si-sagrazhdani-news273211.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tКаталунските полици предприеха в неделя последен опит да спечелят разединената област на фона на допитвания, които показват изравнени позиции на съперниците преди предстоящите тази седмица регионални избори. Мадрид се опасява, че нова победа на трите просепаратистки партии в четвъртък може да възобнови острото напрежение от октомври, накарало каталунското правителство да обяви едностранно независимост, пише британският в. \"Файненшъл таймс\".\r\n\t \r\n\tПрез уикенда партиите - противници на отцепването, изтъкнаха, че подкрепата за тях ще спомогне за понижаване на напрежението и за започване на процес на възстановяване на икономиката и каталунското общество от пораженията, нанесени им от сепаратистката кампания. Просепаратистките формации обаче представиха изборите като референдум за независимост от Испания и подчертаха, че това е моментът, който може да даде по-нататъшен тласък на каузата на отделянето.\r\n\t \r\n\tБившият каталунски премиера Карлес Пучдемон, който се намира в Брюксел, призова вчера чрез видео избирателите да гласуват за партията му \"Заедно за Каталуния\", за да помогнат за създаване на една по-добра страна, освободена от испанско господство.\r\n\t \r\n\t\"Файненшъл таймс\" цитира най-новите допитвания, от петък, според които трите просепаратистки парти (крайнолявата \"Кандидатура за народно единство\", левоцентристката \"Републиканска левица на Каталуния\" и десноцентристката \"Заедно за Каталуния\") може да спечеля 63 от общо 135 места в регионалния парламент. Макар да са с три повече, отколкото се очаква да спечели антисепаратисткият лагер - либералите от \"Сиудаданос\", каталунските социалисти и консерваторите от Народната партия - тези места пак ще са по-малко от 68-те, нужни за мнозинство и от 72-те места, които просепаратистите спечелиха на миналите избори през 2015 г., подчертава вестникът.\r\n\t \r\n\tПодобен резултат би бил неуспех за отцепническото движение, ще е облекчение за правителството в Мадрид и вероятно ще превърне в арбитър малката лява партия \"Каталуния ен кому\" (\"Каталуния заедно\"), която има по-двусмислена позиция за независимостта.\r\n\t \n\n\r\n\tШавиер Доменек, кандидат-премиер от тази партия, заяви, че по-скоро ще се фокусира върху изграждане на коалиция, основаваща се на леви политики, отколкото върху разделението на про- и антисепаратисти.\r\n\t \r\n\tНие сме ключът, така че на хората няма да им се налага да избират между един или друг блок. Няма да играем руска рулетка със страната си, ще съставим правителство, което представлява всички каталунци, заяви той в Барселона, цитиран от вестника.", "date": "2017.12.18", "title": "Каталунските политици в последен отчаян опит да спечелят разединените си съграждани"}
{"url": "http://www.mediapool.bg/parvata-grupa-bezhantsi-za-direktno-zaselvane-na-nai-uyazvimite-pristigna-vav-frantsiya-news273212.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПървата група африкански бежанци, възползвали се от нова програма за директно заселване в Европа на особено уязвимите, пристигна във Франция, предаде Асошиейтед прес.\r\n\t \r\n\tСлужител на вътрешното министерство каза, че 19 суданци, между които 11 деца, са доведени от лагер в Чад. Те ще бъдат настанени в манастир в Източна Франция. Служителят съобщи, че втора група от 25 бежанци от Нигер се очаква във Франция утре.\r\n\t \r\n\tПрограмата, приета през август на среща на високо равнище в Париж с участието на Чад, Нигер и Либия и четири европейски страни, гарантира, че избраните бежанци няма да поемат по опасния път през Средиземно море в стремежа си да се доберат незаконно до Европа.\r\n\t \r\n\tФранция пое ангажимент да приеме 3000 бежанци от Нигер и Чад за две години; 10 хиляди бежанци ще бъдат заселени в други страни.", "date": "2017.12.18", "title": "Първата група бежанци за директно заселване на най-уязвимите пристигна във Франция"}
{"url": "http://www.mediapool.bg/2017-ta-be-godina-na-razrusheniya-otchayanie-i-palna-katastrofa-news273213.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tТолкова много новинарски \"мълнии\" - атентат на концерт, нападение в църква, атака в магазин за сладолед; нападател, размахващ оръжие, чук или плискащ киселина. Имаше земетресение в Мексико, мусонни дъждове в Индия, вулканично изригване на остров Бали, ураган след ураган. Телефонът ви вибрира и научавате, че вашият любим актьор е обвинен в неуместно поведение. Или телевизионен водещ. Или политик. Или радиозвезда.\r\n\t \r\n\tНестабилната 2017 г. ни разтърси толкова силно и толкова често, че ни се стори като камшичен удар или нещо по-лошо и то без да броим Доналд Тръмп, който бе в центъра на голяма част от бъркотията.\r\n\t \r\n\t\"Тази година бе почти като возене във влакче на ужасите в увеселителен парк, при което на всеки следващ етап, нещата стават още по-лоши\", казва анализаторката на новите тенденции Мариан Солсмън. \"Всеки път, когато си изключа телефона, се безпокоя, че следя новините\", допълва тя.\r\n\t \r\n\tТази година, казва тя, може да се обобщи с няколко думи - разрушения, отчаяние и тотална катастрофа.\r\n\t \r\n\tКато погледнем сега назад, съдбата на 2017 г. изглежда бе предопределена още в първите й часове.\r\n\t \n\n\r\n\tТочно след като в Истанбул дойде Нова година, въоръжен мъж уби 39 души в нощен клуб и рани десетки други. Радостта от празника се стопи в скръбта пред градската морга, където хората плачеха и припадаха, научавайки съдбата на своите близки.\r\n\t \r\n\tПо света тази година превозните средства бяха превърнати в оръжия. Камиони, коли и микробуси се врязаха в хора на мостовете \"Уестминстър\" и \"Лондон\" в британската столица, на Таймс Скуеър и на колоездачна пътека в Манхатън в Ню Йорк, в голям търговски център в шведската столица Стокхолм, на историческия булевард Рамблас в Барселона.\r\n\t \r\n\tТероризмът и други прояви на насилие толкова зачестиха, че мнозина ги приеха като част от живота.\r\n\t \r\n\t\"Това може да се случи навсякъде, стига да има човек, който иска да умре\", казва Луис Антонио Боне, 66-годишен пенсиониран работник в циментов завод в Барселона. Той е реалист, но в същото време не се примирява с действителността, казва, че оживените места, където има много хора, го карат да се замисли за сигурността си, но няма да го откажат от разходките на открито.\r\n\t \r\n\t\"Трябва да го имаме предвид, но да продължаваме да живеем както винаги\", допълва той.\r\n\tТози вид издръжливост демонстрираха отново и отново дори от някои от хората, белязани от някои от най-големите трагедии на 2017 г.\r\n\t \r\n\tВ Тексас пастор Франк Помрой обеща, че доброто ще надделее над злото. Помрой е начело на селската църква, в която въоръжен мъж застреля 25 богомолци, сред които и собствената му 14-годишна дъщеря. \"Вместо да изберем мрака, както този млад мъж направи в онзи ден, ние избираме живота\", каза Помрой на емоционална литургия, отслужена само седмица масовото убийство.\r\n\t \r\n\tВ Лас Вегас, където 58 души бяха застреляни на музикален фестивал, някои хора потърсиха спасение в оптимизма срещу зверството. Джей Плегънкъл, 52-годишен озеленител, помогна за създаването на мемориална градина с по едно дърво за всяка жертва. Около 1000 доброволци му помогнаха в този проект, загърбили лични и политическите различия, за да работят заедно.\r\n\t \r\n\t\"Хората наистина бяха обединени след тази трагедия\", казва Плегънкъл.\r\n\t \r\n\tСмъртоносна химическа атака в Сирия развълнува целия свят. Ракети, изстреляни от Северна Корея, породиха тревога, че ядрената война е все по-близо. Митингите на бели супремасисти с бели качулки и факли съживиха неудобни спомени от миналото на САЩ. Всичко това избухваше с такава сила, че човек не можеше да се фокусира върху един инцидент прекалено дълго.\r\n\t \r\n\t\"Дори и при нещо такова като масовото убийство на 50 души, случилото се отзвучава само за няколко седмици\", казва Лоурън Райт, преподавател по политически науки в университета в Принстън.\r\n\t \r\n\tВ Египет срещу коптите на Цветница бе извършен двоен атентат, а през ноември нападение срещу препълнена джамия отне живота на над 300 души. Във Великобритания 22 души загинаха, когато атентатор камикадзе взриви раница с експлозиви след концерт на Ариана Гранде.\r\n\t \r\n\tТри големи бури - Харви, Ирма и Мария - се стовариха върху Пуерто Рико и голяма част от Карибите, както и Тексас и Флорида. 2017 г. стана годината с един от най-активните сезони на ураганите, регистрирани в историята. Пожари бушуваха в Калифорния и Португалия, земетресения разтърсиха Мексико, Иран и Ирак, наводнения и лавина затрупаха части на Италия, свлачища заличиха от лицето на земята жилища в Сиера Леоне, а смъртоносен мусон връхлетя Индия, Непал, Пакистан и Бангладеш.\r\n\t \r\n\tВ горещите точки по света хора се опитваха да се спасят с бягство. По оценки на \"Амнести интернешънъл\" 73 000 бежанци са потеглили през Средиземно море само през първата половина на годината, като 2000 от тях са намерили смъртта си по време на това пътуване. В Мианма военните извършиха брутално етническо прочистване на рохингите, убивайки неуточнен още брой хора и принуждавайки над 620 000 души са избягат в съседен Бангладеш.\r\n\t \r\n\tСред този новинарски потоп имаше и други големи събития, които се бореха да привлекат вниманието ни. Жестоката гражданска война в Йемен донесе глад на милиони хора в обеднялата страна. Политическата криза във Венецуела доведе до увеличаване на сблъсъците. В Зимбабве Робърт Мугабе бе отстранен от властта след 37-годишно управление. В Испания кампанията за независимост на Каталуния се изроди на моменти в грозни сцени на насилие.\r\n\t \r\n\tВ САЩ Доналд Тръмп започна президентския си мандат с мрачна встъпителна реч, призовавайки за край на \"касапницата\", на която е подложена Америка, но по-голямата част от неговата програма бе отхвърлена, като членове на неговата собствена партия осигуриха ключови гласове срещу него. Разделението се задълбочи, нямаше и съгласие дори по основни национални ценности. Американците станаха по-тъжни, установи доклад за \"щастието\".\r\n\t \r\n\tПродажбите на антиутопичния роман \"1984\" се увеличиха, негова смразяваща сценична адаптация бе представена на Бродуей.\r\n\t \r\n\tВ САЩ избухнаха масови протести, в това число и на жени, които сами се нарекоха \"противни\" - епитет, който бе лепнат на Хилари Клинтън през 2016 г. по време на кандидатпрезидентската кампания. Когато гласът на американската сенаторка Елизабет Уорън бе заглушен чрез неясни законодателни правила, думите на нейния колега Мич Макконъл: \"Въпреки всичко тя оцеля\" се превърнаха в неочакван сплотяващ призив за феминистките.\r\n\t \r\n\tТази фраза отекна и в главозамайващо многото обвинения в сексуален тормоз и посегателства срещу известни мъже, а хиляди жертви на по-малко известни мъже откликнаха с двете думи \"Аз също\", разкривайки мащабите на този проблем.\r\n\t \r\n\tВ тази определено ужасна година имаше и моменти, достойни за похвала, истории за героизъм и смелост, които върнаха вярата и вдъхнаха малко надежда. Над 80 ученички, похитени от екстремистите от Боко Харам преди повече от три години в Нигерия, бяха освободени. В Южен Судан момче, отвлечено и принудително вкарано в армията - оплаквано преди две години, след като майка му научи, че било смъртоносно простреляно - се оказа живо и се прибра у дома.\r\n\t \r\n\t\"Ислямска държава\" отслабна и бе изгонена от Мосул в Ирак и от Ракка в Сирия. В САЩ пълното слънчево затъмнение бе възможност за почивка от безкрайната какафония и много хора стояха рамо до рамо, вперили поглед в небето.\r\n\t \r\n\tНовата страница в календара носи шанс за ново начало. Жорди Сезарес, 71-годишен пенсиониран банков служител от Барселона, се оплаква от тероризма и радикализацията, белязали 2017 г., но казва, че за едно е оптимист, а то е, че 2018 година ще бъде по-добра.\r\n\t \r\n\t\"Не може да има нищо по-лошо от това\", казва той за отиващата си 2017 г.", "date": "2017.12.18", "title": "2017-та бе година на разрушения, отчаяние и пълна катастрофа"}
{"url": "http://www.mediapool.bg/balgarski-manifest-za-evropa-predlozhi-merki-za-zashtita-na-balgarite-vav-velikobritaniya-news273214.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПравата на българските граждани във Великобритания да станат абсолютен и най-важен приоритет на България в преговорите за Брекзит, призоваха с отворено писмо до премиера участниците в инициативата \"Български манифест за Европа\".\r\n\tЕвродепутатът Светослав Малинов настоя за личната намеса на Бойко Борисов, за да се гарантират правата на сънародниците ни във Великобритания. Стефан Тафров, политик от \"Да, България\", който е представял страната ни като посланик на различни места по света, включително в Лондон, коментира поводът за притесненията.\r\n\t\"\", заяви той.\r\n\tЕдно от исканията на инициативата е да се запази пряката юрисдикция на Европейския съд по отношение европейските граждани във Великобритания в продължение на 15 години след Брекзит.\r\n\tНастоява се също така българското правителство да следи отблизо преговорите по структурата на омбудсмана, която трябва да се създаде за защита на правата на гражданите на ЕС и да изисква ясни гаранции, че тя ще бъде изцяло независима от британското Министерство на вътрешните работи (Хоум офис), \"чиято тревожна твърда практика тази година бележи исторически ръст в депортациите на граждани от Европейския съюз\".\r\n\tДруго искане е да се направят промени в българския изборен закон, така че да отпадне ограничението от най-много 35 секции за гласуване в страна извън ЕС, каквато ще е Великобритания след като напусне съюза.\r\n\tНастоява се също и за олекотяване на процедурата по получаване на уседнал статут във Великобритания в посока тя да стане безплатна, тъй като сега финансовата бариера от 72 лири е непосилна за голяма част от българите там. Сред исканията е и отсега да се планират промени в Изборния кодекс.\n\n\r\n\tЕвродепутатът Светослав Малинов, който е един от подписалите писмото, напомни, че тава дума за стотици хиляди българи. Въпреки всички уверения от британска страна, окончателно споразумение между ЕС и Великобритания може да крие неприятни изненади за българите, които искат за останат във Обединеното кралство, като излишни бюрократични спънки и ненужни разноски за легализиране на статута им за престой.\r\n\tСтефан Тафров каза, че основното настояване е правителството на дефинира статута на българските граждани като абсолютен приоритет по време на преговорите за излизане на Великобритания от ЕС. Тафров смята, че като пълноправен член на ЕС България може да работи с други държави като Полша, Румъния, Литва, чиито граждани са изправени пред същия проблем. Според дипломатически източници на Тафров преговарящите от ЕС са направили отстъпки пред Обединеното кралство именно за правата на европейските граждани след излизането на Острова от ЕС, за да получи отстъпки за ирландската граница и финансовия принос на Великобритания.", "date": "2017.12.18", "title": "\"Български манифест за Европа\" предложи мерки за защита на българите във Великобритания"}
{"url": "http://www.mediapool.bg/prepyatstviya-i-pred-zaobikalyaneto-na-lekarstveniya-moratorium-news273215.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНе е една, а няколко вероятно ще са комисиите, които ще отпускат иновативните терапии, попадащи под мораториума за плащане от здравната каса. Това обясни в понеделник здравният министър Кирил Ананиев, след като преди ден обяви отстъпление от забраната да се финансират иновативни терапии и каза, че комисия към здравното министерство ще поема случаите на нуждаещите се пациенти, при които наличните медикаменти не са дали резултат.\r\n\tДо компромиса се стигна по заръка на премиера Бойко Борисов след надигналото се обществено недоволство и критиките на президента Румен Радев, който наложи вето на мораториума, но то бе преодоляно от мнозинството на ГЕРБ и Патриотите в парламента.\r\n\tСпоред експерти обаче се очертават проблеми и около създаването и функционирането на новата комисия или комисии.\r\n\tВ понеделник Ананиев съобщи, че е създал работна група, която в срок до края на месеца да отрази всички необходими промени и процедури в нормативните актове и да предложи методиката, по която ще работи специализираната комисия за новите молекули“.\r\n\t“Комисията ще разглежда случаите на пациенти, за чието лечение липсва алтернатива и е необходимо прилагането на нова молекула, която НЗОК не заплаща. Възможно е едновременно да работят няколко комисии, тъй като в състава им ще влязат утвърдени специалисти по конкретното заболяване и случаят на всеки пациент ще бъде разглеждан индивидуално“, обясни Ананиев.\n\n\r\n\tТой заяви, че гарантира за бързо придвижване на случаите, както и за това да бъде направена цялостна организация, така че да няма забавяния. И припомни, че здравното министерство има предишен опит в тази посока.\r\n\tМинистерството на здравеопазването действително има предишен опит в търговете за онкомедикаменти, но той е доста печален, тъй като по това време системно липсваха лекарства, а онкоболни пациенти редовно съдеха ведомството, че не им осигурява лечение.\r\n\tДостъпът до онкомедикаменти съществено се подобри, след като в първия мандат на ГЕРБ по времето на Стефан Константинов търговете за лекарства бяха прехвърлени към болниците и започнаха да се плащат от здравната каса. Същевременно обаче и разходите за лечение започнаха да нарастват.\r\n\tСпоред юристи, освен че ще трябва да се изготвят правила за работата на новата комисия или комисии, ще бъдат необходими и нормативни промени, тъй като сега няма законово основание министерството на здравеопазването да плаща тези лекарства. Освен това проблеми може да възникнат заради търговете, които ще трябва да прави министерството за тези лекарства, ако се реши да ги организира то. Отделно, в бюджета на здравното министерство няма предвидени пари за това перо.\r\n\tОсвен това здравното министерство вече има доста лош опит с управлението на Фонда за лечение на деца и Комисията за лечение на възрастни.\r\n\tСпоред бившия здравен министър в служебния кабинет Илко Семерджиев в момента ГЕРБ искат да възстановяват унищожения от тях механизъм здравното министерство да плаща за социално значими заболявания, но вече без съществуващите във ведомството бюджетни средства за целта.\r\n\t“Това показва не само липсата на знание и опит, но и недобросъвестност защото предложеното е невъзможно без актуализация на държавния бюджет, в същото време отхвърлиха ветото на президента при положение, че то не променя параметрите на бюджета на НЗОК, а само ангажира 25 млн. лв. от резерва, който се управлява оперативно от Надзорния съвет на НЗОК. В крайна сметка, при забрана от страна на държавата на иновативното лечение, заинтересованите ще имат пълното основание да кандидатстват за лечение в чужбина, което не може да им бъде отказано след като у нас не се прилага, а това ще струва на държавата много по-скъпо“, коментира той в профила си във “Фейсбук“.\r\n\tПрясно отстраненият управител на здравната каса Димитър Петров също смята, че работата на комисията ще се забави заради липсата на нормативна уредба и реално ще заработи през лятото. Той също смята, че липсата на бюджет за тези скъпи лекарства в МЗ ще създаде проблеми.\r\n\tОт пациентски организации “Заедно с теб“ пък предлагат комисията да работи временно докато изтече тримесечният срок, след който депутатите ще могат да преразгледат и отменят мораториума в бюджета на НЗОК.", "date": "2017.12.18", "title": "Препятствия и пред заобикалянето на лекарствения мораториум"}
{"url": "http://www.mediapool.bg/uvelichava-se-bezvazmezdnata-pomosht-za-bitova-gazifikatsiya-news273216.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tДопълнителни средства за дейностите по извеждане от експлоатация на затворените малки реактори на АЕЦ \"Козлодуй\" и увеличаване на размера на безвъзмездната помощ за битовата газификация, одобри Асамблеята на донорите на Международен фонд \"Козлодуй\"(МФК) която заседава в понеделник в Лондон.\r\n\tФондът се финансира от Еврокомисията като компенсация на предсрочното закриване на І до ІV блок на ядрената ни централа и сега е решено България да получи допълнително 41 млн. евро.\r\n\tС 27 млн. евро се увеличават средствата за управление на отпадъци от спрените реактори като срокът за разплащанията в този сектор се удължава до 2022 г., съобщиха от Министерството на енергетиката. На Асамблеята е било отчетено, че са били икономисани 10 млн. евро от проектите от първи и втори етап на извеждането от експлоатация на четирите блока.\r\n\tДонорите на фонда са одобрили и отпускането на допълнителни 24 млн. евро за издръжка на проектите в ядрения сектор и тяхното разплащане се удължава до края на 2020 г.\r\n\tВ т.нар. неядрен прозорец донорите на фонда одобриха промени по програмата ДЕЗИРЕ, с която се подпомага битовата газификация.\n\n\r\n\tБезвъзмездното финансиране по нея се увеличава от сегашните 20 процента от допустимите разходи на 30%, а цената за присъединяване на имота към газоснабдителната мрежа вече става допустим разход по проекта. Досега дори и одобрените за безвъзмездно финансиране домове трябваше да платят разходите за прокарване на мрежата до тях, които оскъпяваше значително газификацията и отказваше потенциалните клиенти.\r\n\tБългарската страна е поискала удължаване на срока за действие на програма ДЕЗИРЕ до края на 2020 г., когато е крайната дата за изпълнение на проекти в неядрения прозорец на фонда. След официалното одобрениe на промените от страна на донорите на МФК, през първото тримесечие на 2018 г. предстои да бъде подписано ново споразумение за безвъзмездна помощ, допълниха от енергийното ведомство.\r\n\tМеждународен фонд \"Козлодуй\" е създаден с рамково споразумение между ЕБВР и Република България през 2001 г. Целта на фонда е подкрепа за дейностите по извеждане от експлоатация и намаляване на негативните последици от предсрочното затваряне на малките блокове на АЕЦ \"Козлодуй\". Фонда се финансират проекти в ядрен и неядрен прозорец. Администратор на средствата е ЕБВР, а усвояването им от българска страна се осъществява от Министерството на енергетиката и ДП \"Радиоактивни отпадъци\".", "date": "2017.12.18", "title": "Увеличава се безвъзмездната помощ за битова газификация"}
{"url": "http://www.mediapool.bg/sluzhiteli-na-peevski-laskat-imidzha-na-izdatelya-si-v-wikipedia-news273217.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСлужителите в медийната империя на Делян Пеевски редактират съдържанието на английската версия на Уикипедия, за да лъскат имиджа на скандалния депутат от ДПС и техен издател. \"Мярката\" се налага тъй като това е първото място, в което чужденец може да се поинтересува кое е това лице и с какво се занимава.\r\n\tМоже би заради това в англоезичната секция на интернет енциклопедията са се появили серия от изменения в биографията на именития политик - добавяна е нова информация, трита е стара - с цел представяне на Пеевски в по-благоприятна светлина, съобщава \"Клуб Z\".\r\n\tВсичко започва в края на ноември с едно рутинно обучение за работа с онлайн платформата, организирано от Wikipedia у нас - WikiMediaFreedom2017. Според проверка на Mediapool първите записали се за участие са представители на медийната група на Пеевски. На семинара се появява главният редактор на вестник \"Монитор\" Любомира Будакова.\r\n\tОбучението е за редактори - как да се пише и редактира информация в свободната платформа. На участниците журналисти е било казано, че се смята за проява на лош вкус и конфликт на интереси да допълват информация за началниците си. Но както ще стане ясно по-късно, проявата на лош вкус е оправдана в името на \"борбата с фалшивите новини\".\r\n\tВ понеделник агенция \"Монитор\" излезе с обемен материал, озаглавен \"Пеевски очернян от Прокопиев и фабриката му и през Уикипедия\".\n\n\r\n\t\"Българското публично пространство се оказа тясно за родното задкулисие, след като разкривеното му от алчна злоба лице лъсна в пълния си блясък у нас, а почти всички формиращи го олигарси – Иво Прокопиев, Цветан Василев, Огнян Донев (издател на Клуб Z, б.р.) и Гриша Ганчев, се сдобиха и с обвинения за престъпленията си. Тъй като лъжите им все по-рядко успяват да хванат на стръвта си шарани в България, в отчаян опит да съберат подкрепа за себе си членовете на олигархичната задруга се пробват да фалшифицират истината, бълвайки неистини на английски и надявайки се, че така ще намерят поддръжници в чужбина. В плацдарм на поредната акция по Гьобелс, правена от задкулисието, е превърната т.нар. свободна енциклопедия - Уикипедия. Мишена на акцията са хората, пречещи на олигарсите да продължат да ограбват всички нас, като първи в списъка е депутатът и наш издател Делян Пеевски\", пише изданието.\r\n\tИ твърди, че враговете на Пеевски списват информацията за него в онлайн справочника, \"фалшифицираният от Фабриката за новини менте \"портрет\" бъкал от фактологични грешки.\r\n\tЗа да \"противостоят\" служителите на Пеевски се заемат с редакция на статиите в Укипедия. Според справка в страницата това се извършва от редактор с потребителско име Lyubomirab – което съвпада с името на главния редактор на \"Монитор\" Любомира Будакова.\r\n\tТака например в текста, в който се посочва, че според националното радио (през март 2016 г.) \"Пеевски е безспорен медиен магнат в България\", притежаващ повече от 20 вестника, тв канали, радиостанции и списания, е добавено \"Официалните регистри показват, че тези твърдения са манипулативни\".\r\n\tВ същия стил е и друга предходна бележка. Изброява се, че към 2013 г. империята на Пеевски включва шест от 12-те тиражни вестника по онова време, както и че държи монопола върху дистрибуцията на печатни издания и тв канали. Редакторската ръка е добавила: \"От друга страна, тези твърдения може да се считат за недоказани, тъй като официалните регистри показват, че той притежава три всекидневника, един седмичник и новинарска агенция.\"\r\n\tВ друга \"корекция\" пък е изтрито написаното, че депутатът притежава телевизия, и е заместено с онлайн медиа (разбирай агенцията на \"Монитор\"). Осъвременена е и друга бележка от Wikipedia, отнасяща се за майката на медийния магнат Ирена Кръстева.\r\n\tАко в стария вариант пишеше, че тя и синът й притежават печатни и тв медии, както и че Кръстева държи част от най-голямата печатница \"ИПК Родина\", то вече от споменаването й няма и следа.", "date": "2017.12.18", "title": "Служители на Пеевски лъскат имиджа на издателя си в Wikipedia"}
{"url": "http://www.mediapool.bg/hristo-ivanov-v-bulgaria-veche-nikoi-ne-mozhe-da-bade-spokoen-za-svoyata-sobstvenost-news273218.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tВ България вече никой не може да бъде сигурен за своя бизнес и своята собственост. Това обяви пред бТВ в понеделник лидерът на \"Да, България\" Христо Иванов.\r\n\t\"Никой не може да бъде сигурен, когато се зададат новите бухалки – специализираният съд и прокуратурата. Нито свободата на словото, нито свободата на предприемачеството и частната собственост са защитени\", каза Иванов.\r\n\tПо думите му също в новия антикорупционен закон, който се приема от парламента, има \"безумно каращисване на контролиращи органи\", а крайният резултат е създаването на следващата мегабухалка, която може да удари по всеки неудобен.\r\n\tКоментарът му беше по повод идеите да има една комисия, която обединява работата по конфликта на интереси и установяване на придобити със съмнителни средства имоти. \"Минава се Рубикон. \"Досега имаше баланс на свенливо беззаконие и липса на борба с корупцията, сега се преминава към брутален режим и управление чрез беззаконие\", каза Христо Иванов.\r\n\tТой посочи, че в закона няма гаранция, че няма да се прилага конфискация по случаи, по които съдът се е произнесъл, както става сега. \"Това е забранено от римско време насам\", уточни Христо Иванов.\n\n\r\n\tБившият министър на правосъдието допълни, че румънската комисия, за контрол за конфликт на интереси, е обект на независим одит всяка година.\r\n\tХристо Иванов е на мнение, че президентът действително е избързал, като е обявил, че ще наложи вето на закона, още преди той да е окончателно приет. Той обаче изрази задоволство, че Румен Радев вече разбира, че законът няма да доведе до нищо добро.", "date": "2017.12.18", "title": "Христо Иванов: В България вече никой не може да бъде спокоен за своята собственост"}
