{"url": "http://www.mediapool.bg/rumen-radev-tvardo-stoim-zad-prioriteta-zapadni-balkani-news274879.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЗначимият приоритет на нашето председателство са Западните Балкани, каза президентът Румен Радев в словото си на традиционния за началото на годината прием за ръководителите на дипломатическите мисии, акредитирани в България, в Националния исторически музей.\r\n\tДържавният глава се обърна към присъстващите посланици на държави от този регион и ги увери, че твърдо стоим зад този приоритет.\r\n\tБез да върнем вниманието на Европа към този регион, тя не може да бъде единна, сигурна и стабилна. Европейското призвание на страните от Западните Балкани не подлежи на дискусии изобщо, но когато водим този дебат, трябва да бъде ясно, че оценката се основава на индивидуалните постижения на всяка една страна, отбеляза Румен Радев, цитиран от БТА.\r\n\tТой подчерта, че важно за Съюза е и намаляването на различията в икономическото развитие и жизнения стандарт между Изтока и Запада, Севера и Юга.\r\n\tПо думите му едно от големите предизвикателства е да търсим баланс в едновременното поставяне на масата на стратегическите дългосрочни приоритети за Съюза и на въпроси, които не търпят отлагане - като мигрантската криза, охраната на външните граници на ЕС, дебатите около Многогодишната финансова рамка, намаляващия бюджет в резултат на Брекзит и как той ще бъде балансиран, така че да не страдат социалните политики и сигурността на ЕС.\r\n\tЗа кохезионните фондове президентът Радев заяви, че въпросът не е дали, а как те трябва да бъдат продължени по най-ефективен и резултатен начин. Уникалното достояние на ЕС е солидарността, посочи президентът.\n\n\r\n\tПо думите му европейското председателство отваря нова врата за нас и, наред с важните въпроси от европейския дневен ред, ние се вглеждаме по-внимателно и в нас самите, изкарваме напред и нашия национален ред, където е свършена много работа. Имаме постигнати значими успехи, но има и области, в които ни чака още много работа и постигането на още резултати, заяви Радев.\r\n\tПрезидентът изтъкна, че председателството на Съвета на ЕС не означава, че то обсебва изцяло дневния ред на външната ни политика. Стратегическото ни партньорство със САЩ и взаимодействието в рамките на НАТО продължават да бъдат крайъгълен камък на нашата сигурност. Проектите по линия на европейската отбрана, на Постоянното структурирано сътрудничество, не трябва да дублират, а да допълват способностите, генерирани в рамките на НАТО, заяви Радев.\r\n\tТой каза, че трябва да се развиват отношенията ни с всички останали държави - с акцент върху големите съседи на ЕС, от които зависи общата ни сигурност. „С акцент върху Русия, с която ни свързват тесни исторически, културни и духовни връзки. С акцент върху държави като Индия, Китай, Бразилия, и много други държави от Африка, Азия, Латинска Америка, с голям инвестиционен потенциал и развиващи се икономики. С особен акцент върху държавите, с които до неотдавна имахме много активни политически и търговско-икономически отношения и наш дълг е съвместно да възстановим и да надградим тези ползотворни в миналото отношения“, каза президентът пред дипломатите.", "date": "2018.01.29", "title": "Румен Радев: Твърдо стоим зад приоритета Западни Балкани"}
{"url": "http://www.mediapool.bg/nadziratelite-otnovo-protestiraha-za-po-visoki-zaplati-news274842.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tВ деня на професионалния си празник работещите в затворите и арестите излязоха на пореден протест с настояване за достойни трудови възнаграждения и условия на труд.\r\n\tДо решението за протест се стигна, след като в четвъртък представители на Синдикалната организация на служителите в затворите се срещнаха с министъра на правосъдието Цецка Цачева.На срещата е станало ясно, че няма отговор на техните искания за изравняване на заплащането им с това на другите работещи в сектор \"Сигурност\" и за увеличаване на щатните им бройки. \r\n\t \r\n\tОсвен в София, протести се проведоха в още 11 града. В сряда протестните действия ще се пренесат пред сградите на съдебните палати в страната. Синдикатът на служителите в затворите и Синдикат \"Охрана\" обмислят и национален протест.\r\n\t \r\n\tОсновното им настояване е за 20% увеличение на заплатите. При предишното си недоволство те постигнаха 5-процентов скок, но сега искат по-сериозни действия на правителството, след като бяха предвидени и общо 155 милиона лева допълнително за МВР през тази година.\r\n\tМеждувременно Съюзът на съдиите в България (ССБ) призова управляващите да обърнат внимание на исканията на протестиращите и да намерят разумно и адекватно решение.\r\n\t\"Като професионална организация, защитаваща професионалните, интелектуални, социални и материални интереси на българските съдии, ССБ изразява своята съпричастност към справедливите социални искания на Синдиката на служителите в затворите и Синдикат \"Охрана\", посочиха от съдийската организация.\r\n\tЧленовете на ССБ споделят възмущението на служителите на Главна дирекция \"Изпълнения на наказанията\" и Главна дирекция \"Охрана\" на Министерство на правосъдието срещу политиката на двойни стандарти в сектор \"Сигурност\".\r\n\t\"Наказателната политика на държавата обхваща предотвратяването на престъпленията, тяхното разкриване и разследване, установяването в съдебен процес на авторството и вината, осъждането и накрая - изпълнението на наказанието. В този смисъл и е налице необходимост от равно третиране на служителите от МВР, охраняващи обществения ред и разкриващи престъпленията, и служителите от МП, на които е поверено изпълнението на наказанията. Това се отнася и до служители на ГД \"Охрана\", които осигуряват сигурността както на магистратите и съдебните служители, така и на всички граждани, участващи в съдебни производства\", се казва още в позицията на Съюза на съдиите.", "date": "2018.01.29", "title": "Надзирателите отново протестираха за по-високи заплати"}
{"url": "http://www.mediapool.bg/antidiskriminatsionnata-komisiya-se-samosezira-za-ogranichenieto-pravo-da-se-uchi-samo-redovno-news274858.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tКомисията за защита от дискриминация (КЗД) се е самосезирала относно въведено с наредба ограничение обучението по специалността “Право” да се осъществява единствено в редовна форма.\r\n\t, след като анализ отчете сериозно разминаване в знанията и уменията на студентите, завършващи редовно и задочниците.\r\n\tПромените трябва да влязат в сила от 2018/2019 учебна година и няма да засягат сегашните студенти по право.\r\n\tКомисията за защита от дискриминация обаче се е самосезирала по доклада на своя член Орлин Колев, според който “цели групи в обществото могат да се поставят в неравноправно положение“ заради ограничението.\r\n\tВ доклада се посочва, че установената редовна форма на обучение като единствено възможна на практика представлява ограничително условие за неопределен, но определяем кръг лица, които искат да се обучават в специалност “Право”. По този начин се изключва възможността работещи граждани или учащи се в други специалности да се обучават в специалност “Право”.\n\n\r\n\tПредвидената единствена редовна форма на обучение може да се разглежда и като ограничителна при упражняване правото на труд както за студентите, така и за преподавателите и би стеснила възможността в учебния процес да бъдат привлечени изявени в теорията и практиката специалисти. В доклада се сочи още, че по този начин могат да бъдат различно третирани широки групи от лица по признаците лично положение, имуществено състояние, възраст и увреждане, като е възможно да бъдат засегнати и лица, носители на други защитени от закона признаци.\r\n\tВносителят на доклада предлага и Комисията за защита от дискриминация приема да образува производство по казуса, в рамките на което да бъде установено дали изискването, разписано в приетата нова Наредба за единните държавни изисквания за придобиване на висше образование по специалност “Право” и професионална квалификация “юрист” нарушава равенството в третирането, а оттам и антидискриминационното законодателство.", "date": "2018.01.29", "title": "Антидискриминационната комисия се самосезира за ограничението “Право“ да се учи само редовно"}
{"url": "http://www.mediapool.bg/sayuznitsi-na-sasht-se-sblaskvat-v-severna-siriya-news274859.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСблъсъкът между съюзници на САЩ в Северна Сирия показва ясно, че въпреки твърденията си администрацията на президента Доналд Тръмп все още няма политическата воля и влияние да реши сирийската криза, или дори да защити интересите на Вашингтон в страната. Това пише в понеделник в. \"Вашингтон пост\", призовавайки правителството да подкрепи думите си с дела.\r\n\t \r\n\tТурското нападение срещу силите на сирийските кюрди в близост до границата продължава вече втора седмица, а администрацията на Тръмп избра да подкрепи мълчаливо кампанията.\r\n\t \r\n\tТова е предателство към кюрдите, които се бориха срещу \"Ислямска държава\" с подкрепата на САЩ и споделят американските цели и ценности, заявява известният френски писател Бернар-Анри Леви, цитиран от \"Вашингтон пост\". Според него както администрацията на Тръмп, така и тази на предишния президент Барак Обама са се отказали от отговорността и лидерството в Сирия, създавайки вакуум, който авторитарни сили като Турция, Иран и Русия се стремят да запълнят.\r\n\t \n\n\r\n\tТези сили видяха, че САЩ изоставиха иракските кюрди, когато иракски и ирански милиции ги нападнаха миналата година и пресметнаха, че нападение срещу сирийските кюрди днес няма да им струва нищо, продължава авторът. \"Истинският интерес на Америка е да подкрепя кюрдите, защото те са верни съюзници. Ердоган не е верен съюзник\", добавя Леви, който смята за скандално толерирането на турското нападение от страна на САЩ.\r\n\t \r\n\tДруги смятат, че САЩ могат да уважават турските интереси в областта на сигурността, без да изоставят кюрдите. Но дори ако екипът на Тръмп успее да намери този баланс, това няма да премахне основният недостатък на стратегията на Вашингтон в Сирия - липсата на достатъчно влияние на терена, за да реализира външнополитическата си стратегия.\r\n\t \r\n\tКакви са алтернативите? Освен увеличаване на броя на американските войски в Сирия, което никой в САЩ не препоръчва, има няколко начина Вашингтон да засили влиянието си. На първо място, Америка не трябва изоставя обучените от нея кюрди - те може да сключат споразумения с Русия или с режима на Асад, което би довело до ужасни последствия.\r\n\t \r\n\tНа второ място, САЩ трябва да опитат да използват влиянието си с арабски групи, които контролират и защитават населените със сунити райони - това означава подновяване на подкрепата за умерените бунтовници, особено в Идлиб, където настъпват силите на Башар Асад и неговите съюзници. За целта в Сирийските демократични сили ще трябва да бъдат включени още арабски бойци, както и да се подкрепи местното самоуправление в районите, които не са под контрола на режима в Дамаск.\r\n\t \r\n\tНа трето място, администрацията на Тръмп трябва да засили натиска над Асад, Москва и Техеран, включително чрез санкции, заплаха с употреба на сили или други методи. Те трябва да бъдат убедени да спазват споразуменията за деескалация, които нарушават, и да водят добросъвестни преговори - нещо, което в момента не възнамеряват да правят, подчертава \"Вашингтон пост\".\r\n\t \r\n\tКюрдските милиция в Сирия получават помощ от чуждестранни бойци в сблъсъка си с Турция, съобщава в. \"Ню Йорк таймс\". Десетките бойци са с различно минало, но всички са приели кюрдски бойни имена, след като са се присъединили доброволно към Силите за защита на народа, заявявайки, че целта им е да защитят кюрдите. След като Турция обяви кюрдите, контролиращи Африн, за терористична заплаха и започна офанзива за прогонването им, някои от тези, които са се били редом с тях са обещали да ги подкрепят и срещу Турция. По такъв начин западни бойци се оказаха в конфликт със съюзник от НАТО, подчертава изданието.\r\n\t \r\n\tБроят на чуждите бойци е неясен, но в. \"Ню Йорк таймс\" цитира говорител на силите за отбрана на Африн, според който в техните редици има 150 чужденци, които \"смятат, че имат дълг към нас\". Всички чуждестранни бойци, които оцелеят във войната, може да бъдат изправени пред съда, ако решат да се върнат у дома си, отбелязва американското издание.", "date": "2018.01.29", "title": "Съюзници на САЩ се сблъскват в Северна Сирия"}
{"url": "http://www.mediapool.bg/bulgaria-s-interes-da-vnasya-gaz-ot-izrael-news274860.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБългария проявява интерес към възможностите за внос на природен газ от израелските офшорни газови находища \"Тамар\" и \"Левиатан\", съобщиха от Министерството на енергетиката след среща в понеделник на министър Теменужка Петкова, която е на посещения в Израел, с колегата й Ювал Щайниц.\r\n\t\"Сигурността на енергийните доставки и диверсификацията на източниците и маршрутите на природния газ са сред основните приоритети в енергийната политика на настоящето правителство. Разглеждаме източното Средиземноморие и Израел като потенциален източник на природен газ“, казала Петкова по време на разговора си с Щайниц.\r\n\tЕдна от възможностите за доставка на израелски природен газ до България е чрез терминал за втечнен природен газ, за какъвто България има интерес да участва в изграждането край Александруполис, и след таво суровината да влиза у нас през бъдещата българо-гърцка газова връзка. Като друг вариант се разглежда проектът за подводен газопровод EASTMED от Израел през Кипър и остров Крит до Гърция.\r\n\tПеткова представила пред министъра на националната инфраструктура, енергетиката и водните ресурси на Израел развитието на газовите проекти в България – интерконекторите с Гърция и Турция и концепцията за създаване на регионален газоразпределителен център \"Балкан“ на територията на България.\r\n\tЩайниц на свой ред изразил надежда, че Израел може да допринесе за диверсифициране на източниците на природен газ в Югоизточна и Южна Европа и особено за България, Гърция и Италия.\n\n\r\n\tДвамата министри се договорили да подготвят меморандум за разбирателство в областта на енергетиката, с акцент върху възможността за доставка на природен газ от офшорните газови находища на Държавата Израел.\r\n\tОбсъдени са били и възможностите за съвместно сътрудничество в сферата на киберсигурността в енергийния сектор. В заключение, министър Петкова добавила, че страната ни би оценила високо опита и добрите практики на израелските компании в областта на проучването и добива на природни богатства и допълнила, че израелски инвеститорски фирми са добре дошли в България, пише още във ведомственото прессъобщение.", "date": "2018.01.29", "title": "България с интерес да внася газ от Израел"}
{"url": "http://www.mediapool.bg/zhestoko-ubiystvo-na-zhena-v-troyan-obvinen-e-saprugat-news274861.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\t37-годишен мъж е обвинен за жестокото убийство на 35-годишната си съпруга в Троян, съобщиха от прокуратурата.\r\n\t \r\n\tСигналът за престъплението е подаден от съпруга. Той е заявил, че \"вероятно\" е убил жена си в апартамента им в кв. \"Лъгът\" в Троян. Това се е случило в ранните часове на 28 януари.\r\n\t \r\n\tПолицията е открила трупа на жената с 26 прободни рани по него. Мъжът е с повдигнато обвинение и е задържан за 72 часа.\n\n\r\n\t \r\n\tВ края на миналата седмица почина 57-годишна жена от врачанското село Бъркачево, която се самозапали. Основната версия за трагичния инцидент са честите физически посегателства върху жената от страна на съпруга й. Мъжът бе задържан за изясняване на случая.", "date": "2018.01.29", "title": "Жестоко убийство на жена в Троян, обвинен е съпругът"}
{"url": "http://www.mediapool.bg/britanskite-lordove-na-bunt-sreshtu-pravitelstveniya-zakonoproekt-za-brekzita-news274862.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЗаконопроектът за излизането на Великобритания от ЕС е фундаментално сбъркан и трябва да бъде преработен в няколко посоки, са казали членове на горната камара на британския парламент, цитирани от вестник \"Гардиън\", ден преди лордовете да започнат обсъждането на документа. \r\n\t \r\n\tКонституционната комисия на камарата е стигнало до извода, че законопроектът в сегашния си вид крие редица юридически рискове и трябва да бъде значително променен, макар че вече е гласуван от долната камара.\r\n\t \r\n\tВестникът предрича, цитиран от БТА, че в Камарата на лордовете предстоят бурни дебати, когато документът постъпи там в сряда или четвъртък. Очаква се дори онези лордове, които подкрепят оставането в Евросъюза, да прокарат решение, в което да се изразява съжаление, че обществеността се лишава от шанса за повторен референдум относно Брекзита.\n\n\r\n\t \r\n\tВ навечерието на предстоящата битка комисията препоръча големи промени, които могат да бъдат дебатирани на по-късен етап от минаването на проектозакона през камарата. \r\n\t \r\n\tЦелта на закона е да транспонира законодателството на ЕС в британското с цел това да стане преди деня на Брекзита, фиксиран за 29 март 2019 г. Според комисията на лордовете обаче тази задача е била усложнена не само от \"мащаба и сложността\" си, но и от проблеми при изложението на текста на документа. \r\n\t \r\n\tЛордовете, в частност, критикуват онези елементи на законопроекта, които дават право на правителството да внася промени в нормативните документи без парламентарен контрол, използвайки т.нар. пълномощия на крал Хенри Осми по аналогия с подобен указ, утвърден от него през 1539 г. и с който той си присвоява право да прави такива изменения. \r\n\t \r\n\tОсвен редица конкретни недостатъци в документа, комисията предупреждава, че ако не може да бъде постигнато споразумение с местните администрации в Шотландия и Уелс относно децентрализацията на властовите пълномощия, върнати от Брюксел след Брекзита, това може да доведе до \"значителни конституционни последствия\". Накрая се стига до извода, че представеният проект като цяло е \"конституционно неприемлив\". \r\n\tРедица лордове не крият опозицията си срещу законопроекта, намирайки го за опит на правителството да узурпира власт, която не му принадлежи, отбелязва Ройтерс по този повод. \r\n\t \r\n\tДолната Камара на общините прие законопроекта на 17 януари на трето четене. Сега той трябва да бъде одобрен и от лордовете на три четения и ще придобие окончателен статут на закон едва след като и двете камари съгласуват текста до последната запетайка. Накрая и кралица Елизабет ще го одобри, давайки му т.нар. кралска санкция. \r\n\t \r\n\tЛордовете лейбъристи вече обявиха, че смятат да подкрепят около 20 поправки, което означава, че има реален шанс правителството да претърпи серия от поражения с подкрепа от лейбъристите и либералните демократи в Горната камара. \r\n\t \r\n\tСред основните искания на лордовете са: роля за парламента в случай, че не се постигне споразумение с Брюксел за Брекзит; британският парламент да гласува окончателното споразумение преди Европарламента; времеви ограничен преходен период според сегашните условия на членството, включително удължаване на членството в единния пазар и митническия съюз; по-силна защита на правата, онаследени от членството в ЕС; нови ограничения върху пълномощията тип \"Хенри Осми\"; отменяне на фиксирания от правителството ден за Брекзита.", "date": "2018.01.29", "title": "Британските лордове на бунт срещу правителствения  законопроект за Брекзита"}
{"url": "http://www.mediapool.bg/bansko-ima-biznes-potentsial-i-izvan-ski-turizma-news274863.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЗимният курорт Банско има много по-голям бизнес потенциал от сега използвания и подчинен изцяло на ски туризма модел на развитие, който уврежда природата в националния парк \"Пирин\" и облагодетелства единици заинтересовани, докато в общината през последните години растат незаетите хотели, падат цените на имотите и се увеличава безработицата. Това  на групата \"Далберг\" (), специализирана в разработване на възможности за устойчиво бизнес развитие. Документът бе представен в понеделник от Световния фонд за дивата природа WWF, по чиято поръчка е изработен. Експертизата показва, че има начин Банско да бъде както отличен ски курорт, без да е необходимо ново строителство на ски съоръжения и хотели, така и предлагащ целогодишно спа, уелнес и културно-исторически туризъм.\r\n\t\r\n\tДокладът анализира сегашното състояние на курорта и използваната от него територия в Пирин, акумулираните приходи, но също така потенциалните други бизнес възможности пред Банско и останалите селища, попадащи в границите на националния парк \"Пирин\".\r\n\tНа държавата се препоръчва да отмени както приетите на 28 декември 2017 г. промени в плана на парка, позволяващи нови ски строежи, така и да не приема новия план, който в момента е заседнал в съда заради спор дали трябва да има оценка за въздействието му върху околната среда. Заключението в документа е, че трябва да се изработи напълно нов план за управление на парк \"Пирин\", който да е предшестван от приемането на стратегия за целогодишен устойчив туризъм в Банско и диверсификация на доходите в общината,така че районът да е по-малко зависим от приходите от ски туризъм.\r\n\tАко държавата, общината и инвеститорите в Банско продължат сегашните си действия, ефектът ще е пагубен не само за околната среда, но и за самия туризъм. Ако обаче заинтересованите страни успеят да се обединят около дългосрочните перспективи и добър модел за развитие на бизнес в защитени територии, Пирин може да служи като еталон за устойчиво управление на планински екосистеми в България и извън нея. Освен това изключителното световно признато богатство на парка ще бъде съхранено за настоящите и бъдещи поколения, изтъква докладът.\n\n\r\n\t\r\n\tСпоред документа, годишният икономически принос на парк \"Пирин\" се оценява на 69 млн. евро, но ски зоните в него имат противоречив икономически ефект върху местната икономика. Това е видно от нарасналата безработица, намалелия брой на населението и драстичния спад на цените на имотите.\r\n\t, посочват още авторите на доклада.\r\n\t\r\n\tПрепоръката е развитието на ски инфраструктурата да се ограничи до повишаване на качеството и безопасността на съществуващите съоръжения, за да се осигури посетителският поток и да се използва по-добре наличният капацитет. Инвеститорите могат да разширят дейностите си извън зимния сезон с природо-познавателни екскурзии, тъй като в Пирин има археологически обекти с реликви от редица древни поколения, датиращи още от тракийското население през желязната епоха (1000 г. пр.н.е.). В резерват \"Юлен\" са открити останки от предримска крепост, както и от византийски и средновековни църкви. През парка минава историческият път на виното, известен като \"Винарската порта“, използван през ХVІІІ и ХІХ век за транспортиране на отлежали мелнишки вина. Пирин планина е била и стратегическа база в борбата за независимост на България от Османската империя и всичко това може да бъде използвано като туристически продукт, посочва докладът.\r\n\tХотелите могат да привличат бизнес конференции, да предлагат спа и уелнес услуги, за които туристите харчат двойно повече пари. Припомня се, че освен Сандански и Велинград, горещи минерални извори има в Добринище, Баня, Огняново, Симитли и др. градчета в Пирин.\r\n\t\r\n\tПланината може да се използва за пешеходни преходи с водач или за колоездачни турове, на които все повече ски курорти залагат за удължаване на сезона си.\r\n\t, пише в доклада. В него се посочва, че общината може да изработи културно-исторически и дори орнитоложки услуги по европейски проекти, както и организирани екскурзии до седемдесетте ледникови езера в планината.\r\n\tСки пистите пък през лятото да се превърнат в място за екстремно колоездене. Това със сигурност ще увеличи приходите, генерирани от използването на парка.\r\n\t\r\n\tАвторите на доклада посочват, че сега планираните разширения на ски инфраструктурата в Банско и Добринище целят привличане на повече туристи с очакването за ръст на приходите и рентабилността на ски зоните, но това е съмнително. Сегашният модел за развитие на курорта Банско е довел местните туроператори на загуба от 2.85 милиона евро през 2013 г., а равнището на безработица в общината нараства от 4% през 2007 г до 8% г.\r\n\t, посочват анализаторите.\r\n\t\r\n\t, пише още в доклада.\r\n\t\r\n\tДруга важна констатация е, че всички ски писти в Банско вече са зависими от изкуствения сняг, а за покриване на настоящата площ (122 хектара ски писти) ще са необходими към 150 милиона литра вода на цена от 440 000 евро. Общите сезонни разходи биха могли да възлязат на повече от 3 милиона евро. Специалистите също поставят под въпрос осъществимостта на начинанието за производство на сняг при високите температури, очаквани в по-ниските части на ски зоната. Изкуственият сняг съдържа до пет пъти повече вода от естествения и екстензивната му употреба води до замърсяване на местните водоизточници и промени в растителната покривка. Освен това водата, използвана за направа на изкуствен сняг, се добива от същите водоизточници, от където се осигурява питейна вода за местното население и те са застрашени, твърдят експертите от \"Далберг\".\r\n\t\r\n\t, посочва докладът.\r\n\t\r\n\t, коментира пред журналисти Веселина Кавръкова, ръководител на WWF България.\r\n\t, допълва Марко Ламбертини, генерален директор на WWF.\r\n\tСветовният фонд за дивата природа призова концесионера на ски зоната в Банско – \"Юлен\", както и всички потенциални концесионери да се откажат от всякакви дейности, които застрашават дългосрочните екологични, икономически и/или социални ценности на Пирин, и да инвестират в устойчив и целогодишен туризъм и дейности за разнообразяване на доходите, които носят полза за местното население.", "date": "2018.01.29", "title": "Банско има бизнес потенциал и извън ски туризма"}
{"url": "http://www.mediapool.bg/ochakvaniyat-kremalski-doklad-na-sasht-mozhe-da-dovede-do-novi-sanktsii-news274864.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tОчаква се в понеделник администрацията на САЩ да представи пред Конгреса т. нар. кремълски доклад - списък на длъжностни лица, политици и едри бизнесмени, придружен с анализ на връзките им с руските власти.\r\n\t \r\n\tПредполага се, че въз основа на тези материали Вашингтон ще наложи нови санкции срещу физически лица от Русия, срещу руски тайни служби и компании от енергийния, отбранителния и финансовия сектор.\r\n\t \r\n\tПрез август миналата година двете камари на Конгреса задължиха със закон Белия дом да накаже Русия заради намесата ѝ в американските избори през 2015-2016 г. Законът изисква министерството на финансите да подготви списък с най-важните руски олигарси, \"според близостта им с руския режим и нетното им богатство\", както и доклад, \"в който се описват подробности за потенциалния ефект от разширяването на санкциите, включително мерки, засягащи руски държавен дълг и пълния спектър от деривативни продукти\".\n\n\r\n\t\r\n\tДмитрий Песков, прессекретарят на руския президент, каза в понеделник, че т. нар. кремълски доклад на САЩ \"директен и очевиден опит да се насрочат някакви действия така, че да повлияят на изборите\" за държавен глава на Русия през март. \"Не сме съгласни с това и сме убедени, че няма да има никакво влияние\", подчерта той.\r\n\tСпоред Песков самото публикуване на списъка нищо не означава и \"не е поредната санкционна вълна\". Москва обаче ще анализира действията на САЩ след тази публикация, \"за да може при всяко положение и нашите интереси, и интересите на нашите компании да бъдат осигурени по максималния възможен начин\", увери говорителят на Кремъл.", "date": "2018.01.29", "title": "Очакваният \"Кремълски доклад\" на САЩ може да доведе до нови санкции"}
{"url": "http://www.mediapool.bg/chehiya-preizbra-zeman-za-prezident-ostavat-vaprosi-za-orientatsiyata-na-stranata-news274851.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПобедата в събота на чешкия президент популист Милош Земан срещу проевропейския му съперник Иржи Драхош, приветствана незабавно от Москва и Пекин, може да ориентира още по-уверено към Изтока страната - членка на ЕС, и да задълбочи неяснотите около бъдещото правителство.\r\n\tПреизбирането на 73-годишния Земан - лидер с проруски, прокитайски и антимигрантски нагласи, \"има риск да отслаби връзките ни със Запада и вместо това да засили връзките с Изтока\", смята политологът Йозеф Млейнек, потърсен от Франс прес.\r\n\t\"Не става дума само за пряка ориентация към Русия и Китай, но и за по-тясно сътрудничество с Унгария и Полша, които също имат резерви относно квотите (за разпределение на мигрантите, лансирани от ЕС)\", уточнява той.\r\n\tПреизбран за втори петгодишен мандат, Земан получи 51,36 на сто от гласовете срещу 48,63 на сто за 68-годишния академик Иржи Драхош при активност 66,6 процента.\r\n\tСтрахът от мигрантите и неприемането на квотите, препоръчвани от Брюксел, изиграха решаваща роля за успеха на Земан, който нарича притока на мигранти в Европа \"организирано нашествие\" и \"хранителна среда за терористични нападения\".\r\n\tВъпросът за бъдещата ориентация на чешката външна политика е преплетен с интригите около съставянето на ново правителство, продължаващи от парламентарните избори през октомври в тази дълбоко разединена страна.\n\n\r\n\t\"Проруската и прокитайска ориентация на Земан се дължи главно на обкръжението му и на хората от важни икономически групировки, които го придружават в Русия и Китай\", напомня Млейнек.\r\n\t\"Това ще се отрази върху сформирането на кабинет, тези групировки ще се стремят към влияние в него\", разсъждава експертът.\r\n\tДо момента Земан винаги е одобрявал дейността на милиардера популист Андрей Бабиш, втори по богатство в страната, чието центристко движение \"Действие на недоволните граждани 2011\" (AНO) спечели парламентарните избори през октомври, получавайки 78 от общо 200 места в долната камара.\r\n\r\n\r\n\r\n\tТези партии не гледат с добро око на обвиненията срещу премиера в измама с европейските субсидии - афера от 2007-2008 г.\r\n\tСлед формалната оставка на Бабиш, подадена в сряда, президентът, без още да е сигурен в преизбирането си, му възложи да започне преговори за ново правителство.\r\n\t\"Милош Земан постигна вече целта си и няма да има повече нужда от Андрей Бабиш. На мястото на последния по-скоро щях да съм бдителен, отколкото щастлив\", коментира анализаторът Иржи Пехе.\r\n\t\"Според мен здравият съюз между Земан и Бабиш полека-лека наближава края си\", каза той за АФП.\r\n\tЗеман ще настоява още по-силно да се включи в съставянето на правителство, в което ще иска да сложи фигури, приели неговата политика, смята Млейнек.\r\n\tСега Земан би желал Бабиш да се сдобие с подкрепата най-малко на 101 от 200-та депутати, преди да го назначи отново. В събота той отпусна на бившия министър-председател достатъчно време за преговори с другите партии.\r\n\t\"В превод от чешки на чешки това може би означава, че Земан няма да назначи правителство, докато не остане доволен от състава му. Затова Бабиш ще трябва внимателно да подбере имената\", отбеляза в. \"Днес\".\r\n\tФормирането на жизнеспособно правителство се очертава като същинско акробатично изпълнение за Бабиш.\r\n\tСилите, които би желал да привлече, и най-вече дясната Гражданска демократическа партия (чиято евентуална коалиция с AНO би разполагала с мнозинство от 103-ма сред 200 депутати) не са склонни да се поддадат на ухажванията му.\r\n\tЗатова пък онези, които му се предлагат - крайнодясното и евроскептично Движение \"Свобода и пряка демокрация\" и Комунистическата партия на Чехия и Моравия, не са добре дошли, тъй като Бабиш не иска да постави под въпрос членството на страната в ЕС.\r\n\tОще има въпросителни около позицията на Чешката социалдемократическа партия, в чиито среди изглежда се откроява група, настроена за коалиция с АНО.\r\n\tПри все това АНО и социалдемократите, взети заедно, биха разполагали едва с 93 места в долната камара, което би им наложило да търсят поне още един съюзник - например комунистите, доста благосклонни към преизбрания президент.", "date": "2018.01.29", "title": "Чехия преизбра Земан за президент; остават въпроси за ориентацията на страната"}
{"url": "http://www.mediapool.bg/andrei-babish-smyata-da-prodalzhi-pregovorite-za-pravitelstvo-s-tri-partii-news274855.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПремиерът на Чехия Андрей Бабиш заявява, че ще продължи разговорите с трите партии, които може да подкрепят неговото ново правителство, предаде Ройтерс.\r\n\tЧешката социалдемократическа партия (ЧСДП), Комунистическата партия на Чехия и Моравия (КПЧМ) и крайнодясната антиевропейска \"Свобода и пряка демокрация\" (СПД) са заявили, че може да влязат в коалиция с партията \"Действие на недоволните граждани\" (АНО) на Бабиш или да я подкрепят, като останат извън правителството.\r\n\t\"Ще продължим преговорите с тези три партии, като само в случая с ЧСДП искаме да изчакаме техния конгрес през февруари, за да знаем кой фактически представлява тази партия\", казва Бабиш в интервю за вестник \"Право\", публикувано в понеделник.\r\n\tС преизбирането на президента Милош Земан, премиерът Бабиш, чийто кабинет на малцинството вече изгуби един парламентарен вот на доверие, ще разполага с още време да състави ново правителство, отбеляза Ройтерс. Агенцията припомни, че доскоро нито една от другите осем парламентарно представени партии не искаше да подкрепи правителство на АНО начело с Бабиш, срещу когото има обвинения в незаконно присвояване на евросубсидии. Милиардерът Бабиш настоява, че не е извършил нищо нередно.\r\n\tКомунистите казват, че в замяна на подкрепата искат в програмата на правителството да бъдат включени части от тяхната програма. ЧСДП и СПД настояват, че не биха приели правителство, в което има криминално разследвани лица.\n\n\r\n\tБабиш казва пред \"Право\", че не желае настоящият лидер на социалдемократите Милан Хованец да бъде министър. Бабиш твърди, че бъдещото му правителство ще води проевропейски курс и няма да се поддаде на призивите за свикване на референдум в Чехия за напускане на ЕС.", "date": "2018.01.29", "title": "Андрей Бабиш смята да продължи преговорите за правителство с три партии"}
{"url": "http://www.mediapool.bg/kitaiskite-investitsii-v-bedni-strani-bezpokoi-nepravitelstvenite-organizatsii-news274854.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tКитай инвестира активно в развиващите се страни, без да обръща внимание на екологичните стандарти и положението с правата на човека. Това буди тревога у неправителствени организации, пише агенция Ройтерс.\r\n\tУстремът на Китай да инвестира в развитието на бедни страни удря по правозащитните асоциации, екологичните групи и други неправителствени организации, за които е по-трудно да играят традиционната си роля, изразяваща се в контрол върху необузданото развитие, коментират пред агенцията адвокати.\r\n\t \r\n\tКитай лансира един от най-големите планове за развитие в чужбина след американския \"План Маршал\" след Втората световна война, с над 100 милиарда долара инвестиции чрез проектта си \"Един пояс, един път\" за изграждане на пътища, железопътни линии, пристанища и друга инфраструктура, свързваща Азия, Европа и Африка.\r\n\t \r\n\tЗа разлика от кредиторите, подкрепяни от Запада, които често обвързват финансирането на развитието със социални и екологични условия и позволяват все повече да се чува гласът на неправителствените организации, поддържаните от Китай заемодатели възприемат подход, при който се набляга повече на ненамесата във вътрешните работи на съответната страна, според бизнес лидери и кредитори, интервюирани на Световния икономически форум в Давос.\r\n\t \r\n\t\"Ситуацията с Китай сега очевидно трябва да бъде наблюдавана\", заявява пред Ройтерс Дженифър Морган, изпълнителен директор на Greenpeace International. \"Какви са стандартите, които задават те с отпусканите от тях кредити или финансиране в целия свят?\"\r\n\t \r\n\tКенет Рот, изпълнителният директор на Human Rights Watch, определи китайския подход като аморален и заяви, че той е смекчил икономическия натиск, който страните са усещали, когато помощта или инвестициите са били \"по-силно обвързани със спазването на правата на човека\".\r\n\t \n\n\r\n\tИнституциите, подкрепяни от Китай, възприемат различен подход от Световната банка (СБ) и други кредитори, поддържани от Запада, които подпомагат развитието. Например, СБ е твърдо против новите топлоелектрически централи поради екологични съображения, но новата китайска Азиатска банка за инфраструктурни инвестиции (АБИИ), която помага за финансирането на плана \"Един пояс, един път\", не е толкова строга.\r\n\t \r\n\tВицепрезидентът на АБИИ за политиката и стратегията Йоахим фон Амсберг казва за Ройтерс в Давос, че подкрепяният от Китай заемодател иска да насърчи прехода към възобновяеми източници на енергия, но не и да \"сложи на предната врата знака \"Въглища не\". \"Ние не разглеждаме всеки проект като лост за по-общи политически промени в нашите страни членки\", обясни той. \"Това допълнение е добре дошло в света на финансирането на развитието, тъй като според мен избягва риска от прекалено амбициозни цели, от опит да се направи прекалено много с индивидуални инвестиционни проекти\".\r\n\t \r\n\tЗа сметка на това финансирането чрез институции като СБ отдавна е използвано от богатите страни като начин за оказване на натиск върху държавите, които взимат заеми, за да подобрят социалното положение.\r\n\t \r\n\tКато част от тази тактика, неправителствените организации играят ролята на контрольори, помагайки за промяната на курса по въпроси като построяването на язовири и говоренето на висок глас за правата на човека.\r\n\t \r\n\tАдвокати заявяват, че насрещните ветрове са се усилили на фона на надигащия се популизъм и на възприемането от Съединените щати на президента Доналд Тръмп на един по-мълчалив подход по теми като правата на човека и на обръщането на американската политика по проблеми като промените в климата.\r\n\t \r\n\t\"Дали съм обезпокоена за свиващото се пространство за гражданското общество и че то няма толкова силен глас в правителствата на различни страни в целия свят? Абсолютно!\", казва Дженифър Морган.Без допълнителни условия\r\n\tЙоахим фон Амсберг, който е работил около 25 години в СБ преди да се присъедини към АБИИ през 2016 година, заявява, че тази кредитна институция, с 84 страни членки, се придържа към високи стандарти в областта на екологията, социалното развитие и нормите за управление, и отрича тя да е отслабила гражданското общество.\r\n\t \r\n\tВ отговор на въпрос на Ройтерс говорителката на китайското министерство на външните работи Хуа Чунин каза на брифинг в Пекин: \"Китайското правителство винаги е искало от компаниите, които ще извършват операции в съответните страни, да действат в правна рамка в съответствие със законите и правилата и да изпълняват своите отговорности към обществото.\"\r\n\t \r\n\tНякои държави приветстват помощ без по-широк дневен ред. Бангладеш, например, сключи с Китай сделки за милиарди долари под формата на кредити за различни проекти, когато президентът Си Цзинпин дойде на посещение в края на 2016 година.\r\n\t \r\n\t\"Всеки би предпочел китайски инвестиции, ако алтернативата е Световната банка\", казва Мошиур Рахман, икономически съветник на бангладешкия премиер, в интервю, което е дал за Ройтерс в столицата Дака този месец. \"За разлика от западните инвеститори те не са обезпокоени от това колко хора сте хвърлили в затвора\", отбелязва той.Обща основа\r\n\tНякои неправителствени организации търсят обща основа, за да намерят въпроси, по които могат да работят.\r\n\t \r\n\tФондацията на Бил и Мелинда Гейтс работи с Китай по проекти от повече от едно десетилетие и черпи от китайците опит в области като земеделието в други части на Азия и в Африка, казва Марк Сузман, който отговаря за стратегията на тази благотворителна асоциация.\r\n\t\r\n\tСузман отбелязва, че фондацията води дискусии, за да установи дали проекти по линия на \"Един пояс, един път\" в Югоизточна Азия могат да бъдат използвани, за да се работи за превенция в делтата на река Меконг срещу маларията, а Китай има натрупан опит и познания в борбата с тази заразна болест.\r\n\t \r\n\t\"Ние всъщност сме настроени доста оптимистично, че има потенциал за взаимноизгодно сътрудничество\", допълва той.\r\n\t \r\n\tМиналия месец китайското правителство разпространи в ООН статия за своя подход по въпроса за правата на човека, обяснявайки как страната превръща своите \"вътрешни философии за управлението в международен консенсус\".\r\n\t \r\n\t\"Мирът и сигурността са най-важните човешки права\", написа Ли Баодун, заместник-министър на външните работи. \"Развитието е най-важно\".\r\n\t \r\n\t\"Постигнахме нов напредък в увеличаването на нашия авторитет по въпроси от областта на правата на човека\", написа той.", "date": "2018.01.29", "title": "Китайските инвестиции в бедни страни безпокои неправителствените организации"}
{"url": "http://www.mediapool.bg/tramp-es-e-mnogo-nespravedliv-kam-sasht-v-targovskite-otnosheniya-news274838.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tАмериканският президент Доналд Тръмп заяви, че е много популярен във Великобритания. По думите му Съединените щати ще сключат търговско споразумение с Великобритания след излизането на страната от Европейския съюз.,\r\n\t \r\n\tВ интервю за британската телевизия Ай Ти Ви той заяви обаче, че Европейският съюз е много несправедлив към Съединените щати в търговските отношения и намекна, че ще отвърне с репресивни мерки.\r\n\t \r\n\tРазговорът с журналиста от медията Пиърс Морган е бил записан в кулоарите на Световния икономически форум в Давос. \n\n\r\n\t \r\n\tТръмп каза, че очаква да посети Великобритания, където е поканен от кралица Елизабет Втора да направи държавно посещение. Президентът на Съединените щати заяви, че би заел много по-твърда позиция от британския премиер Тереза Мей в преговорите с Евросъюза за Брекзит. \r\n\t \r\n\tАмериканският президент посочи още, \"че е стабилен гений, както и че яде качествена храна\", предаде Ройтерс. \r\n\t \r\n\tАз съм стабилен гений,  отвърна президентът на  въпрос на какво е здравословното му състояние и какво мисли за отправяните понякога към него квалификации, че е луд и в недобро физическо здраве. \r\n\t \r\n\tА попитан дали яде бургери, той отговори, че яде чудесна храна, приготвена от някои от най-добрите шеф готвачи в света. \r\n\t \r\n\tМисля, че всъщност се храня много добре, каза той.", "date": "2018.01.29", "title": "Тръмп: ЕС е много несправедлив към САЩ в търговските отношения"}
{"url": "http://www.mediapool.bg/tamnata-strana-na-vazhoda-na-amerika-kato-petrolna-supersila-news274853.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tКогато американските производители добиваха по 10 милиона барела петрол дневно, в Белия дом бе Ричард Никсън. Първата петролна криза все още не бе наплашила американците да купуват тойоти, а фракингът бе експериментална техника, която шепа инженери се опитваха да популяризират със скромен успех. Годината бе 1970-а и петролът се търгуваше за 1,80 долара за барел.\r\n\tПочти пет десетилетия по-късно, при цената на черното злато колебаеща се около 65 долара за барел, дневният добив на американски суров петрол отново е на път да достигне осемцифрената граница. Това е важен праг по пътя към изпълнение на мечтата, която преди едно поколение изглеждаше безкрайно далечна - до края на годината САЩ могат да станат най-големия производител на петрол в света. По този начин Америка прави голяма стъпка към енергийната си независимост.\r\n\t \r\n\tИзкачването на САЩ до върха, който дълго бе владян от Саудитска Арабия или Русия, ще измени геополитиката, възможно е да възникне нов световен ред в енергетиката. Това пренареждане ще бъде добро за Америка, но в не толкова голяма степен за планетата.\r\n\t \r\n\tОт една страна, влиянието на една от най-могъщите сили на изминалия половин век, модерната петродържава, ще бъде отслабено. Дипломатите на \"Америка на първо място\" повече няма да трябва да пристъпват на пръсти около доставчици на петрол като Саудитска Арабия. За ОПЕК ще стане по-трудно да договаря препоръки за производството, в резултат цените на петрола могат да спаднат, отваряйки отново старите рани в картела. Това ще отнеме част от силата на външната политика на Владимир Путин, а за руските олигарси ще бъде по-трудно да поддържат начина на живот, с който са свикнали.\r\n\t \r\n\tУсещайки възможност, президентът Доналд Тръмп подминава независимостта, насочвайки се към това, което той нарича енергийна доминация.\r\n\t \r\n\tАдминистрацията му планира да даде достъп до огромна океанска площ за експлоатация на офшорни залежи и за първи път от 40 години да разреши сондажи в Арктическото национално убежище за диви животни и растения. За да се стигне до залежите, могат да са необходими години, но очакваната печалба само от Аляска е впечатляваща - технически достъпните резерви на суров петрол се оценяват на 11,8 милиарда барела.\r\n\t \n\n\r\n\tТова звучи добре, но с желанията трябва да се внимава. Последните три години бяха най-топлите от началото на статистиката през 19 век, а в плана на Тръмп за енергийните източници няма много място за грижливо отношение към планетата. Губернатори на крайбрежни щати вече предупредиха, че офшорен разлив може да опустоши туризма - друг сектор за трилиони долари - без дори да споменаваме крехката крайбрежна екосистема. Флорида вече подаде молба за правото да откаже подобни сондажи.\r\n\t \r\n\tПо-голямо предлагане може да понижи цените, обезсърчавайки на свой ред използването на възобновяеми източници като вятър и слънце. Възобновяемата енергетика показва тенденция да нараства, когато петролът поскъпва, така че ентусиазмът за незамърсяваща енергия, която не води до затопляне на климата, в бъдеще може да намалее.\r\n\t \r\n\tТриумфът на шистовия петрол изглеждаше невъзможен преди няколко години. В края на 2014 година Саудитска Арабия взе на прицел конкурентите си, включително американските производители. Вместо да намали производството, за да поддържа цените високи, Саудитска Арабия убеди ОПЕК да остави кранчетата отворени. Това срина цените до под 40 долара за барел след над 100 долара за барел само четири месеца по-рано. Саудитците се надяваха да задушат шистовата революция.\r\n\t \r\n\tПървоначално изглеждаше, че ще постигнат успех, както се е случвало и преди. Американският добив спадна от пика от 9,6 милиона барела дневно до 8,5 милиона барела дневно. Фалити набраздиха полетата за добие на шистов газ от Тексас до Северна Дакота, а десетки хиляди работници загубиха местата си.\r\n\t \r\n\tСамо че вместо да се признаят за победени компаниите за добив на шистов петрол се окопаха, намалиха разходите си и трескаво теглеха кредити, за да продължат да сондират.\r\n\t \r\n\tКъм края на 2016 година саудитците мигнаха. Те убедиха ОПЕК и руснаците да свият добива. Бавно, но стабилно американският лек суров петрол от сорта West Texas Intermediate поскъпна от 26 долара за барел през февруари 2016 година, до цените, около които се колебае в момента (около 66 долара за барел - бел. ред.).\r\n\t \r\n\tТова, което не уби компаниите от сектора, ги направи по-силни. Оцелелите станаха по-стройни и по-бързи и могат да процъфтяват дори при по-ниски цени на петрола. Шистовият петрол вече не е въпрос само на пясък, пот и късмет. Ключът е в технологиите. Геолози използват смартфони, за да насочват сондажите, а компаниите пускат в експлоатация все по-дълги кладенци. При сегашните цени производителите могат да увеличават добива и печалбите едновременно.\r\n\t \r\n\tФракингът - инжектирането на вода и пясък дълбоко под земята, за да се освободи петролът от шистовите скали, също се е усъвършенствал. Мнозина го наричат Шистов петрол 2.0. От подема вече печелят не само склонните към поемане на рискове пионери, които доминираха първата фаза на революцията, като приятеля на Тръмп Харолд Хем от Continental Resources Inc.\r\n\t \r\n\tExxon Mobil Corp., Chevron Corp. и други водещи петролни компании също се включват в златната треска. Американският шистов сектор \"изглежда е на стероиди\", посочва Амрита Сен, главен анализатор на петролния пазар в консултантската компания Energy Aspects Ltd. от Лондон.\r\n\t \r\n\t\"Пазарът остава омагьосан от способността на производителите на шистов петрол да се адаптират към ниските цени и да продължават да се разрастват\", казва Сен.\r\n\t \r\n\tРезултатите са исторически. През октомври американският нетен внос на суров петрол и преработени петролни продукти е намалял под 2,5 милиона барела дневно, което е най-ниското ниво откакто започва да се води тази статистика през 1973 година. Преди десетилетие нетният петролен внос на САЩ бе над 12 милиона барела дневно.\r\n\t \r\n\t\"През последните 40 години от арабското петролно ембарго имаме мисловната нагласа за енергиен недостиг\", отбелязва Джейсън Бродоф, директор основател на Центъра за глобална енергийна политика в Колумбийския университет и бивш служител в администрацията на Обама. \"В резултат от шистовата революция САЩ се очертаха като енергийна суперсила\", допълва той.\r\n\t \r\n\tЗа ОПЕК нововъзникващата суперсила е безпрецедентно предизвикателство. Ако картелът свие добива, производителите на шистов петрол могат да отговорят като увеличат производството, отмъквайки пазарен дял от страните от картела и подкопавайки усилията им да манипулират цените. Единственото решение за ОПЕК е да удължи ограниченията, както прави в момента, и да се надява на най-доброто. Ако сътрудничеството между ОПЕК и Русия се разпадне, не е изключено ОПЕК също да се разпадне.\r\n\t \r\n\tАко производството на Шистов петрол 2.0. задържа цените ниски, Русия ще загуби много. Москва използва петролните приходи, за да финансира агресивни интервенции в чужбина - от Украйна до Сирия. Единственото решение за Москва е да продължи да си сътрудничи със Саудитска Арабия, за да задържа производството ниско, а това не е нещо, на което олигарсите се радват.\r\n\t \r\n\tС увеличаването на добива на шистов петрол американският внос от Саудитска Арабия се срина до 30-годишен минимум миналата година. Обратът прави Китай и Япония много по-зависими от Близкия изток, отколкото са САЩ.\r\n\t \r\n\tСАЩ обаче не са имунизирани срещу възходите и спадовете на световния пазар. Когато цените вървят нагоре заради политическа нестабилност в Близкия изток, няма значение къде сте и колко петрол изпомпвате. Цените в Америка също растат.\r\n\t \r\n\tИма и още един проблем - Шистов петрол 2.0. може да навреди на преработващите предприятия, тъй като е твърде добър. От години рафинериите харчат милиарди долари за специално оборудване, чрез което да обработват гъстите, наситени със сяра, нискокачествени сортове петрол, идващи от Мексико, Венецуела, Канада и Саудитска Арабия. Качеството на шистовия петрол е толкова високо, че отстъпва с малко на дизела - горивото, което задвижва промишлеността.\r\n\t \r\n\tДоминацията на САЩ далеч не е панацея. Тя няма да обърне процеса на климатичните промени. Няма да отслаби политическото влияние на производителите на изкопаеми горива във Вашингтон, нито пък ще неутрализира напълно политическото влияние на капризните петродържави.\r\n\t \r\n\tНа фона на растежа в търсенето (въпреки възхода на възобновяемите източници и развитието на електромобилите) шистовият петрол може би ще има затруднения да върви в крак със световното потребление. Има вероятност светът да стане свидетел на най-рядката пазарна маневра - високи цени на петрола и увеличаване на производството на САЩ.\r\n\t \r\n\tСаудитска Арабия и Русия ще останат огромни пречки пред енергийната независимост на САЩ. Те ще тържествуват от върха, макар и държейки под око американските производители на шистов петрол.\r\n\t \r\n\tТези проблеми биха били \"проблеми на охолството\" за американците, които през 70-те трябваше да чакат на опашки, за да заредят. Тогава възможността САЩ да определят сами енергийното си бъдеще бе просто мечта. Всяко празнуване на това постижение обаче пренебрегва факта, че такава зависимост от изкопаемите горива всъщност изобщо не е независимост.", "date": "2018.01.29", "title": "Тъмната страна на възхода на Америка като петролна суперсила"}
{"url": "http://www.mediapool.bg/nivoto-na-sena-v-parizh-prodalzhava-da-se-pokachva-opasno-news274839.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНивото на река Сена се повиши значително тази нощ в Париж, но не достигна историческия си рекорд, преди да започне бавно да спада, съобщи Франс прес.\r\n\t \r\n\tРеката, която минава през френската столица край музеи и паметници, достигна кулминация от 5.84 метра или 4 метра над нормалното. Това е по-малко от нивото през юни 2016 г. от 6.10 м, както и от историческия рекорд от 8.62 метра през 1910 г.\r\n\t \r\n\tСедем парижки гари на една от най-натоварените железопътни линии ще останат затворени най-малко до 5 февруари заради придошлата река.\n\n\r\n\t \r\n\tВ района на Париж ситуацията постепенно се подобрява, но водите на Сена ще спадат много бавно, съобщи представителка на общината. \"Ако говорим за пълно нормализиране, ще са необходими седмици\", добави тя.", "date": "2018.01.29", "title": "Нивото на Сена в Париж продължава да се покачва опасно"}
{"url": "http://www.mediapool.bg/bruno-mars-e-golemiyat-pobeditel-na-nagradite-grami-news274841.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\tАмериканският ритъм енд блус певец  бе удостоен с шест награди \"Грами\", включително в категорията най-добър албум на годината за \"24K Magic\", на церемонията в \"Медисън Скуеър Гардън\" в Ню Йорк, съобщиха информационните агенции.\r\n\t \r\n\tЗа първи път артистът, роден в Хавай, получава най-престижната награда \"Грами\" за албум. Марс получи също \"Грами\" за песен на годината и за запис на годината.\r\n\t \r\n\t\n\n\r\n\t \r\n\tРапърът  не получи нито една от наградите \"Грами\" в осемте категории, в които бе номиниран и реши да не пее на церемонията, посочва Ройтерс.\r\n\t \r\n\tБританският поп певец  получи две награди \"Грами\" - за най добър албум с поп вокал за албума \"Divide\" и за най-добро изпълнение на поп соло за \"Shape of You\".\r\n\t \r\n\t\r\n\t \r\n\tКанадската певица  получи награда \"Грами\" в категорията най-добър нов артист, наричана \"откритие на годината”.\r\n\t \r\n\tЛегендарният канадски певец и поет  не получи приживе нито веднъж награда \"Грами\", но снощи бе удостоен посмъртно с \"Грами\" в категорията за най-добро рок изпълнение за песента \"You Want it Darker\", в която пее, че е готов да умре, предаде Франс прес.\r\n\t \r\n\tФилмът \"Ла Ла Ленд\" получи две награди \"Грами\" на церемонията тази вечер в \"Медисън Скуеър Гардън\" в Ню Йорк за саундтрака на композитора .\r\n\t \r\n\t\r\n\t\tПолитически проблеми като сексуалния тормоз, насилието с огнестрелни оръжия, младите имигранти \"мечтатели\",  белязаха наградите Грами.\r\n\t\r\n\t\t \r\n\t\r\n\t\tИзненадващо на церемонията в \"Медисън Скуеър Гардън\" в Ню Йорк се появи . \r\n\t\r\n\t\t \r\n\t\r\n\t\tЕдин от водещите - Джеймс Кордън, пусна запис на подборка откъси от книгата на Майкъл Улф \"Огън и ярост\" за Белия дом на Доналд Тръмп, прочетени от известни личности, включително г-жа Клинтън, предаде АП, цитирана от БТА.\r\n\t\r\n\t\t \r\n\t\r\n\t\t\r\n\t\r\n\t\t \r\n\t\r\n\t\tПреди текстовете прозвуча изпълнение на U2 пред Статуята на свободата. \r\n\t\r\n\t\t \r\n\t\r\n\t\tПевицата Камила Кабело поиска защита за имигрантите, влезли в Съединените щати като деца, а Джанел Моне говори за правата на жените.\r\n\t\r\n\t\t \r\n\t\r\n\t\tКънтри артистите Ерик Чърч, Марън Морис и Брадърс Осбърн изпълниха наградената с Грами през 1993 г. класическа песен на Ерик Клептън \"Сълзи в небето\", за да почетат паметта на жертвите, убити на концерта в Лас Вегас през октомври, както и на концерта на Ариана Гранде в Манчестър, във Великобритания през май. \r\n\t\r\n\t\t \r\n\t\r\n\t\t\"Болезнената истина е, че тази година, на тези две събития, 81 любители на музиката, каквито сме и ние, отидоха да се насладят на музиката и повече не се върнаха у дома\", каза Морис. \r\n\t\r\n\t\t \r\n\t\r\n\t\t е приканил в туит тази сутрин привържениците си да информират рапъра Джей-Зи, че благодарение на неговата политика безработицата сред черните американци е \"най-ниската, регистрирана някога\".\r\n\t\r\n\t\t \r\n\t\r\n\t\tТози туит вероятно е в отговор на интервю на рапъра пред Си Ен Ен, в което той казва, че вулгарното изказване на президента за африканските страни и Хаити \"разочарова и ранява\". Според Джей-Зи ниската безработица сред чернокожите американци не е заслуга на президента. \"Това не е равностойно на щастие, добавя той, цитиран от АП. \r\n\t\r\n\t\t \r\n\t\r\n\t\tСатиричната песен  на американския композитор и изпълнител Ранди Нюман, посветена на руския президент Владимир Путин, бе отличена с награда Грами, предаде Франс прес.\r\n\t\r\n\t\t \r\n\t\r\n\t\tПесента е замислена като ироничен химн в прослава на руския президент, който ще се яви на избори за четвърти мандат и ако ги спечели, ще остане на власт до 2024 г., отбелязва АФП.\r\n\t\r\n\t\t \r\n\t\r\n\t\t\r\n\t\r\n\t\t \r\n\t\r\n\t\t\"Путин може да захранва ядрен реактор с лявото полукълбо на мозъка си. Когато си свали ризата, подлудява жените\", пее 74-годишният Ранди Нюман. В края на песента подема женски хор, който представлява гласа на руския народ: \"Вие ще ни отведете в обетованата земя\". Певецът отвръща: \"Прави сте, защото аз съм мъжът Путин (Putin Man)\".\r\n\t\r\n\t\t \r\n\t\r\n\t\tРанди Нюман е получавал шест пъти награди Грами и два пъти Оскар. Автор е на песента \"Обичам Лос Анджелис\" (\"I Love L.A.\") и на една от песните във филма \"Toy Sory\", но също и на сатирични песни, добавя АФП.", "date": "2018.01.29", "title": "Бруно Марс  е големият победител на наградите \"Грами\""}
{"url": "http://www.mediapool.bg/vreme-i-myasto-razgovori-na-ivan-krastev-sas-siviya-kardinal-na-kremal-news274852.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\tПолитологът Иван Кръстев представя тази вечер в София книгата \"Време и място\", съдържаща неговите разговори с руския политтехнолог Глеб Павловски, определян като \"сивия кардинал на Кремъл\". Кръстев започва разговорите с него през 2012 г. Те са дълги, продължават цели 5 години, а в края на 2017 г. се превръщат в книга.\r\n\tПавловски ще присъства на представянето, което е в понеделник от 18.30 ч. в клуб \"Перото\" в НДК.\r\n\t\"Април 2011 година. Москва. Както стотици пъти през последните двайсет години, Глеб Павловски, най-известният руски политтехнолог, често определян като \"сивия кардинал на Кремъл\", влетява в сградата на президентската администрация, на път за поредното съвещание. Но този път нещо не е както трябва. Пропускът му е блокиран. На другия ден не само руските вестници, но и \"Ню Йорк Таймс\" и \"Файненшъл Таймс\" съобщават като централна новината, че Павловски е прогонен от Кремъл. Причината най-вероятно е невидимата война между Путин и Медведев кой ще бъде следващият президент на Русия. Коментаторите са единодушни, че с прогонването на Павловски нещо е свършило в руската политика\r\n\tТова е краят на историята. Но тя има начало в Одеса и дисидентска Москва. Има и развитие във времето, когато се разпада СССР, както и съвсем неочаквани обрати в коридорите на властта. Историята на Глеб, разказана от самия него, поне за мен, е ключ за разбирането на Путинова Русия.\"\r\n\tИван Кръстев\n\n\r\n\t\r\n\t\r\n\t.: \r\n\t: Бях го чул отдавна, още през 1990 година, но тогава не му обърнах внимание. Чух го от същия този Игрунов, когато той се върна от конгреса на \"неформалите\" и разказваше какви интересни хора срещнал там. Един от тях бил предста­вител на Собчак, някой си Путин… И Игрунов каза: \"Ето кой би могъл да стане лидер вместо Горбачов\". Наскоро той ми напомни нашия разговор и като попрелистих бележниците си, наистина намерих една ремарка: \"президент Пуин?\".\r\n\tПо-незабравима бе срещата през лятото на 1998 година. В Кремъл се обсъждаше как да се заздрави правителството на Кириенко. Тъкмо бяха направили Путин заместник-ръко­водител на администрацията на президента, след седмица той щеше да стане ръководител на ФСБ. Повтарях непрекъснато моята тогавашна мантра, че президентът трябва да въведе из­вънредно положение. През слабите години при решаването на всеки един въпрос акцентирах върху силата. Путин изведнъж възрази: \"Извънредно положение може да въвежда или собст­вената, или страшна власт\". Тази мисъл беше неочаквана и аз я запомних, макар преди рядко да обръщах внимание на не­говите реплики. Впрочем, обсъжданията не завършиха с нищо и през август на 1998 година настъпи банкрутът.\r\n\t: \r\n\t.: Думата \"приемник\" промени цялата картина и ста­на причина за много отклонения. Естествено, че на Елцин му трябваше приемник, но приемник на какво и в кое? От 1996 година и до края на управлението му ние говорехме не за при­емник, а за властта. Власт, власт и власт! Как след Елцин да се създаде силна и разумна власт? \"Приемник\" беше синоним на понятието власт, което постепенно изместваше понятията държава, общество и страна. Ето кое беше в центъра на проек­та от 2000 година и за какво години наред работеше админи­страцията на президента.\r\n\tТова изместване на смисъла от образа на страната към об­раза на властта вече се носеше из атмосферата. Например гру­пата на Гусински Медиа-Мост, за да не допусне след изборите през 1996 година Чубайс да запази своята апаратна машина, създаде свой РR проект. И как го нарече? \"Технология на власт­та\"! Меритократите от Мост знаеха, че това е заглавието на книгата на Авторханов – популярен антисталински памфлет.\r\n\tСамото това словосъчетание в 90-те беше иносказание на сталинизма. Но предишните табута паднаха и околокремълските дебати се свеждаха до един въпрос – как технически да се създаде и задържи властта? Смяташе се, че нерушимостта на страната ще бъде опазена само от нерушимата власт на прези­дента. В това уравнение е коренът на много нещастия.\r\n\tЕдновременно се търсеше политическо \"лепило\" за прокремълската коалиция на бъдещите избори. Аз я виждах като коалицията на реванша на загубилите. Имах предвид групи­те, които най-много пострадаха от реформите на 90-те и раз­рушаването на съветските социални институции: държавните служители, лекарите и учителите, армията, ФСБ, учените и пенсионерите. На загубилите трябваше да се даде шанс за властови реванш, а не просто за симпатичен кандидат. Но какво се имаше предвид под \"власт\"? Разбира се, не онези слаби кон­ституционни институции, които съществуваха само на хартия. Ние представяхме властта, за която говорехме, като нов ре­жим, осъществяван в рамките на предишната конституция.\r\n\t:\r\n\t.: Разбира се. Само различна власт би могла да реши не­решения от Елцин проблем – да \"отдели\" личността на прези­дента от държавата Руска федерация, която беше нелегитимна за половината и население. Иначе при оттеглянето на създа­теля създанието изчезва – както се провали \"преустроеният\" либерален Съюз заедно с отишлия си Горбачов. Ние със си­гурност знаехме, че Елцин не може просто да бъде сменен от кого да е. Трябваше да дойде съвсем друга по стил политика и постсъветският период да завърши.\r\n\tПо моя молба Александър Ослан, президент на Фонд \"Об­ществено мнение\", една от трите водещи социологически служби в страната, сондира структурата на очакванията за властта. Той предпочиташе да говори за цели на доминацията, поради което бюлетините на ФОМ получиха името \"Доминан­ти\". Замисълът беше чрез смесването на средствата на адми­нистрацията, публичната политика и масмедиите да се създаде зона на безспорна хегемония на властта като виртуален плац­дарм за бъдещия режим. Към края на 90-те това се наложи до такава степен, че вече почти не се обсъждаше.\r\n\t  \r\n\t.: \r\n\t.: Общо взето, да. Макар Кремъл изобщо да не беше проекция на интересите на Елциновите роднини. Внимавай с понятията, родени във войната между руските пропагандни машини. Администрацията на президента беше рехав полу­отворен клуб на тогавашните бюрократични, интелигентски и лобистки групировки. Включително медийните групировки с техните пристрастия и интереси. Дори в периода, когато групата \"Мост\" от НТВ рушеше президентския рейтинг на Борис Немцов, на нашите съвещания присъстваше Сергей Зверев, доверен човек на Гусински.\r\n\tВсе още не съществуваше правилото за политически блокаж на всеки, който \"воюва срещу президента\". Въведе го Волошин през 1999 година, в дните на смъртоносната касапница по време на изборната кампания. Роди се догмата: на \"чужди­те\" – никакви интервюта, те не бива да бъдат канени в \"наши\" телевизионни канали.\r\n\tПроектът не бе таен, макар да не го бяха презентирали. Учудващо, но екипът на администрацията действаше почти открито, без да се крие, но пресата нищо не виждаше. Сега пишат, че уж \"на всички било ясно\", че след края на мандата Елцин щял да си отиде, бил стар и немощен – нищо подобно. Пресата и елитите докрай смятаха за безспорно, че Елцин със зъби и нокти ще се държи за Кремъл и ще направи всичко въз­можно да остане на власт. Споменът за 1996-а, когато прекара­лият инфаркт президент, умирайки, продължава да танцува на избирателната сцена, изглежда потвърждаваше тази версия.\r\n\tФормулата \"Елцин се държи с всички сили за властта\" след 1996 година стана догма. И изведнъж осъзнах, че тази илюзия е нашият потенциал: ресурс за маскировка на \"прием­ника\". Ако умът на противника ти е пълен с черни фантазии за твоите планове, неговата слепота е твоят ресурс. И един вид \"вкопченият във властта\" Елцин може да смае, като сам се откаже от нея.\r\n\t.: \r\n\t.: Аз и сега я смятам за своя. В моите работни бележни­ци тя се появи през 1998 година. Но мисълта беше елементар­на и напълно възможно би могла да хрумне и на още някого.\r\n\tПостоянна тревога сред участниците в кремълския проект будеше недостигът на силни ресурси в централната власт. Ко­лосален инструментален дефицит. Отново и отново търсехме пропуснати от нас резерви. За жалост най-важните от тях вече бяхме изгорили на предишните избори. През 1996 година мно­го неща се градяха предимно върху убеждението на антиелцинския електорат, че Елцин няма да мръдне от мястото си. Но в една и съща река не се влиза два пъти, играта вече бе раз­крита. И макар всички да бяха убедени, че президентът няма да напусне Кремъл, тяхната увереност сега работеше срещу Елцин. Неговият стремеж към властта беше възмутителен, превърна се в улика и около нея не можеше да се гради нищо. Тогава се зароди идеята да се разгърне огледално противопо­ложен сюжет. Увереността в желанието на Елцин да остане в Кремъл (ние я наричахме \"черния мит за Елцин\") да се пре­върне в камуфлаж на реалния сценарий на кандидата за власт. Да се скрие главната тайна пред очите на всички.\r\n\tОще през 70-те, когато работех в дизайна, бях усвоил пра­вилото, че ако не можеш да скриеш нещо, трябва да го подчер­таеш. \"Черният мит\" за Елцин можеше да сработи като димна завеса за неговия приемник – ако президентът мишена, обект на омразата на враговете, изведнъж си тръгне сам, като отнесе със себе си враждата им.\r\n\tИнструменталната бедност на федералната власт ни под­тикваше да използваме крайни средства. Първите експеримен­ти с медийната политика и неопропагандата бяха развити не от чисто коварство, а от липса на политически инструменти.\r\n\tФедералният център нямаше нито пари, нито авторитет. Дори губернаторите с нежелание се подчиняваха на указите на пре­зидента, но затова пък пресата и телевизията покриваха и се ползваха от цялата страна.\r\n\tПрез пролетта на 1999 година, когато преди решаващите избори беше извършена последната ревизия на оскъдните ре­сурси, с които Кремъл разполагаше, стана ясно, че предвари­телното напускане на Елцин е силен сценарий.\r\n\t: \r\n\t.: Не преувеличавай обмислеността на тогавашните наши крачки. В крайна сметка решението кой да бъде канди­дат, а още повече за предсрочното оттегляне, можеше да взе­ме единствено Елцин. Постоянно изследвахме дали различни­те сценарии съответстват на \"критериите на Елцин\": дали те са приемливи лично за него. Елцин нямаше сили да управлява страната още един мандат, но силите да отмени някой непри­емлив план щяха да му стигнат. Той можеше и обичаше да прави такива неща. През 1998 година Елцин се отказа да раз­чита на интелигенцията и меритократите. След банкрута той окончателно определи приоритетите си – следващият прези­дент нямаше да прилича на Немцов или Кириенко: нямаше да е млад реформатор, нямаше да е очилат умник, а як мъжага и за предпочитане – с пагони.\r\n\tВ края на 1998 година ръководител на администрацията вместо журналиста Юмашев стана Николай Бордюжа – гене­рал, интелигентен на вид силовак. Но по това време преми­ер вече беше станал друг интелигентен силовак – Примаков. Отначало президентът се отнесе към него с доверие, а това изпоплаши мнозина в Москва. След банкрута Елцин се разо­чарова от липсата на желание у интелигенцията да прави държава. Той смяташе, че чрез банкрута (а преди това – чрез крех­кия \"кабинет на младите реформатори\" на Немцов–Чубайс) интелигентите са го \"накиснали\". За това вероятно е говорил на Примаков и така е активирал дремещите в него амбиции. Думата \"силовак\" стана тренд на сезона. На срещите ни в Кре­мъл все по-често звучеше рефренът \"нуждаем се от интели­гентен силовак\".\r\n\t: \r\n\t: Не веднага, макар, разбира се, \"матрицата Примаков\" да се обсъждаше в мозъчните атаки през зимата на 1998–1999 година. След Коледа върху бюрото имаше два модела. Еди­ният – обичайният – млад реформатор, дясно-ляв популист, нещо като Борис Немцов. Но в тази роля без успех вече беше пробван Сергей Кириенко. През пролетта на 1998-а Елцин из­веднъж свали Черномирдин, с когото бяхме свикнали, и назна­чи този млад юпи. Финансите се намираха в катастрофално положение, нещата вървяха към крах на борсата. И все пак юпито Кириенко за половин година събра 20 % президентски рейтинг. Това значеше, че ако при една добра предизборна кам­пания се натрупат още 30 %, ето ви го, господа, президента на Русия. Така виждахме схемата на бъдещите избори: президен­тът назначава премиера приемник, приемникът бързо набира 20–30 % властолюбив електорат, а ярката медийна кампания му добавя останалото. Но Примаков изведнъж сам реши да се възползва от тази схема – нали вече беше премиер.\r\n\tСтраната ни беше в криза и от премиера се очакваха дейст­вия. Елцин бе принуден да даде на Примаков толкова широк простор, какъвто не бе давал никому след Гайдар. Така се по­яви вторият елемент в нашия сценарий за приемника – пре­миер, действащ като регент. Примаков започна стремглаво да набира кандидатпрезидентски рейтинг, по-бързо отколкото Кириенко, и ние видяхме, че нашият модел действа. За жалост кандидатът не беше наш.\r\n\t:\r\n\t: Не за мен, а за Елцин и приближените му. Като кон­султант аз бях индиферентен и просто чаках кого ще ми по­сочат, за да започна да го издигам. Ако кажат, че кандидатът е Примаков, добре, нека е Примаков. Появата на новата власт зависеше не от личността на кандидата, а от способността на Кремъл да измести всички, налагайки своя избраник. Но кре­мълският екип вероятно не без основание се страхуваше от Примаков. А журналистическа Москва направо го мразеше. За мен това си остана загадка, но е факт, че журналистите не можеха да понасят този старец премиер.\r\n\tПримаков не беше груб и самозабравил се като Лужков. Но през 1999 година той изглеждаше пришълец от ерата преди Горбачов. Не търпеше медийната хапливост, която Черномирдин парираше леко и с чувство за хумор. Черномирдин, който беше по-скоро червен директор, отколкото ориенталист-разузнавач, се превърна в любимец на демократите. А Примаков вечно ходеше при Елцин с купчина ксерокопирани карикатури, чийто герой беше, за да се жалва. По-лошо не можеше да го измисли. За Елцин оплакванията от журналисти бяха израз на слабост даже когато той самият тайно съчувстваше. Това, че столичните медии отхвърлиха Примаков, стана важен ресурс за нас.\r\n\tКогато започнаха бомбардировките на Белград и самоле­тът на Примаков на път за САЩ направи обратен завой и се върна, московската преса избухна. Макар в този жест да няма­ше нищо особено освен дипломатическо неодобрение. Но пък на мнозина в страната това им хареса и даже Елцин отначало го подкрепи. Самият президент беше бесен на американците и по телефона заплашваше Клинтън с руски десант във Вашингтон. В масовото съзнание и дори в образованите среди войната на НАТО в Югославия предизвика критичен пронационалистически обрат. Започна спонтанната реакция срещу десетилетието на реформи на Горбачов и Елцин, прозападният консенсус рухна и за да се вземе реванш, сега беше необходим лидер. Ако бомбардировките на Белград бяха започнали само месец по-рано, към лятото Примаков вече щеше да е несменя­ем. А ако успееше да се укрепи в премиерския стол, щеше да стане и президент на Русия.\r\n\tСвалянето на Примаков от премиерското място се превър­на в първостепенна задача и успех на новия ръководител на администрацията Александър Волошин. А съгласието на Ду­мата по този въпрос бе постигнато благодарение на новия за­местник Владислав Сурков. Временно премиер стана Сергей Степашин, обаче кандидатпрезидентският рейтинг на Евгений Примаков все пак се запази и даже продължаваше да расте.", "date": "2018.01.29", "title": "\"Време и място\": Разговори на Иван Кръстев със \"сивия кардинал на Кремъл\""}
{"url": "http://www.mediapool.bg/otkazat-na-siriyski-opozitsioneri-da-uchastvat-v-kongresa-v-sochi-shte-otslabi-efekta-mu-news274857.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tВ понеделник в Сочи стартира Конгрес за сирийски национален диалог, на който представители на различни обществени и политически движения в Сирия ще обсъждат постконфликтното уреждане в страната. Поканени са 1600 души, включително специалният пратеник на генералния секретар на ООН за сирийското уреждане Стафан де Мистура. Но няма да пристигнат всички, които би желала да види там Русия, пише руският \"РБК\".\r\n\t \r\n\tВестникът припомня, че Висшият преговорен комитет (ВПК) - \"най-многобройната групировка на сирийската опозиция\", отказа да участва в конгреса. Негов неназован говорител обяснил за агенция Ал Араби ал Джадид, че при срещи в Москва тези дни с делегация на ВПК руски официални лица не дали \"изчерпателни отговори\" по повод срещата в Сочи.\r\n\t \r\n\tСпоред източника делегацията уверила руския външен министър Сергей Лавров и шефа на сенатската външнополитическа комисия Константин Косачов, че ВПК е за политическо решение на сирийския конфликт под егидата на ООН. Опозиционерите изтъкнали, че това не може да стане, докато на власт е сегашният президент Башар Асад. Русия неведнъж е критикувала този подход към преговорите - според нея те трябва да се водят без предварителни условия, включително без искане за оставка на президента, посочва \"РБК\".\r\n\t \r\n\tЧаст от движенията, обединени във ВПК, все пак ще пристигнат в Сочи, прави уговорка изданието. Но отбелязва, че няма да присъства \"и друга влиятелна сирийска сила, опозиционна на Башар Асад - прокюрдската партия \"Демократичен съюз\".\r\n\t \r\n\tСпоред \"запознат източник\" Анкара \"наложила вето\" върху участието на \"Демократичен съюз\" в конгреса, тъй като смята тази партия за съюзник на ПКК - забранената в Турция Кюрдска работническа партия. Турските власти смятат и двете организации за терористични, посочва вестникът. А \"Демократичен съюз\" и съдружни с него сили контролират големи територии в Северна Сирия край турската граница.\r\n\t \n\n\r\n\tСиханок Дибо, съветник на ръководството на \"Демократичен съюз\", заявил още преди седмица за \"РБК\", че тази сила няма да пристигне в Сочи, дори ако получи руска покана, и обвинил Москва в сговор с Анкара против кюрдите. Добавил, че партията му не смята да изпълнява никакви договорености, постигнати в Сочи.\r\n\t \r\n\tПокана не получили и делегати от друго водещо кюрдско движение в Северна Сирия - Кюрдския национален съвет, при все че Турция не била против участието им.\r\n\t \r\n\tКонгресът в Сочи по принцип целеше \"да избели и легитимира\" действащия режим в Сирия и да маргинализира \"реалната\" сирийска опозиция с влияние \"на терена\", коментира руският политолог Антон Мардасов, цитиран в \"РБК\".\r\n\t \r\n\tОтказът на по-голямата част от влиятелната опозиция да участва поставя под въпрос успеха на проявата. Руските и сирийските власти обаче ще заявят, че опозицията е неспособна да води конструктивен диалог и да търси мирно уреждане, подчертава експертът. Той е убеден, че срещата в Сочи само ще засили позициите на Башар Асад.\r\n\t \r\n\tСпециалният пратеник на генералния секретар на ООН за Сирия Стафан де Мистура пристигна днес в Сочи. Решението той да присъства на форума беше взето на 27 януари от генералния секретар на световната организация Антониу Гутериш. Вчера дипломатът изрази надежда, че срещата в Сочи ще позволи да се съживи женевския мирен процес за уреждане на сирийския конфликт под егидата на ООН. Според Москва една от задачите на Конгреса е създаването на комисия за подготовка на конституция на Сирия.", "date": "2018.01.29", "title": "Отказът на сирийски опозиционери да участват в конгреса в Сочи ще отслаби ефекта му"}
{"url": "http://www.mediapool.bg/poreden-den-sas-zavisheni-niva-na-fini-prahovi-chastitsi-v-sofiya-news274845.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПовишени нива на фини прахови частици се очакват и в понеделник в София.\r\n\tСпоред прогнозната информация на Столична община най-голямо се очаква да бъде превишаването в кв. \"Хиподрума\" и \"Надежда\".\r\n\tЗаради трайното замърсяване на въздуха в столицата вчера за първи път жителите на града можеха да ползват така наречения зелен билет с цена 1 лев за всички линии. Той е част от мерките, с които Столичната община търси решение на проблема с мръсния въздух. В понеделник обаче общината не предвижда да пуска зелени билети.\r\n\tСтойностите на фините прахови частици в някои райони стигнаха 6 пъти над нормата.\r\n\tЗа намаляване на замърсяването от общината призовават да се използва градски транспорт, при ходене пеша да се избира маршрут, който не е покрай големите булеварди и домакинствата, които се отопляват на дърва и въглища, при възможност да използват електрически уреди.", "date": "2018.01.29", "title": "Пореден ден със завишени нива на фини прахови частици в София"}
{"url": "http://www.mediapool.bg/v-sryada-izticha-validnostta-na-godishnite-vinetki-za-2017-godina-news274846.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tОт Пътната агенция напомнят, че на 31-и януари изтича валидността на годишните винетки за 2017-а г. Новите виненти стикери се продават в над 3 хиляди разпространителски пункта, от тях близо 400 работят денонощно.\r\n\tЗа първи път годишната винетка за всички превозни средства важи за срок от една година от датата на купуването й. Цените на всички винетки за леки автомобили остават непроменени - годишната е 97 лв., месечната 30 лв., а седмичната 15 лв. За първи път има и тримесечна винетка за леките коли. Цената й е 54 лв.", "date": "2018.01.29", "title": "В сряда изтича валидността на годишните винетки за 2017 година"}
{"url": "http://www.mediapool.bg/obvinyaem-za-prestapnata-shema-v-mu-e-zaplashil-razsledvashtite-news274844.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЕдин от обвиняемите за незаконен прием на студенти в Медицинския университет в София е отправил сериозна заплаха към разследващия екип на прокуратурата. Това съобщи говорителят на главния прокурор Румяна Арнаудова в понеделник.\r\n\t \r\n\tВ петък бившият ректор на Медицинския университет Ваньо Митев бе обвинен като лидер на престъпна група за незаконен прием на чужденци срещу заплащане \"под масата\". Заедно с него за участие в групата са заподозряни още петима настоящи и бивши служители в университета.\r\n\t \r\n\tРазследващият екип на прокуратурата се състои от двама прокурори, трима следователи, подпомагани от агенти на ДАНС и ГДБОП. Отправената заплаха към тях била \"Ще плачете с кървави сълзи.\" \n\n\r\n\t \r\n\t\"В петък, когато беше повдигнато обвинение на едно от лицата, то се опита да дестабилизира екипа, отправяйки заплахи и закани. Това няма да остане без последствия. Главният прокурор ще вземе мерки. Абсолютно недопустимо е обвиняемо лице да си позволява подобно поведение\", коментира Арнаудова. \r\n\t \r\n\tПо думите й разследващите ще подготвят писмен доклад за това поведение, което е породило основателен страх у екипа. Тя коментира, че не бива да се допуска подобно отношение към разследващите и ще бъдат предприети действия от страна на главния прокурор за недопускане на подобни случаи.\r\n\t \r\n\tОбвиненият като ръководител на организираната престъпна група  бивш ректор на учебното заведение проф. Ваньо Митев е получил постановление за привличането му като обвиняем. На две от обвинените лица са повдигнати отделни обвинения за престъпления по служба. Това са участници в групата, които са нарушили и неизпълнили служебни задължения във връзка с приема на чуждестранни студенти.\r\n\t \r\n\t\"Обвиненията, които са повдигнати от специализираната прокуратура, са за ръководене на едно лице и участие на всички останали петима в организирана престъпна група. Разследването към този момент има две основни направления. Едното е дейността на групата по т.нар незаконен прием на чуждестранни студенти, която дейност генерира и е поставила в опасност националната сигурност на Република България, затова разследването се води от специализирана прокуратура. Второто направление, по което усилено се събират доказателства, е дейността на ръководни служители от Медицинския университет, касаещи проявена безстопанственост при изпълнение на обществени поръчки\", съобщи Арнаудова.\r\n\t \r\n\tТя заяви, че очаква  кръгът на обвиняемите да се разшири. Арнаудова допълни, че са иззети 150 студентски досиета, от които около 20 са анализирани. Събирането и анализирането на доказателства продължава.", "date": "2018.01.29", "title": "Обвиняем за престъпната схема в МУ е заплашил разследващите"}
{"url": "http://www.mediapool.bg/polskiyat-prezident-andzhei-duda-obeshta-da-analizira-zakona-zasyagasht-holokosta-news274856.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПолският президент Анджей Дуда обеща в неделя да проучи пасажи от закон, засягащ Холокоста и определението на нацистките лагери на смъртта, текстове от който разгневиха Израел, предаде Франс прес.\r\n\t \r\n\tЗаключението му ще бъде представено, \"щом приключи работата в парламента и грижливият анализ във връзка с окончателната форма на този акт\", се казва в комюнике на президентската канцелария.\r\n\t \r\n\tРаботата по законопроекта още не е приключила. Той трябва да бъде одобрен от Сената и подписан от държавния глава, за да влезе в сила, напомни канцеларията.\r\n\t \r\n\tЗаконът предвижда до 3 години затвор или глоба за полски или чуждестранни граждани, използващи термина \"полски лагери на смъртта\" като определение за концлагерите за физическо унищожаване на затворниците, разположени от нацистите в окупирана Полша през Втората световна война.\r\n\t \r\n\tСпоред поляците използването на термина \"полски лагери на смъртта\" създава невярното впечатление, че страната им носи отговорност за Холокоста.\r\n\t \n\n\r\n\tНо според израелското ръководство текстът представлява опит да се отрече участието на поляци в изтребването на евреи от нацистите.\r\n\t \r\n\tИзраелският премиер Бенямин Нетаняху поднови в неделя критиките срещу този акт и заяви: \"Няма да се примирим с това, че се изопачава истината и се пренаписва историята, или че се отрича Холокостът\".\r\n\t \r\n\tСпоред посланичката на Израел във Варшава Анна Азари полският закон може да отвори врата за преследвания на оцелели в Холокоста, ако свидетелстват за участието на поляци във военни престъпления.\r\n\t \r\n\tВ тази връзка президентът Дуда увери, че \"всеки, чиито лични спомени или исторически изследвания разкриват истината за престъпления или недостойно поведение с участието на поляци в миналото, има пълното право на тази истина\".\r\n\t \r\n\tСпоред посланичката израелското правителство \"отхвърля\" този закон, но същевременно \"разбира\" кой е построил лагерите на смъртта и че \"това не са били поляците\".\r\n\t \r\n\tДнес Азари се очаква да разговаря с близък сътрудник на полския президент.\r\n\t \r\n\tСнощи Нетаняху и полският му колега Матеуш Моравецки \"се споразумяха незабавно да се започне диалог и да се формират два екипа в опит да се стигне до разбирателство по повод законодателството\" на Полша, съобщи офисът на израелския премиер.\r\n\t \r\n\tПреди това премиерът на Полша изтъкна в Туитър, че \"Аушвиц-Биркенау не е полско название и \"Arbeit macht frei\" не е полски израз\" по повод надписа на немски език над портала на лагера \"Трудът те прави свободен\".\r\n\t \r\n\tЯд Вашем - мемориалът на Холокоста в Ерусалим, отбелязва, че терминът \"полски лагери на смъртта\" е погрешна интерпретация на историята. Но според институцията полският \"закон може да замъгли историческата истина, свързана с помощта, каквато германците са получавали от полското население по време на Холокоста\".\r\n\t \r\n\tПо време на Втората световна война са убити шест милиона поляци, включително три милиона полски евреи, допълва АФП.", "date": "2018.01.29", "title": "Полският президент Анджей Дуда обеща да анализира закона, засягащ Холокоста"}
{"url": "http://www.mediapool.bg/poredna-teroristichna-ataka-v-kabul-vze-11-zhertvi-news274843.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНай-малко 11 военни са загинали и 16 са ранени при нападение срещу военната академия в Кабул тази сутрин, отговорност за което пое \"Ислямска държава\", съобщи ТАСС, като се позова на афганистанския ТВ канал \"Толо нюз\".\r\n\tАтаката започна около 4 ч. сутринта в понеделник. Най-напред атентатор самоубиец атакува армейската част, охраняваща военната академия, след което започна престрелка, която продължи и след разсъмване.\r\n\tСпецчасти бяха изпратени в района на академията - комплекс от около 40 хектара в Западен Кабул. Кварталът е напълно блокиран.\r\n\t11 афганистански военни са убити, а 10 са ранени при атаката, извършена от петима нападатели, съобщи Давлат Вазири, говорител на министерството на отбраната, цитиран от Асошиейтед прес и Франс прес.\r\n\tЕдин от нападателите се самовзриви, трима са убити, един е заловен жив, заяви представителят на военното министерство. Той подчерта, че армейската част, охраняваща академията \"Маршал Фахим\", е била мишена на атаката, а не самата академия.", "date": "2018.01.29", "title": "Поредна терористична атака в Кабул взе 11 жертви"}
{"url": "http://www.mediapool.bg/trichlenen-ekip-na-vma-zamina-za-afganistan-news274848.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tТричленен военномедицински екип замина с 35-ия контингент на Въоръжените сили за участие в мисията на НАТО \"Решителна подкрепа\" в Афганистан.\r\n\tНа 16 януари се проведе и официалната церемония по изпращането на контингента в състав от 158 военнослужещи, на която присъства и министърът на отбраната Красимир Каракачанов.\r\n\tМеждународната мисия на НАТО в Афганистан е фокусирана върху подготовката, подпомагането и предоставянето на екипи от съветници за афганистанските държавни институции и националните сили за сигурност във взаимодействие с афганистанското правителство, партньорите и другите международни организации, ангажирани в региона. Участието ни в мисията е съгласно отговорностите на България като член на НАТО.\r\n\tПодп. д-р Йордан Йорданов, майор д-р Стефан Колчев и ст. серж. Яна Иванова – медицинска сестра - борден от състава на Военномедицинска академия ще се грижат за здравето на 35-ия български контингент.\r\n\tБългарските военни медици участват в различни хуманитарни и мироопазващи мисии зад граница повече от век, като винаги са получавали отлична оценка за представянето си. Това е изключителен атестат за високия рейтинг не само на ВМА, но и на Българската армия при участието в международни мисии.\r\n\tОсвен в горещите точки на света, нашите военни лекари са в постоянна готовност да помагат на населението и в мирно време – при природни бедствия, производствени аварии, терористични актове и други.", "date": "2018.01.29", "title": "Тричленен екип на ВМА замина за Афганистан"}
{"url": "http://www.mediapool.bg/navalni-be-osvoboden-ot-aresta-bez-da-mu-bade-predyaveno-obvinenie-news274847.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tРуският опозиционен водач Алексей Навални бе освободен от ареста късно в неделя, съобщи Ройтерс.\r\n\tНавални бе арестувани, след като на митинг в Москва отправи призив за бойкот на президентските избори през март, които според него ще бъдат фалшифицирани.\r\n\tАдвокатката му Олга Михайлова каза пред Ройтерс, че довереникът й е освободен, без да му бъдат предявени обвинения, но ще трябва да се изправи пред съда на по-късна дата.\r\n\tАко бъде обвинен в нарушение на законите за митингите и демонстрациите, Навални може да бъде осъден на до 30 дни затвор.", "date": "2018.01.29", "title": "Навални бе освободен от ареста без да му бъде предявено обвинение"}
{"url": "http://www.mediapool.bg/tsatsarov-naredi-proverka-na-bogatite-peevski-pak-mezhdu-kapkite-news274849.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tГлавният прокурор Сотир Цацаров разпореди в понеделник мащабна проверка на произхода на средствата, с които заможни български граждани са придобили през последните две години имоти за над 500 000 лева и луксозни коли.\r\n\tЛюбопитен факт, че депутатът от ДПС и медиен магнат Делян Пеевски няма да бъде сред проверяваните, въпреки че през последните няколко години се официализира като мултимилионер. Той обаче не отговаря на критериите на проверката, заложени от Цацаров, тъй като официално не притежава нито скъпи имоти, нито луксозни коли.\r\n\tПовод за заповедта на главния прокурор е постъпила от НАП информация, според която през 2015 и 2016 г. общо 365 души са закупили имоти на стойност над 500 000 лева, 120 от които са стрували над 800 000 лева.\r\n\tВ същото време Главна дирекция \"Национална полиция\" в МВР е установила, че на територията на страната в момента се управляват 50 автомобила \"Майбах\", 193 автомобила \"Бентли\", 31 автомобила \"Ламборджини\", 68 автомобила \"РолсРойс\" и 93 автомобила \"Ферари\" – всички, притежавани от българи.\r\n\tВ справката, предоставена на Цацаров от вътрешното министерство, се посочва, че за част от собствениците на луксозните возила в полицията има оперативни данни и сигнали \"за евентуални престъпления от общ характер, включително за извършени данъчни престъпления и измами\".\n\n\r\n\t\"Предоставената информация от НАП и ГДНП е преценена като повод за извършване на проверка, предвид наличие на данни за извършени данъчни престъпления и пране на пари, поради което главният прокурор разпореди на прокуратурите предприемане на действия на територията на цялата страна\", уточнява пресцентърът на държавното обвинение.\r\n\tЦацаров е разпоредил на НАП да извърши данъчни проверки на всеки от придобилите подобни имоти през последните две години, като направи и анализ на доходите им, \"с цел установяване наличието на средства за придобиването на тези имоти\".\r\n\tОт данъчната агенция разясниха, че няма да има никакъв проблем да се извършат проверките на селектираните около 500 лица, които ще бъдат разпределени по териториални дирекции. \"Ние непрекъснато правим проверки за съответствие между доходите и имуществото на физическите лица, това е сред основните ни дейности. Всяка година НАП извършва около 1500-2000 проверки и ревизии на физически лица, като данъчният ефект под формата на допълнително установени задължения е от порядъка на 70 млн. лв. - 100 млн. лв.\", коментира пресаташето на агенцията Росен Бъчваров. От акция \"Хеликоптер\" по времето на първия кабинет на ГЕРБ, когато данъчните филмираха десетки луксозни имоти, положителният ефект за бюджета възлезе на около 13 млн. лв.\r\n\t\"Възложени са проверки на органите на МВР, в хода на които следва да се съберат данни за продавачите на имотите, кога и къде са извършени сделките, наличието на свързани лица, фирми и тяхната дейност, декларирани доходи, извършени разходи, банкови сметки, движението на проверяваните средства по банковите сметки и др.\", допълват от прокуратурата.\r\n\tПо отношение на луксозните автомобили главният прокурор иска данъчните да изследват данните на МВР, като установят най-малко: \"датата на придобиване и стойността на МПС, като се изискат договор за покупка, фактура или митническа декларация (ЕАД), както и произхода на паричните средства за закупуването на МПС\".\r\n\tОсвен това НАП ще проверява произходът на средствата, с които са купени колите, като при деклариране на заеми, ще се проверява дали те са били декларирани по Закона за данъците върху доходите на физическите лица, както от получателите им, така и от заемодателите. Данъчните ще сравянват посочените от собствениците цени на колите с тези на реалния пазар към момента на сключване на сделките.\r\n\t\"Ако бъде установено, че съответното МПС е управлявано от друго лице, различно от собственика, е разпоредено да се изиска информация за основанието за предоставянето на МПС, времето за предоставяне, както и наличието на насрещна престация\", добавят от държавното обвинение.\r\n\tСлед края на проверката по тези две направления, прокуратурата ще уточни допълнително какви действия ще предприеме впоследствие. Очевидно обаче, те няма да засегнат по никакъв начин Пеевски, въпреки че по официални данни само за последните две години той е увеличил хилядократно имуществото си.\r\n\tПроверка на Mediapool в декларациите пред Сметната палата на Делян Пеевски показва, че той е мултимилионер в кеш, но не притежава нито скъпи имоти, нито скъпи коли. Декларациите му са емблематичен пример за необяснимо богатство, поне от гледна точка на публичните източници.\r\n\tПрез 2015 година той има само 17 000 лева по банкова си сметка, а две години по-късно има фирмени дялове за над 66 млн. лева, както и депозити за 16 млн. лв. Всичко това се случва с дарения и неясно откъде получен дивидент за 1.1 млн. лева. С този стартов капитал Пеевски успява за две години да умножи парите си над 4823 пъти.\r\n\t\r\n\tПрез 2009 г. той стана депутат за първи път. Тогава декларира два апартамента и къща в София, купени в рамките на три последователни години – от 2002 до 2004 г. Първият апартамент е с два гаража и обща площ 220 кв.м. и е придобит за 50 000 лева. После той купува имот от 45 кв.м. за 29 764 лева, а накрая си купува и къща с двор от 190 кв.м. за 77 500 лева. Няколко години по-късно къщата вече ще бъде декларирана с общата й площ от 600 кв.м.\r\n\tИ досега Пеевски декларира само тази недвижима собственост. През 2009 г. той декларира и прословутия си стар \"Опел\" за 1000 лв. Не е ясно каква е съдбата на тази кола, защото той не си е купувал друга. През 2009 г. медийният магнат и депутат от ДПС има спестени едва 32 361 лева. Това положение ще се промени драстично през следващите години, без да е ясно как.\r\n\tПрез 2010 г. Пеевски декларира 33 000 лева по сметките си, а през 2011 г. те вече са 44 579 лева. Произходът на парите е депутатската му заплата. През 2012 г. сметката му набъбва до 61 635 лева, а обяснението е отново депутатската заплата. От декларацията му излиза, че той живее доста скромно и дори успява да заделя настрана.\r\n\tПрез 2013 г. Пеевски е изхарчил част от спестяванията си, защото депозитите му намаляват до 52 756 лева. На следващата година тези пари намаляват още повече до 17 056 лева. През 2015 г. той подава до Сметната палата уведомление, че няма промяна в имуществото му.\r\n\t\r\n\tАко се изследват само декларациите на Пеевски, човек би си помислил, че той е направил някаква невероятна инвестиция със спестените пари от депутатска заплата. От човек, който има 17 000 лева по сметките си към 2015, през 2016 г. той вече има дялове във осем фирми за милиони. Той притежава изцяло четири офшорки (Intrust limited, Redwood capital limited, Uno de senso group limited, Richi international limited), притежава 90% от \"НСН инвестмънт\", през която има дял в \"Булгартабак\", има по 50% в \"Био уотър\" и \"Био уотър инвестмънт\", както и 49% в \"Intrust limited\". Общата стойност на дяловото му участие е 1.05 млн. лева.\r\n\tТой вече има спестени 71 294 лева и 35 751 долара. В декларацията му е отбелязан получен дивиден от 1.1 млн. лева. Той заявява пред Сметната палата също, че произходът на средствата за покупката на фирмите е дарение и дивидент. В предишната година той няма пари, имоти, фирми или автомобили.\r\n\tПрез 2017 г. Пеевски вече официално е мултимилионер. В началото на годината той има влогове в България за близо 7.8 млн. лева, 254 208 долара и 22 224 евро, както и влогове за 645 519 долара и 88 315 лева в чужбина. Той декларира вземания за 56.5 млн. лева от дивидент и продажба на дялове. От осемте фирми е останала само една – \"Intrust limited\", но пък се появява нова – \"Proof method marketing\", където дяловете на Пеевски са за близо 6.9 млн. лева.\r\n\t\r\n\tЯвно бизнесът му е доста динамичен, защото въпросните близо 60 милиона лева веднага са инвестирани и през май той притежава вече дялове в още доста нови фирми. В \"Mercury Holding Ltd\" има дялове за 39.1 млн. лева, в \"Инт ООД\" – за 10 млн. лева. Приблизително толкова са му дяловете в \"Intrust limited\", а в \"Proof method marketing\" има дялове за 6.9 млн. лева. Това са дялове за близо 66 милиона лева. Към месец май миналата година парите в банковата му сметка пък са 7.97 млн. лева, 4.8 млн. долара и 210 000 евро.\r\n\t\r\n\tНаред с официалните декларации на депутата от ДПС, в публичното пространство от години съществуват данни, че неофициалното му богатство е в пъти по-голямо от декларираното.\r\n\tЗа това свидетелства и собственото му признание отпреди няколкото години, че е \"успял\" човек на 33 години, въпреки че по онова време в декларацията му в Сметната палата фигурираха единствено един стар \"Опел\", купен за 1000 лв. през 2003 г., три неособено впечатляващи имота в София и сравнително скромен банков влог.\r\n\tОт лятото на 2015 г. обаче Пеевски стартира процес на постепенно изсветляване на собствеността си, като медийн ият магнат започна да се включва с директно участие в част от компаниите си.\r\n\tСлед конфликта с турските власти заради официалните им твърдения, че най-сериозната заловена контрабанда в страната са цигари на \"Булгартабак\", Пеевски обяви, че се оттегля от бизнеса си в България и спира износа на цигари към Турция и Близкия Изток.\r\n\tТогава депутатът от ДПС постепенно започна да прехвърля част от собствеността си на офшорки, но обещанието му да изостави българските си бизнес проекти така и не се реализира.\r\n\tПрез април 2017 г. сайтът \"Биволъ\" публикува , за която разкри, че дава реални представи за бизнес империята на Пеевски, който иначе за последно обяви преди няколко седмици, че притежава \"само медии\".\r\n\tСтава дума за презентация пред инвеститори на дубайската офшорка \"Ти Джи Ай Мидъл Ист\" (TGI Middle East), която се хвали, че притежава крупни активи в България.\r\n\tВ списъка влизат \"Булгартабак\" (оценен на 320 млн. долара), пловдивската цигарена фабрика \"Юрий Гагарин\" (50 млн. долара), фирмата за млечни продукти \"Лакрима\" (50 млн. долара), веригата за търговия на дребно \"Табак Маркет\" (\"Лафка\"), компанията за доставки \"Експрес Лоджистикс енд Дистрибюшън\" (30 млн. долара), \"Дореко\" и софтуерната фирма \"БГ Бизнес Солюшънс\".\r\n\tTGI Middle East се рекламира, че притежава активи за 700 млн. долара в Европа и Азия, от което \"Бивол\" прави извода, че бизнес империята на Делян Пеевски може да се оцени на около 1.5 млрд. лв.\r\n\tУ нас дубайската офшорка нашумя в края на 2016 г., когато Комисията за защита на конкуренцията й разреши да придобие контрол върху веригата за техника \"Техномаркет България\" - дружество, в което Делян Пеевски официално притежава дял. В средата на 2016 г. през фирмата си \"НСН Инвестмънг\" Пеевски придоби 72.65% от \"Техномаркет\".\r\n\tМеждувременно, \"Техномаркет\" е в тежка съдебна битка със собственика на повечето от магазините си - \"Глориент инвестмънт\", който твърди, че дружеството на Пеевски не си плаща наемите.\r\n\tПо данни на Централния депозитар към края на 2016 г. TGI Middle East FZE притежава и дялове (12.2%) от \"Булгартабак холдинг\", след като ги придоби от Делян Пеевски и Едоардо Миролио през пролетта на 2016 г.\r\n\t\"Дореко комерс\", която също е в портфолиото на дубайската офшорка, пък беше фирмата, на която Делян Пеевски през пролетта на 2016 г. прехвърли своите 18% от пловдивската цигарена фабрика \"Юрий Гагарин\".\r\n\t\"Дореко комерс\" изплува и като собственик на \"Бояна клуб\" – фирмата, която придоби \"Дипломатическия клуб\" в Бояна за 8.5 млн. лв. след приватизацията му. Въпросната сделка изглеждаше доста съмнително, предвид факта, че първоначално апетитният имот бе закупен от неизвестната старозагорска фирма \"Ексклузив уеб дизайн\" с регистриран капитал от 3 лева и собственост на трима младежи. НАП обаче направо проверка на произхода на средствата и не откри проблем.\r\n\tОт своя страна прокуратурата пък не откри никакви данни Пеевски да е свързан с източването на КТБ и той не попадна в кориците на мегаделото дори като свидетел. Въпреки че проверка на Ангел Илиев от Софийската градска прокуратура (СГП) още през 2009 г. заключи именно, че медийната империя на депутата и майка му Ирена Кръстева \"Нова българска медийна група холдинг\" е финансирала закупуването на дружествата \"Монитор\" ООД, \"Телеграф\" ООД, \"Политика днес\" ООД, \"Пресмаркет\" ООД и \"Престрафик\" ООД през юли 2007 г. с кредит от КТБ.\r\n\t\"\", бе отговорът на главният прокурор Цацаров през юли 2017 г., след като бе запитан как така прокуратурата не открива свързаност между КТБ и бизнеса на Пеевски, след като сама го е установила още преди 8 години.\r\n\t\"\", добави видимо подразнен Цацаров на 21 юли м.г., с което даде да се разбере, че темата за необяснимото богатство на Пеевски изобщо не го вълнува.", "date": "2018.01.29", "title": "Цацаров нареди проверка на богатите, Пеевски – пак между капките"}
{"url": "http://www.mediapool.bg/koruptsiya-konventsiya-konspiratsiya-news274850.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\t \r\n\tЕдно от най-често провежданите напоследък в България неща са т.н. дебати. Което щеше да е прекрасно, ако беше вярно. Но не е, защото често (да не кажа в повечето случаи) онова, което се \"провежда\", няма нищо общо с въпросното понятие. Може ли, например, да се дебатира свободата на словото с глутниците от жълто-кафяви медийни имитации, които са оцапали и отровили всичко около себе си.\r\n\tТези дни чух по телевизията, че на българите им липсвала \"дебатна култура\". Това е много меко казано, което си пролича болезнено ясно в двата най-шумни \"дебата\" през миналата седмица. Между тях има много разлики и една голяма прилика: и в единия, и в другия случай става дума за имитация, подмяна, фалшификат.\r\n\t\r\n\t\"Дебатът\" по внесения от БСП вот на недоверие на правителството \"заради провала в политиката за противодействие на корупцията\" имаше един доминиращ лайтмотив – отсъствието (\"оглушително\" по думите на вносителите) на министър-председателя. Това обаче не бе единственото отсъствие. Както винаги, го нямаше депутатът-бизнесмен Пеевски. А най-оглушителна бе пълната тишина за онова, което прави всякаква политика за противодействие на корупцията невъзможна - конспиративното превземане на държавата и подчиняването на нейните институции на частни интереси.\n\n\r\n\tЗатова никой не си позволи да каже нито дума за организирания фалит на КТБ, за последвалото разграбване на активите й, за случая \"Дунарит\". Да попита кой е собственикът на \"Юлен\" или на кого бе продадена \"Общинска банка\". Да спомене за провала на съдебната реформа, за недосегаемата прокуратура, за пробойните в независимостта на съда и върховенството на правото.\r\n\tСамите вносители на вота, претендиращи за \"правото да бъдат водач на борбата с корупцията\", мълчат за всичко това, защото, всъщност, са съучастници в установяването на този модел. А с подобни имитационни и безсмислени \"вотове\" и \"дебати\" само му помагат да укрепне. През това време неговите противници са подложени на скалъпени обвинения и клеветнически кампании, които ги превръщат в мишени на народния гняв като \"предатели\", \"продажници\", \"слуги на олигархията\", \"соросоиди\", \"либерасти\" и т.н.. А \"широките народни маси\", отвратени от цялото шоу, не се интересуват от тази тема, понеже им била прекалено чужда, сложна и неразбираема.\r\n\t\r\n\tДалеч по-близки и разбираеми за тях се оказаха въпросите на половата идентичност и затова те се включиха с пълна сила в \"дебата\" за Европейската конвенция за превенция и противодействие на насилието над жени и домашното насилие. Тук фалшификацията е още по-зашеметяваща. Ако \"дебатът\" за корупцията бе обезсмислен от премълчаването на най-важния проблем, свързан с нея, \"дебатът\" за конвенцията е направо невъзможен, защото неговият основен предмет се основава изцяло на една лъжа – че в конвенцията пише или се има предвид нещо, което ще доведе до подмяна на биологичните полове, признаване на \"трети пол\", налагане на \"еднополови бракове\" и други подобни. Всякакви аргументи, обяснения и дори, съдържащи се в самата конвенция, буквални опровержения на подобни интерпретации, се оказаха напълно безсилни срещу тази лъжа. Затова и тук е напълно безсмислено да ги повтаряме пак. Но е полезно да се види как лъжата мутира до шизофренични размери.\r\n\tОт телевизионни студиа и всевъзможни публични трибуни дни наред от сутрин до вечер се обяснява, че България е заплашена от \"международен заговор за ревизия на човешката биология\" и от \"заговор против християнска Европа\". Заговорниците са \"джендър идеологията, световният олигархат\", \"неолиберализмът и неговите пост-изрождения\" и (на местна почва) \"либералната сган\". Целта била унищожаване на \"националните ни ценности, идентичността ни и устоите на обществото\", както и \"духовна смърт на народа\", \"морален разпад, който неизбежно води до психофизическото заличаване на човека\" и превръщането му в \"безполов мутант\". Истинските намерения на тази конвенция, \"скрити зад защитата на жените от насилие\", били \"преобръщане на сексуалната ориентация\", \"мъжът в семейството да е майката\", \"да посегнат на най-скъпото ни – на детето\", като му \"обясняват, че може да си сменя пола през ден\". Това са част от по-приличните (за по телевизията) мутации на лъжата. Иначе могат да се чуят и по-силни думи: \"ще ни наводнят с изроди и изчадия\", \"ще ни подложат на всевъзможни перверзии\". Тези дни чух даже, че \"ако на някой мъж му скимне да стане жена\", държавата ще трябва да му осигури съответните \"привилегии\", като например по-ранно пенсиониране.\r\n\t\r\n\tТака \"засега\" ратификацията бе отложена до провеждането на още \"по-широк дебат\". Дали обаче в края на краищата конвенцията ще бъде приета или не, няма никакво значение, защото битката на фактите и здравия разум срещу лъжата се оказа отчайващо неравна. Каква е причината за това? Някои я виждат в съчетанието между \"съвсем естествени масови страхове от различното\" и съвсем нормално незнание и невежество (\"хората не са длъжни да знаят и да разбират всичко), което може да бъде преодоляно с малко повече четене и обяснения. Други дълбокомислено пренесоха всичко във високите сфери на философията и антропологията – нещо като местна проекция на глобалната идеологическа битка между постмодерното и неоконсервативното.\r\n\tВ тези обяснения несъмнено има нещо вярно. Но освен \"естествените\", има и други причини, доколкото е очевидно, че някои съвсем съзнателно разпространяват лъжата, раздухват и дирижират цялата истерия. Тя, първо, е много удобна за отклоняване на вниманието от истинските проблеми на обществото (като \"високата\" корупция и съдебната реформа, например). Второ, удобна е за печелене на повече гласове, чрез приспособяване към разбиранията и вкусовете на мнозинството избиратели. И трето, връщайки обществото исторически в предпросвещенската епоха, тя върши чудесна работа за връщане на страната от европейския път обратно към евразийското самодържие и сатрапщина.\r\n\t\r\n\tТази истерия е опасно оръжие, защото отприщва мрачната и неконтролируема сила на омразата. Умело насъскван, гневът бързо се прехвърля от външните \"заговорници\" (Европа и \"Брюкселския Коминтерн\") към вътрешните им \"помагачи\", които са чели повече и не страхуват да изобличават лъжата – \"пъплещи джендъри\" и \"соросоиди\", \"еврохунвейнбини\" и \"еврогейове\", \"национални предатели\"... Днес предлагат референдум (\"чуйте си народа\") за конвенцията. Утре по инерция някой ще предложи да гласуваме \"за\" или \"против\" хомосексуализма, а след това – дали да не се разправим най-после с \"либералната сган\".\r\n\tА горкият храбър и беден народ, който не бил длъжен да знае и да разбира, не забелязва как го ограбват, като под носа му конспиративно отмъкват държавата и бъдещето му, но се е завайкал за световната конспирация, която ще му вземе половата идентичност.\r\n\tНякой ще каже, че и това е конспиративна теория. Дано да е прав.", "date": "2018.01.29", "title": "Корупция. Конвенция. Конспирация"}
{"url": "http://www.mediapool.bg/dostignat-e-pikat-na-gripnata-epidemiya-news274840.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЗа четвъртата седмица на тази година има леко намаляване на броя на болните от грип, което означава, че е достигнат пикът на епидемията. Това съобщи директорът на Националния център по заразни и паразитни болести проф. Тодор Кантарджиев в понеделник пред БНТ.\r\n\t“През последната седмица около 121 хиляди са болните. Ако резюмираме - първата седмица бяха 40 хиляди, втората - около 100 хиляди, 139 хиляди - третата седмица, и сега са около 120 хиляди - известно спадане. Едва другата седмица ще можем да кажем дали това ще доведе до спад, до отмиране на епидемията“, каза Кантарджиев.\r\n\tВ Националната референтна лаборатория на Центъра по заразни и паразитни болести за месец януари са били изследвани 772 материала. 273 са положителните проби, от които около 240 или 84% са от групата Б \"Ямагата\", уточни той и допълни, че по това се различаваме от Европа.\r\n\tСъщевременно в понеделник беше обявена грипна епидемия и на територията на областите Враца и Монтана, където до второ нареждане се преустановяват детските и женските консултации, свижданията в лечебните заведения за болнична помощ и провеждането на профилактични имунизации. Преустановяват се и учебните занятия от 30 януари до петък – 02 февруари включително.\r\n\tВ областиге Русе и Кюстендил е обявена грипна епидемия от вторник, съобщиха от Министерството на здравеопазването.\n\n\r\n\tОбщина Сливен също обявява грипна епидемия, като на Регионално управление на образованието - Сливен е препоръчано преустановяване на учебните занятия в общината от утре до 2 февруари включително.\r\n\tПоради обявена грипна епидемия в 619 училища в страната в понеделник няма учебни занятия, съобщиха от образователното министерство.\r\n\t138 училища в област Бургас са в грипна ваканция до 2 февруари включително.\r\n\tВ София - област няма да има учебни занятия в 98 училища.\r\n\tВ София- град 276 училища няма да учат до 6 февруари включително.\r\n\tВ област Габрово в 13 училища няма да има учебни занятия.\r\n\tОбявена грипна ваканция има в 47 училища в област Хасково и в 44 училища в област Ямбол.\r\n\tВ понеделник не се провеждат учебни занятия и в 2 училища в област Видин – СУ \"Хр. Ботев“ – гр. Белоградчик, в ОУ \"Васил Левски“ – с. Бойница, както и в ОУ \"Св. Св. Кирил и Методий“ – с. Ставерци – община Долна Митрополия, област Плевен.\r\n\tВ София-област грипната ваканция се прекратява. От вторник учениците са на училище.", "date": "2018.01.29", "title": "Достигнат e пикът на грипната епидемия"}
{"url": "http://www.mediapool.bg/mozhe-li-tramp-da-spazi-obeshtaniyata-v-poslanieto-si-za-sastoyanieto-na-sayuza-news274865.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПрезидентът Доналд Тръмп, който няма природна дарба на оратор, все пак е показал, че понякога може да произнесе мощна реч, която убедително да изложи неговата визия, да докосне емоционални струни и да трогне коментаторите дотам, че да заявят, че той най-накрая изглежда като президент. След което обаче аутокюто (автоматичният телевизионен подсказвач) изключва.\r\n\t \r\n\tКакто се е случвало неведнъж, Тръмп произнася някаква реч, която се посреща добре, придържа се към готовия текст, следват моменти на буйна невъздържаност, след което бързо губи инерция в полемика, която сам създава.\r\n\t \r\n\tНеговото първо послание \"За състоянието на Съюза\" във вторник ще бъде най-същественият досега тест за способността му не само да произнесе една държавническа реч, но и да се придържа към нея след това чрез подготвяните от Белия дом политики, които я надграждат.\r\n\t \r\n\t\"Липсва му дисциплина на придържане към посланията, - каза Ари Флайшър, бивш прессекретар на президента Джордж Буш-младши. - Практически всеки път, когато вдигне високо летвата, той сякаш си вкарва автогол с някакво писание в Туитър, вместо да се възползва от набраната инерция.\"\r\n\t \r\n\tПосланието \"За състоянието на Съюза\" е \"черешката на тортата\" за всеки президент, шанс да се похвали с постиженията си през отминалата година, като зададе тона за следващата. Всяка дума е щателно обмислена, всеки гост, поканен от президента, е внимателно подбран, и всеки момент е до болка отрепетиран. Тази реч е от особено значение за Тръмп, над когото е надвиснал кошмарът на ниските рейтинги и на продължаващото руско разследване.\r\n\t \n\n\r\n\t\"Това е едно от малкото събития с главна роля на президента, което се гледа от 30 до 40 млн. американци, каза Флайшър. Едва ли има друг момент на голяма изява на президента като този, и то такъв, който е изцяло контролиран от него и от неговия екип. Те не реагират на събитията, а сами ги контролират и трябва да бъдат на висота.\"\r\n\t \r\n\tНа 27 февруари м.г. Тръмп наистина се справи успешно при първото си обръщение пред съвместно заседание на двете камари на Конгреса. Тази реч бе произнесена в момент на криза за неговата млада администрация - съветникът му по националната сигурност Майкъл Флин бе уволнен само дни по-рано - и се поставяха въпроси дали Тръмп има способността и характера да ръководи страната.\r\n\t \r\n\tИзненадвайки критиците, той отправи вдъхновяващ призив за единство, като заяви, че е време да се сложи край на ерата на \"с нищо непредизвиканото разделение\", последвало изпълнената с обиди (президентска) кампания и хаотичния старт на неговото президентство.\r\n\t \r\n\t\"Времето на дребнавото мислене свърши, - каза Тръмп. - Времето за дребнави битки е зад нас. Нуждаем се от куража да споделим мечтите, които изпълват сърцата ни. От смелостта да дадем израз на надеждите, вълнуващи душите ни. И от увереността, с която да превърнем тези надежди и тези мечти в дела.\"\r\n\t \r\n\tТази реч, в която имаше и емоционален момент на овации със ставане на крака за вдовицата на един \"тюлен\" от ВМС, предизвика възторг сред републиканците и неохотен респект сред мнозина демократи. Но тя също така накара редица наблюдатели да се запитат дали Тръмп е налучкал правилната стъпка и дали е готов да открие нова, по-отговорна страница в своето президентство.\r\n\t \r\n\tТова продължи по-малко от седмица.\r\n\t \r\n\tНа 4 март Тръмп пусна серия от туитове, в които обвини президента Барак Обама, че е наредил да се подслушва \"Тръмп тауър\" - едно неподкрепено с факти обвинение, в което Тръмп вмъкна и твърдението, че неговият предшественик е \"лош (или болен) човек!\" Предизвиканият от това фурор заличи постигнатия от речта на Тръмп ефект и постави Западното крило (на Белия дом) в отбранителна позиция.\r\n\t \r\n\tТова далеч не е единственият случай, при който Тръмп пропиля кратката ера на позитивни настроения. През юни той се обърна с мрачно слово към страната след стрелбата на игрище за бейзбол с участието на конгресмени, а два дни по-късно отправи в Туитър остра атака срещу собственото си министерство на правосъдието, като обяви руското разследване за \"лов на вещици\".\r\n\t \r\n\tВ деня след като произнесе гръмката си реч, приемайки президентската номинация на Републиканската партия на конгреса й през 2016 г., Тръмп, вместо да благодари на доброволците (работили за кампанията му), възкреси конспиративната теория, че бащата на неговия съперник Тед Круз е бил замесен в убийството на президента Джон Кенеди.\r\n\t \r\n\tБелият дом няколко седмици работи върху съдържанието на посланието (което Тръмп ще произнесе), събирайки материал от министрите и шефовете на правителствените агенции. Над речта работи екип начело с политическия съветник Стивън Милър и секретаря на кадровия отдел Роб Портър. Подготвени бяха няколко чернови, разпространени из Западното крило (на Белия дом, където работи президентският екип - б.р.), а Тръмп внасяше собственоръчни поправки.\r\n\t \r\n\tОчаква се президентът да постави ударение върху проблемите на имиграцията и националната сигурност, да изложи вижданията си за нови търговски споразумения и да разкрие някои от своите отдавна очаквани инфраструктурни планове. Той може след това, по примера на своите предшественици, да отдели известно време за обиколка из страната, събирайки подкрепа за своите идеи.\r\n\t \r\n\tВероятно Тръмп ще се придържа към (съдържанието на) речта си поне за една нощ. След това обаче всичко може да се очаква.", "date": "2018.01.29", "title": "Може ли Тръмп да спази обещанията в посланието си \"За състоянието на Съюза\"?"}
{"url": "http://www.mediapool.bg/pregovaryashtite-v-germaniya-sa-blizo-do-sporazumenie-za-sabiraneto-na-bezhanski-semeistva-news274866.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tКонсерваторите на германската канцлерка Ангела Меркел и социалдемократите са близо до преодоляване на основен препъникамък в преговорите за съставяне на ново коалиционно правителство, заяви в понеделник висш представител на социалдемократите в преговорите, цитиран от Ройтерс.\r\n\t \r\n\tКонсерваторите и социалдемократите се опитват да постигнат споразумение по сложния въпрос за събирането на семействата на кандидатите за убежище, на които е разрешено да останат в Германия.\r\n\t \r\n\tНякои социалдемократи настояват за по-мек подход, но консерваторите искат да представят по-твърд курс по имиграционните въпроси, за да не загубят повече гласове за сметка на крайнодясната партия \"Алтернатива за Германия\", която за първи път влезе в парламента след изборите през септември.\r\n\t \r\n\tПреговорите за събирането на бежанските семейства бяха преустановени снощи без споразумение, но заместник-лидерът на социалдемократите Малу Драйер каза, че преговарящите страни са в \"последните етапи\" на постигане на договореност. Тя заяви за радио \"Дойчландфунк\", че сред преговарящите има воля \"наистина да бъде постигнато споразумение днес\".\n\n\r\n\t\r\n\tПо думите й преговарящите страни имат неуредени различия и по въпросите за здравното осигуряване и заетостта. \"Но и по тях не сме на километри от решение\", каза тя.", "date": "2018.01.29", "title": "Преговарящите в Германия са близо до споразумение за събирането на бежански семейства"}
{"url": "http://www.mediapool.bg/bulgaria-i-sarbiya-pravyat-malak-kargo-shengen-news274867.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБългария и Сърбия ще правят \"малък\" Шенген за бърза обработка на карго товарите. Това стана ясно от изказванията на българските министри на транспорта Ивайло Московски, на регионалното развитие Николай Нанков и сръбският им колега вицепремиерът и министър на строителството, транспорта и инфраструктурата Зорана Михайлович в София.\r\n\tТримата се срещнаха, за да засилят реализацията на редица инфраструктурни проекти между двете страни. Общата пресечна точка е бързото изграждане на пътния и жп коридор София – Калотина – Димитровград – Ниш – Белград.\r\n\tСърбия държи и на изграждането на LNG-терминали за втечнен газ по Дунав, докато за България е важно изграждането на газовата връзка с западната ни съседка, която все още не е започнала работа по този проект.\r\n\tПредстои да бъдат подписани споразумения в областта на водния и железопътен транспорт, каза Московски.\r\n\tНай-важният въпрос, обсъден на срещата, е бил премахването на бариерите при преминаването на товарите по границата. В момента за обработката на един тир са необходими около два, два и половина часа от двете страни на браздата, а на един автомобил около час, каза Зорана Михайлович. По думите й това вреди на конкурентоспособността на превозваните товари.\r\n\tРешението е общ българо-сръбски екип да проверява камионите. Така проверките ще бъдат намалени на една, вместо сегашните две от двете страни на границата. Това ще ускори трафика и ще намали опашките от тирове.\r\n\tЗа целта ще се иска разрешение от Европейската комисия, т.нар. дерогация – частична отмяна на разпоредбата за граничен контрол по отношение на товарите, каза Ивайло Московски.\r\n\tОчакванията са процедурата да отнеме около година и от следващата обработката на товарите по българо-сръбската граница да става по-бързо чрез един съвместен екип.\r\n\tЗа пътници не е възможно да бъде получено такова разрешение и по тази причина за леките автомобили няма да се иска, стана ясно от обясненията на Московски.\r\n\tДругият съвместен приоритетен проект и за двете страни е изграждането на пътната и жп магистрала София – Калотина – Ниш.\r\n\t\"Щастливи сме, че и България работи за пътя до границата\", каза Зорана Михайлович.\r\n\tТя обеща от сръбска страна пътната магистрала да бъде изцяло завършена до средата или най-късно до края на годината. Около 25-30 км остават за довършване от източното разклонение на европейския коридор Х, в  Димитровград и Калотина. \r\n\tЗа последните пет години Сърбия е теглила заеми за около 850 млн. евро за изграждането на източното и южното трасе на магистралата, каза Зорана Михайлович. Южното трасе свързва Белград със Скопие, а източното – Белград със София. За последните две години са пуснати в експлоатация около 200 км магистрали, каза още тя.\r\n\tОт българска страна остава да бъдат изградени около 50 км, които ще бъдат скоростен път. Те са разделени на два участъка и в момента за тях текат тръжни процедури. Амбицията е до края на годината да има избран изпълнител и дори за започне строителството,  Николай Нанков. Част от финансирането идва от ЕС, а другата е осигурена от държавния бюджет.\r\n\tДругият приоритетен проект за двете страни е реконструкцията и електрификацията на жп линията Драгоман – Димитровград – Ниш. Сърбия е получила заем от Европейската инвестиционна банка от 265 млн. евро за изграждането на трасето и околовръстния път на Ниш, каза Зорана Михайлович.\r\n\tОт българска страна финансирането на жп линията е от еврофондовете. Строителството е разделено на два участъка. В момента е в ход тръжната процедура за жп участъка София – Волуяк, който се финансира от механизма \"Свързана Европа\", каза Московски. Той припомни, че има изготвен технически проект за жп линията от Волуяк до Драгоман и се очаква търговете да бъдат обявени най-късно в началото на 2019 г.\r\n\t\"Ако няма значителни забавяния при тръжните процедури в рамките на 3 години ще имаме железопътна връзка и оперативна съвместимост на системите между България и Сърбия\", смята Московски.\r\n\tЗа Сърбия приоритетно е изграждането на \r\n\tЗа газопровода Ниш – Димитровград се говори повече от десетилетие, но ние едва сега започваме реално работа по проектирането му, каза сръбският вицепремиер. По думите й подготвителните дейности ще отнемат поне около две години и след това може да се пристъпи към реализацията му.", "date": "2018.01.29", "title": "България и Сърбия правят \"малък\" карго Шенген"}
{"url": "http://www.mediapool.bg/nso-e-edno-urodlivo-yavlenie-i-e-neobhodimo-radikalno-reshenie-news274868.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПри отчета за едногодишната си дейност президентът Румен Радев засегна и въпроси, свързани с НСО. От думите му прозвуча недоволство, че му липсват инструменти за контрол над дейността на тази служба. Това съвпадна с информациите, че шефът на НСО е разследван за закононарушения. Възникна въпросът дали сме на прага на пореден скандал със службата и възможни промени, или отново виждаме буря в чаша вода.\r\n\tОще когато се приемаше законът за НСО имаше предупреждения, че с него се цели възраждане и затвърждаване на практики от времето на тоталитарната държава. Те се потвърдиха. Сливането, от една страна, на апетита за привилегии на политическия елит, със сенчестия инструментариум на специалните служби- от друга, доведоха до \"узаконяването\" на явлението НСО, което няма аналог в демократичния свят.\r\n\tНСО не е просто специална \"служба за охрана\"\r\n\t на първо място може да се нарече отказът на предишния президент Плевнелиев, както и неуспехът досега на Радев да се пребори с това явление, с тази фрапираща злоупотреба с обществен ресурс.\r\n\tСтранно е, защо президентът Радев толкова късно констатира, че има нещо гнило около подчинеността на НСО и контролът върху нея. Това е служба недвусмислено към президентството, на която е поверена неговата сигурност като държавен глава. Тази службата е негово ежедневие. Това оставя впечатлението, може би погрешното впечатление, че неговата реакция е по-скоро продукт на битов проблем покрай някоя \"услуга\" на НСО, отколкото на принципно възражение.\n\n\r\n\tСподелям мнението, че по закон НСО е еднолично подчинена на президента, че той има всички необходими лостове за влияние и контрол над нея, както и че носи отговорността за всичко което се случва под нейния похлупак. Президентът твърди, че няма такива лостове, но това изглежда повече като бягане от отговорност. Да, вярно е, че има някои двусмислени текстове в закона, но ако това чак толкова пречи да изпълнява задълженията си, той отдавна трябваше да поиска тълкуване на Конституционния съд. Като се имат предвид огромните пълномощия на НСО, тази специална служба нито ден не трябва да виси в правен вакуум, без подчиненост и контрол. Не може институциите да си прехвърлят отговорността за нея като горещ картоф.\r\n\tНякой би казал, че има неясноти около приложението на закона за НСО, както и че било предвидено службата да се контролира от парламентарна комисия. Определено може да се твърди, че парламентарният контрол е една от уловките в закона, които нямат правна стойност и са само пожелателни.\r\n\t Обратно, в съответствие с чл. 102 ал. 5 от конституцията, това е изрично пълномощие на президента. Такива пълномощия са предвидени и в чл. 7 на Закона за НСО.\r\n\tЗатова се налага мнението, че на президента просто му липсва решителност, причините за което засега нямат обяснение.\r\n\tПроблемът едва ли е в липсата на добра юридическа експертиза в президентството. Очевидно има различни гледни точки по въпросната безконтролност. Юристи с доказан авторитет подкрепят тезата, че съществуващата законова и нормативна уредба дава достатъчно пълномощия на президента спрямо НСО. Но в края на краищата, ако съществува такъв, той спор може да се реши и от Конституционен съд, ако има желание за това.\r\n\tПринципният въпрос в случая е, че не може да има специална служба, която не подлежи на никакъв контрол и не е известно кому е подчинена. Не може да има специална служба за която никой не носи отговорност. Това противоречи на принципите на държавността.\r\n\tОчевидно има истина в твърденията, че в закона умишлено са заложени някои капани на двусмислие и безотговорност, за да продължава явлението НСО да съществува, в интерес на безпросветната част от елита, за която привилегиите и обгрижването е признак на престиж и социален статус, както и в интерес на онези сенчести кръгове, които дърпат конците зад видимата политическа сцена. Вместо да разчиства тези капани обаче, президентът не бива да се оправдава, че е паднал в тях и е безсилен.\r\n\t, тъй като тази служба е една опасна смес от зависимости и симбиоза. От едната страна на тангото е политическият елит, който прие закона за НСО изключително и само в своя полза и против обществения интерес.\r\n\tОт другата страна е НСО, което само си написа този закон, като опит да гарантира своето бетониране и дълголетие. Както казват хора с по-дълъг политически опит: \"пуснеш ли веднъж НСО под юргана, зависимостта ти е гарантирана\".\r\n\tВсичко това позволява НСО да се използва и като инструмент в политическите борби, което е противоконституционно по принцип. Всички си спомняме, като един от примерите, случая с вътрешнопартийния преврат в ДПС, когато беше свален Местан. Някои биха казали, че това е било в интерес на държавата. Може и така да е, но факт е, че за това сваляне беше използвана и НСО. Играта с охраната на Местан, \"тук има там няма\", бе инструментът, който го тласна \"в изгнание\" в турското посолство. Използването на службите за вътрешнополитически цели е противозаконно. Интересното е, че самият Местан, разказвайки подробно за този епизод, пропусна важния политически извод.\r\n\tКолкото и да се засекретява дейността на НСО проблемите около нейната безконтролност и възможни злоупотреби, в т.ч. с политическа цел, рано или късно изплуват. Затова действията за защита на законността и обществения интерес нямат алтернатива.\r\n\tКато принципал на службата президентът трябва да има смелостта, образно казано, \"да влезе\" в НСО. На първо място да поиска подробна информация, как през последните години са взимани решенията за охраната на различните лица от т.нар. \"тричленка\": шефът на НСО, председателят на ДАНС и главният секретар на МВР.\r\n\tТези решения трябва да са в архива, защото касаят материални и други организационни аспекти. Тричленката взима решението за охраната на базата на писмен документ, който има инициатор, един от тримата, както и мотиви. Така ще стане ясно кой и защо е охраняван, или му е свалена охраната, по чие предложение и т.н. Но това е само ако президентът поиска. Има и други въпроси за разнищване. Не случайно и БСП, настояват той да направи \"ревизия\" на НСО, каквото и това да означава.\r\n\tЩо се отнася до твърденията, че може да му бъде отказано, те са напълно несъстоятелни. Не бива да се забравя, че освен всичко друго, президентът е върховен главнокомандващ на въоръжените сили и в мирно време, а НСО е военизирана служба и част от въоръжените сили. Отказ би означавал неизпълнение на заповед, оттам- моментален указ за уволнение, дисциплинарна и друга отговорност и т.н. Още по-тежки биха били последствията, ако се окаже, че липсват документи и т.н.\r\n\tДосега ръководството на НСО отказва за отговори на обществения интерес за отчетност с аргументите на секретността на дейността си. Да, те са валидни, дотолкова, доколкото касаят конкретни планове, методи на действие и други специфики на работата на службата. Принципната оценка на президента, че решенията около използването на ресурсите на НСО са били правилни, или не, обаче не може да бъде тайна.\r\n\tЛипсата на тази принципна оценка прави президента съучастник в нещо, което за обществото единодушно е неприемливо. Не бива да се забравя, че има няколко случая с охранявани лица, извън списъка на изрично посочените в закона, за които обществото отдавна очаква отговори, на първо място защото плаща за това. Но, разбира се, въпросите около т.нар. \"ревизия\" на НСО далеч надхвърлят мотивите за предоставяне на съответните \"услуги\" на едно или друго лице и касаят въобще пороците на съществуването на такава служба.\r\n\tНужда от адекватна охрана на държавния глава, на премиера и донякъде- на председателя на НС има. Но не може това да се оправдае с 1200 души и бюджет от 40 млн. лева. Когато антитерористичните сили на държавата, които трябва да ни пазят всички нас в момента са в пъти по-малобройни и с поне 10 пъти по-малък бюджет. Затова моята отдавнашна позиция е НСО да се преобразува в Национална антитерористична служба, която да работи в полза на обществото, вместо да изпълнява прищявките на разглезения ни политически елит.\r\n\tЩо се отнася до моралните оценки на явлението НСО, при всички условности, не е морално защитниците на границата, даващите бойни дежурства ден и нощ, в студ и кал, полицаите на улицата, въобще масата жени и мъже в униформа да получават в пъти по-малко, като заплати и привилегии от служителите на днешното НСО. Не може офицери да служат като портиери, шофьори, сервитьори и камериерки, както е в НСО, вместо да ръководят дейности, пряко свързани с националната сигурност.\r\n\tТова е разхищение на талант, който така липсва в оперативните подразделения. Не може началникът на НСО да носи званието \"генерал-лейтенант\", което, по всеобщо мнение в професионалните кръгове е пряко посегателство върху честта на пагона, и което при това му бе връчено в ярко нарушение на законите…. А когато всичко това се случва на фона на крокодилските сълзи, които леем за армията и полицията- то не е морално на квадрат.\r\n\tИзглежда, че дните на днешния началник на НСО са преброени. Но просто смяната му с друг няма да реши проблемите. И най-честният, и най-добрият да дойде, каквито безспорно има, явлението НСО ще ги поквари. Защото проблемът е в системата, а не в личността. Единствения правилен път е преобразуването на НСО в национална антитерористична служба, която да пази обществото и разбира се, с един разумно малък елемент в нейния състав- две-три висши длъжности в държавата.\r\n\tЩо се отнася до останалите функции на днешното НСО, неговата стопанска и логистична дейност, поддръжката на резиденции, ловни стопанства, обгрижване на депутати и министри и други от т.нар. \"протоколен списък\", ако въобще е нужна и в такива размери, тя трябва да премине към дирекция в Министерски съвет.\r\n\tТази дейност няма нищо общо с националната сигурност. Министрите си имат министерства с бюджет, в т.ч. за транспорт. Същото се отнася за Народното събрание, за съдебната власт и пр. България трябва да дава пример за това, как политиците на най-бедната страна в ЕС вършат работата си скромно, според чергата, а не като шейхове от петролните монархии. Сега сме станали за присмех и подигравки, като страна от третия свят- на гол тумбак чифте пищови.\r\n\tАргументът, че НСО \"не трябва да се пипа\" заради европредседателството не е сериозен. То така или иначе скоро свършва, а реформата на НСО трябва да се гледа в средносрочна перспектива.\r\n\tПрез това време трябва да бъде постигнато необходимото обществено и институционално съгласие за да се отправи явлението НСО към миналото, където принадлежи.\r\n\tТрябва да се променят и някои закони. Ако има политическа воля и обществен интерес това може да стане до края на годината. И разбира се всичко зависи от инициативността и решителността на президента. Всъщност, който и да подеме инициативата, защо не и премиерът, ще получи сериозна обществена подкрепа. В това няма никакво съмнение.", "date": "2018.01.29", "title": "НСО е едно уродливо явление и е необходимо радикално решение*"}
{"url": "http://www.mediapool.bg/fitnes-softuerat-strava-razkriva-voenni-taini-news274869.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\t​Софтуерът за фитнес и тренировки \"Страва\" (Strava) публикува карта, на която се отбелязани спортните маршрути и ежедневната активност на нейните потребители. В това число влизат американски военнослужещи от бази в Сирия и Афганистан, предаде ББС в понеделник.\r\n\tПубликуваната  илюстрира активността на множество потребители, а данните са събирани от 2015 г. до 2017 г. Те са показани под формата на следи в ярък оранжев цвят и не се отразяват в реално време. Въпреки това, такава информация може да се окаже заплаха за сигурността на много от ползвателите, както и на други лица. Сред местата, отразени на картата, са военни бази от зони на конфликт и други стратегически обекти.\r\n\tПроблемът е открит благодарение на Нейтън Русер, 20-годишен австралийски студент, който изучава международна сигурност в Австралийския национален университет. Той публикува в Туитър съобщение и посочва, че ежедневните маршрути и други дейности на военния персонал стават лесно проследими, а самите обекти могат да бъдат картографирани и следени.\r\n\tФитнес тракертите се разпространени много повече в западния свят и точно по тази причина \"следите\", оставени от един или няколко души, се виждат много по-ясно в изолираните пространства, например около военните бази в Близкия изток. Движението на персонала се откроява много повече в страни като Сирия, Йемен, Нигер, Афганистан и Джибути.\r\n\tВъпреки че много от тези обекти отдавна не са тайна и са видими на сателитни снимки, фитнес картата може да разкрие кои сгради и съоръжения се използват най-много, рутинните маршрути за охрана, както и друга чувствителна информация.\n\n\r\n\tАмериканските бази са най-често отразени в картата на \"Страва\", но това в никакъв случай не е само местен проблем. Едно от изображенията показва периметъра на Хмеймим, основната руска база в Сирия, и възможните патрулни маршрути около нея.\r\n\t  \r\n\tФитнес гривните и софтуера за смарт телефони позволяват изключване на следенето онлайн, но изглежда повечето потребители не се сещат да се възползват тази опция.\r\n\tОт американското министерство на отбраната заявиха, че \"приемат тези въпроси много сериозно и продължават да анализират ситуацията, за да преценят дали е необходимо допълнително обучение или напътствия\". Картата на \"Страва\" показва, че поне в Пентагона устройствата не се допускат или се изключват.​", "date": "2018.01.29", "title": "Фитнес софтуерът \"Страва\" разкрива военни тайни"}
{"url": "http://www.mediapool.bg/nyama-da-ima-prehoden-srok-bez-obshto-sporazumenie-za-brekzit-news274870.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tАко не бъде постигната пълна договореност с Лондон, Великобритания няма да разполага с преходен срок и ще напусне ЕС изцяло в 23.00 ч. по Гринуич на 29 март догодина, съобщи главният преговарящ на ЕС по въпроса с напускането на Великобритания Мишел Барние.\r\n\t \r\n\tТой отбеляза, че ЕС се надява преговорите да приключат до октомври тази година, за да има време за ратификация на споразумението от Европейския парламент и националните парламенти на 27-те държави в ЕС.\r\n\t \r\n\tБарние неколкократно повтори, че решението за напускане е на британците. Той отбеляза, че е бил упълномощен от Съвета на ЕС да преговаря за преходния срок, а през март Европейският съвет вероятно ще очертае насоките за преговорите за бъдещите отношения с Лондон. Барние изрази очакване до март Лондон да изясни как си представя бъдещите отношения с ЕС.\r\n\t \n\n\r\n\tС напускането на ЕС страната прекратява участието си в 150 международни споразумения, поясни той, цитиран от БТА.\r\n\t\r\n\tВицепремиерът Екатерина Захариева, която председателства заседанието на Съвета на ЕС, посочи, че е било постигнато забележително единство при утвърждаване на насоките за преговорите по преходния срок до края на 2020 година. Истински съм удовлетворена, заяви тя на съвместната пресконференция с Барние.\r\n\t \r\n\tЗахариева отбеляза, че краят на преходния срок съвпада с изтичането на действащия бюджет на ЕС.\r\n\t  \r\n\tМинистър Екатерина Захариева\r\n\t\r\n\tДнес бе поставено много добро начало на българското председателство, коментира Барние. Бързото приемане на преговорните насоки днес е нов израз на единството на институциите на ЕС, добави той.\r\n\t \r\n\tГлавният преговарящ поясни, че Великобритания може да разполага с преходен срок от 21 месеца, в които следва изцяло да прилага европейското законодателство, под надзора на Съда на ЕС. Ако бъде постигната договореност, на 29 март догодина Великобритания няма да напусне изцяло ЕС, а ще остане частично до 1 януари 2021 година\r\n\t \r\n\tУтвърдените преговорни насоки предвиждат в преходния срок до края на 2020 г. Великобритания да прилага изцяло правото на ЕС, като същевременно не участва във вземането на общностните решения.\r\n\t \r\n\tДнешното решение бе прието бързо и очакваме преговорите също да приключат бързо, коментира вицепремиерът Екатерина Захариева.\r\n\t \r\n\tЕК ще преговаря европейското законодателство в областта на сигурността да бъде прилагано в преходния срок от Лондон по желание, както и досега.\r\n\t \r\n\tВеликобритания следва да остане страна по търговските споразумения на ЕС, сключени по време на прехода, макар че няма да участва в приемането им.\r\n\t \r\n\tВ този двугодишен срок британската страна ще остане в митническия съюз и в единния пазар и няма да може да сключва двустранни търговски споразумения, освен ако не получи разрешение от ЕС.\r\n\t \r\n\tОт март догодина Великобритания повече няма да има представители в институциите на ЕС.\r\n\t \r\n\tКогато бъде преценено, това правило ще допуска изключения и британски представители ще бъдат канени на отделни срещи на равнище ЕС, без да имат правото на глас.", "date": "2018.01.29", "title": "Няма да има преходен срок без общо споразумение за Брекзит"}
{"url": "http://www.mediapool.bg/prokuraturata-iska-globa-do-5-hil-lv-za-shefa-na-minata-krai-obrochishte-news274871.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tРайонната прокуратура в Добрич поиска от районния съд в града да глоби с между 1000 и 5 хиляди лева управителя на мангановата мина край Оброчище Дейвид Уелингс заради това, че не е започнал производство по несъстоятелност на представляваното от него дружество \"Евроманган\". По принцип за такъв тип нарушение се предвиждат до три години лишаване от свобода, но тъй като Уелингс досега не е осъждан, а и не е бил освобождаван от наказателна отговорност, прокуратурата иска по-лекото наказание глоба.\r\n\tУправителят на станалото печално известно заради забавените плащания на миньорите дружество \"Евроманган\" бе привлечен като обвиняем през ноември 2017 година от Районната прокуратура. Причината бе, че в 30-дневен срок от спиране на плащанията на дружеството не е поискал от съда да бъде открито производство по несъстоятелност.\r\n\tВече са събрани достатъчно доказателства по делото, че дружеството концесионер на мина \"Оброчище\" е изпаднало в несъстоятелност от 30 юни 2016 г. Натрупаните публични задължения към НАП са около 1.5 милиона лева. \"Евроманган\" има задължения и към частни кредитори за доставки и транспорт в размер на около 100 000 лева. На \"Енерго Про\" ЕАД дружеството дължи 300 000 лева, съобщават от прокуратурата в понеделник.\r\n\tУелингс е британски поданик със статут на постоянно пребиваващ в България.", "date": "2018.01.29", "title": "Прокуратурата иска глоба до 5 хил. лв. за шефа на мината край Оброчище"}
{"url": "http://www.mediapool.bg/feisbuk-publikuva-programen-dokument-za-lichnite-danni-news274872.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tФейсбук публикува нови  и стартира кампания, с която да разяснява промените и да ги направи по-разбираеми. Мерките са част от политиката за подобряване на прозрачността, както и стъпка към покриване на изискванията на ЕС за сигурността на личната информация (GDPR), които влизат в сила през май 2018 г.\r\n\tСоциалната мрежа предвижда достъпът до настройките за поверителност да се улесни. Това включва нови инструменти за контрол на начина, по който потребителите споделят информация.\r\n\tЗнаем колко важно е да имате ясни и прости инструменти за управление на личните ви данни. Тази година ще представим нов център за поверителност, който съдържа основните настройки, събрани на едно място. Трябва да можете да вземате решенията относно поверителността, които са правилни за вас. Искаме да се уверим, че знаете къде са вашите контроли за поверителност и как да ги регулирате. Например нашият инструмент  ви позволява да решите с кого да споделяте всяка публикация. Разработваме контроли на базата на отзиви от цял свят.\", посочват от компанията.\r\n\tЕдна от обещаните големи промени ще бъде възможността потребителите да изтриват споделено от тях съдържание, както и да изтрият профила си, без да остава копие на сървърите. \"Вие притежавате информацията, която споделяте във Фейсбук. Това означава, че вие решавате какво да споделяте и с кого да го споделяте във Фейсбук и винаги можете да промените мнението си. Затова ви предоставяме инструменти за изтриване на всичко, което сте публикували. Премахваме го от дневника ви и от сървърите ни. Можете и да изтриете акаунта си, когато пожелаете\", пише Фейсбук.\r\n\tВ публикуваните принципи се посочва още, че отчетността и прозрачността са основен приоритет и компанията ще взаимодейства с различните регулатори и специализирани служби. Ще бъдат организират срещи, за да подобрят практиките и политиките в работата с данни.", "date": "2018.01.29", "title": "Фейсбук публикува програмен документ за личните данни"}
{"url": "http://www.mediapool.bg/opasnostite-na-digitalnata-demokratsiya-news274873.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tМинистър-председателят на Канада Джъстин Трюдо имаше велика реплика в речта си пред форума в Давос миналата седмица: \"Темпът на промяната никога не е бил толкова бърз, но и никога вече няма да е толкова бавен\". За мен това беше ключовото послание от Световния икономически форум. Водещите новини може и да се въртяха около речта на президента Доналд Тръмп \"America first\", но истинската тема беше за крехкостта на националните държави във време на технологична промяна.\r\n\t на тазгодишния форум в Давос, ако се има предвид броят на сесиите и жуженето в социалните медии. \"Мръсната\" тайна на Давос е, че гръмко обявената \"Четвърта индустриална революция\" - съкращение за възхода на всеобхватната автоматизация, Big Data (големи масиви данни) и изкуствения интелект – кара повечето хора да се чувстват по-малко, а не повече сигурни, поне в краткосрочен план.\r\n\tСпособността на редица компании – застрахователни, здравни, търговски и пр. -  базирайки се на потоците от данни, не е само смяна на модела. Това е фундаментално предизвикателство към либералната демокрация.\r\n\tДа видим например промените в застрахователния бизнес. През последните 200 години той винаги се е основавал на идеята за обединяване на риска – осреднете цената на застраховането на индивидуалните домове, коли и животи и тогава разделете тази цена между всички. В ерата на данните застрахователните групи ще могат  в автомобилите ни или от сензорите в домовете ни и да я използват, за да изобретят хиперперсонализирани политики.\r\n\tНапример вие ще може да бъдете възнаградени (с по-ниска цена на застрахователната премия например) заради поставянето на нова водопроводна система в старата си къща (сензорите ще измерят колко добре работи тя) или заради по-бързото спиране на червен светофар. Но в същото време можете и да бъдете наказани, когато 16-годишният ви тийнейджър пуши трева в стаята си (детекторите за дим ще предадат съобщението на вашия застраховател в реално време) или ако пропуснете да изчистите снега пред вратата си, преди да се заледи (застрахователите биха могли да знаят кога и дали сте го направили, и така да ограничат собствената си отговорност, ако случаен минувач се подхлъзне).\r\n\tРазбира се, човек ще може да се включва или изключва от всичко това, макар и не много прозрачно или евтино (имайте предвид, че на комерсиални платформи като Фейсбук или Гугъл човек може да се откаже от правата си да използва даден продукт или услуга сравнително лесно). Но по-притеснителното последствие е, че може да се появи подкласа, която не подлежи на застраховане, и която няма да бъде част от средностатистическите процеси.  Най-вероятно кредиторите за бедни или държавата.\r\n\tТова изважда друга \"мръсна\" тайна на дигиталната ера. Както американското правителство с години субсидираше търговците на евтини стоки, които не плащат на работниците си нормални заплати, така вероятно \r\n\tПроблемът е, че публичният сектор няма капацитета да го направи. Той има да се справя с трилиони долари дългове, натрупани от финансовата криза насам, без да споменаваме засилващата се политическа поляризация, която прави много трудно формирането на консенсус по който и да е въпрос.\r\n\tС нарастването на дигиталното разделение  което стимулира омагьосания кръг на политическо разочарование и дисфункционална икономика.\r\n\tДругият риск е, че вместо да изискват повече не само от правителствата, но и от бизнеса, който монетаризира нашите данни, гражданите ще останат пасивни.\r\n\tТова е тема, която финансистът Джордж Сорос засегна в речта си в Давос, като отбеляза, че технологичните групи \"склоняват хората да се откажат от автономността си\" и че е \"истинско усилие да се отстоява и защитава това, което Джон Стюарт Мил нарече \"свобода на мисълта\". Съществува вероятността, че \r\n\tГ-н Сорос отбеляза риска от \"съюзи между авторитарните държави и тези големи, богати на данни ИТ монополи, които ще обединят зараждащите се системи на корпоративно наблюдение с вече развитите системи на организирано от държавата наблюдение\".\r\n\tЗвучи като по Оруел, но това е състоянието на играта в Китай, където най-големите технологични групи и правителството са близко свързани. Наистина, някои от дигиталните учени, с които разговарях в Давос, изразиха завист за лекотата, с която се събират данни, въпреки че се притесняват за политическите последствия.\r\n\tЕто защо най-оптимистичният момент, който имах в Давос, беше с Ила Нурбакш, професор в Института по роботика към Университета \"Карнеги Мелън\", който, притеснен от въпросите, които отбелязах, стартира  за рисковете и ползите, и как да работят с тях в своя полза.\r\n\tДецата могат да проследят например броя на колите около тяхното училище, да изчислят потенциално генерираното замърсяване, след което да се свика среща, за да се натиснат отговорните фактори за нови правила за движение и паркиране.\r\n\tИдеята е да се създаде . Ако това наистина се случи, самите граждани ще започнат да изискват много повече контрол върху данните.", "date": "2018.01.29", "title": "Опасностите на дигиталната демокрация"}
{"url": "http://www.mediapool.bg/bankovite-karti-shte-vlyazat-v-mobilniya-telefon-news274875.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tВ България скоро ще е възможно банковата карта да бъде внедрена в мобилния телефон, стана ясно от изказване на Цветанка Минчева от УниКредит Булбанк пред БНР.\r\n\tТя обясни, че 90% от инфраструктурата за предоставянето на услугата, която е много популярна в Европа, вече е готова.\r\n\t\"Много важно ще бъде масовото желание на потребителите, след като видят, че това е удобно и няма нужда да носят пластиките на картите със себе си, да използват този вид услуга. Развитието на технологиите влияе на начина, по който хората избират да банкират и банките трябва да отговорят на тези изисквания и непрекъснато развиват и внедряват нови услуги. Мобилните банкирания са дори малко по-сигурни\", обясни Минчева.\r\n\t\"Плановете на УниКредит са през 2019 г. над половината от всички клиенти на групата да използват онлайн банкиране (в момента този процент е 44%). Значим ръст се очаква и при мобилното банкиране, като през тази и следващата година процентът на клиентите, използващи мобилно банкиране, се очаква да достигне 47% спрямо сегашните 28%.\", заяви Енрико Минити, главен оперативен директор и зам.-председател на УС на УниКредит Булбанк.\r\n\t\"За една година отчитаме ръст от повече от 50% на потребителите на дигиталните банкови услуги на УниКредит Булбанк\", каза Джакомо Волпи, директор \"Банкиране на дребно\" и член на УС в УниКредит Булбанк.\r\n\tТрезорът инвестира в т. нар. \"филиали на бъдещето\" още от 2013 г. Оттогава насам по този модел са изградени и обновени общо 28 филиала или 17% от клоновата мрежа на банката. Най-новият \"филиал на бъдещето\" се намира в централата на УниКредит Булбанк в София. Във \"филиалите на бъдещето\" двойно повече трансакции се правят на банкомат и 30% от депозитите се извършават в зоната за самообслужване.", "date": "2018.01.29", "title": "Банковите карти ще влязат в мобилния телефон"}
{"url": "http://www.mediapool.bg/pazardzhik-ne-se-otkazva-ot-lavchetata-terez-i-masud-news274876.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tВъпреки поетия категоричен ангажимент от страна на министър-председателя Бойко Борисов и министъра на околната среда и водите Нено Димов за двете малки лъвчета Масуд и Терез да бъдат положени най-добрите и адекватни грижи и те да бъдат изпратени в спасителен център в Холандия, в момента продължава да се подготвя активно задържане на лъвчетата в България и прехвърлянето им в Пазарджик, стана ясно в понеделник. \r\n\tПазарджик няма да се откаже от малките лъвчета, обяви кметът на града Тодор Попов, цитиран от бТВ. По думите му той е готов да поема риск с отглеждането на двете животни, които не са в добро здраве. Попов смята, че в града можели да се справят с това, въпреки предупрежденията от страна на организация \"Четири лапи\", според която животът на двете големи котки ще бъде силно застрашен.\r\n\tВ петък Общинският съвет в Разград гласува за пореден път животните да бъдат дадени на Пазарджик, а не да отидат в холандски спасителен център.  Затова и във  пред Министерския съвет в 12 часа. Същевременно петиция, подписана до момента от над 40 000 души, настоява за заминаването на двете големи котки в спасителен център. Настояването на гражданите е премиерът Бойко Борисов и екоминистърът Нено Димов да изпълнят първоначалния си ангажимент. Преди месец на среща с организация \"Четири лапи\" те обещаха двете животни да отидат в спасителен център, като дори екоминистерството обви, че ако се наложи, ще конфискува лъвчетата. \r\n\tОт 5 месеца Терез и Масуд са в София, след като бяха спасени от зоокъта в Разград, който е без разрешително от години. При раждането животните не са били отделени от другите големи котки, които подплашени от заря в града са стъпкали бебетата. Заради това Терез и Масуд не можеха да се хранят сами, а доброволци спасиха живота им. Преди 3 месеца кметът на града Валентин Василев сключи споразумение с международната организация \"Четири лапи\" да помогнат за намирането на нов дом на общо 5 лъва, защото в Разград нямат условия за тях.\r\n\tМалко по-късно обаче кметът на Пазарджик поиска малките да отидат в градския зоопарк и Общинският съвет в Разград одобри идеята. В кампанията по изпращането на животните в Пазарджик активно се включи и вестник \"Телеграф\", чийто издател е скандалният депутат от ДПС Делян Пеевски.\r\n\tВ понеделник кметът на Пазарджик обясни, че е готов е да наеме специалист, който да се грижи за животните.\r\n\tСлужителите в зоопрака са изпразнили клетка на маймуни, тя е отоплена и в готовност да приюти двете лъвчета, казва още той, цитиран от бТВ. До месец и половина трябва да са готови и новите клетки, които зоопаркът приготвя за двете животни. Те ще се намират непосредствено до клетките на двата тигъра.\r\n\tВетеринарният лекар на зоопарка Паун Лазаров обаче признава,че няма опит в отглеждането на лъвчета. Затова в Пазарджик отново се надяват \"Четири лапи\", които спасиха лъвчетата и настояват да бъдат изпратени в спасителен център в Холандия, да продължат да се грижат за тях.\r\n\tОт неправителствената организация обаче обясняват, че състоянието на двете лъвчета продължава да е нестабилно и повод за сериозни тревоги. \"При пълен преглед, извършен на 27 януари, беше установено, че при Терез се забелязва неправилен растеж на костите на предните лапи, което изисква спешна намеса – отначало с промяна на диетата и постоянно наблюдение на проблема от тесни специалисти, а при липса на подобрение – и с извършване на операция\", се казва в позиция на \"Четири лапи\".\r\n\tПрегледът на двете лъвчета е извършен от д-р Марк Йолкел, който пристига за случая от Берлинския институт за изследване на зоопаркови и диви животни \"Лайбниц\" и от специалистите от Централна ветеринарна клиника в София, която е и с най-голям опит при лечението на големи котки в България.\r\n\tФондация \"Четири лапи\" е готова да приеме лъвчетата в своя спасителен център Фелида в Холандия и да осигури висококвалифицирана медицинска помощ за тях именно заради специфичните им нужди.\r\n\tОрганизацията съобщава още, че здравословните проблеми при Масуд и Терез се обуславят от няколко фактора. \"На първо място е фактът, че те са поне второ поколение близкородствено развъждане - техните родители и родителите на техните родители са брат и сестра, което е предпоставка за предразположение към здравословни проблеми. На второ място идва стресът и цялостната ситуация около раждането им, отхвърлянето от майката и отглеждането им от хора със заместители на майчиното мляко\", смятат от \"Четири лапи\". \r\n\t\"Рискът този тип животни да не оживеят в първите дни и дори месеци след раждането е огромен. Така Терез и Масуд загубиха сестричката си. Дори и когато оцелеят обаче, тези животни се нуждаят от специализирани грижи и постоянно наблюдение, защото рискът за здравето им остава огромен. Виждаме това при настоящето състояние на Терез\", казват още от организацията.\r\n\tОсвен това заключението на \"Четири лапи\"  е, че в Пазарджик на практика няма условия за отглеждане на големи котки според съвременните стандарти. \"Зоологическата градина\" представлява клетки в гората. Те са с достатъчно голяма площ, но са поставени така, че животните нямат никаква възможност за уединение. Това е абсолютно задължително за тях, защото постоянното натоварване, на което са изложени от посетителите, е равно на тормоз, когато те нямат възможност да се скрият. Концепцията за \"зоологическата градина\" е правена на парче - без съобразяване със специфичните нужди на всички отделни видове животни и симбиозата между тях. Зоопаркът не разполага с опитни и обучени специалисти гледачи - абсолютно задължително условие за отглеждането на животни в състоянието на Терез и Масуд. В града няма ветеринарни лекари и клиники, които имат достатъчен опит с диви животни, а още по-малко с такива, които имат специфични нужди\", сочи заключение на организацията. \r\n\tТя допълва, че в спасителния център за големи котки \"Фелида\" в Холандия се строят специални помещения и външни заграждения, съобразени с нуждите на всяко едно конкретно животно. \"Така за посрещането на Терез и Масуд се приготвя техния специфичен временен дом - вътрешно заграждение с отопление около 20 кв. м с лежанки, платформи, пясъчник и допълнително средово обоготяване. Когато времето навън позволи, ще имат достъп до външно заграждение около 30 кв. м., което също ще бъде съответно средово обогатено спрямо нуждите им. На животните ще се даде време да се адаптират към новата среда - около 14 дни, като през това време ще бъдат наблюдавани постоянно, тъй като е известно, че заради проблемите им в най-ранна възраст са предразположени към заболявания. Предвижда се още един пълен медицински преглед като здравословното им състояние ще продължи да бъде следено от експертите в Института \"Лайбниц\" в Берлин, с които Фондация \"Четири лапи\" си сътрудничи активно. Ще се правят консултации и с най-добрите експерти в Европа\", се казва още в становището на организацията.", "date": "2018.01.29", "title": "Пазарджик не се отказва от лъвчетата Терез и Масуд"}
{"url": "http://www.mediapool.bg/bsp-iska-ostavki-na-bdzh-shefove-moskovski-zakri-futbolniya-tim-news274877.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБСП поиска транспортният министър Ивайло Московски да освободи цялото ръководството на БДЖ, заради злоупотреби в държавното дружество. Поводът беше телевизионно разследване, в което бяха показани некачествени ремонти на локомотивите, извънреден труд на машинистите многократно над допустимите норми и назначени футболисти, които не ходят на работа. Социалистите казаха, че за това алармират от две години, но нищо не се случва и корупцията продължава във всяко едно държавно дружество.\r\n\tОтговорът на транспортния министър Ивайло Московски дойде веднага след брифинга на БСП. На извънредна пресконференция той заяви, че закрива футболния отбор на БДЖ, служителят, отправил заплахи, е уволнен и защити на ръководството на компанията. БСП ще ги запомнят със съсипване на железниците, а нас с работата ни, каза Московски. Посочи, че от 850 млн. лв. дългове на БДЖ през 2009 г., сега задълженията на държавния холдинг са 330 млн. лв.\r\n\tЗам.-председателят на парламентарната група на БСП Георги Свиленски каза, че ако Московски продължи да държи на ръководството на БДЖ и да твърди, че то изпълнява задълженията си, тогава ще поискат неговата оставка. \"Не намирам сериозен повод да подам оставка или да искам оставката на колегите си\", отговори му Московски.\r\n\tБСП искат още в БДЖ да влезе Сметната палата и да направи проверка на холдинга, както и Инспекцията по труда за извънредния труд. Московски отговори, че от три месеца Сметната палата проверява дружеството.\r\n\tВ разследване на Нова телевизия беше показано, че машинистите работят много над разрешените 150 часа извънреден труд за една година. Това създава предпоставка за произшествия заради преумора.\r\n\t\"Недопустимо е машинистите да имат толкова много работни часове. Това е равносилно на самоубийство или убийство на самите пътници, които се возят във влаковете. Не може човек, който е спал 4 часа, да отиде да управлява бързия влак София –Варна, да спи във Варна 8 часа, да се върне и пак да го пишат на работа\", каза Християн Кръстев, бивш изпълнителен директор на БДЖ на пресконференцията на БСП.\r\n\tИзпълнителният директор на \"БДЖ Товарни превози\" Любомир Илиев призна пред телевизията, че действително имат проблем с кадрите и за последните години стотици машинисти са отишли да работят за метрото или в 14-те частни превозвачи. Причината за отлива е в ниското заплащане. Днес допълни, че извънредният труд в БДЖ е напълно доброволен и никой не е принуждаван да работи извънредно, ако не желае.\r\n\tВ разследването по телевизията бяха показани бяха локомотиви, които скоро след като са излезли от депото за ремонт, отново се развалят.\r\n\tБившият изпълнителен директор на БДЖ Кристиян Кръстев каза, че от 2016 г. е подписан договор за ремонти с външна фирма. Принципът сега е ремонтите да се правят в депо на БДЖ, с персонал на БДЖ, с техника, оборудване и пари на БДЖ, а накрая да се плати на частната фирма, каза Кристиян Кръстев.\r\n\tДепутатът от БСП Димитър Данчев припомни случаи, в които локомотив се запали на гара, а дефектни спирачки станаха причина за инцидент с влак и констатира, че БДЖ не взимат отношение по тези случаи.\r\n\tБлагодарение на БСП беше затворен последният завод за ремонт на локомотиви в България, отвърна им Московски. В поръчката за подвижния състав сме заложили изграждането и оборудването на нов завод за ремонт на локомотиви, допълни той.\r\n\t\r\n\tВ телевизионното разследване бяха показани и двама футболисти – Христо Стамболийски и Александър Тодоров, назначени на трудов договор в БДЖ на заплата от 900 лв., които не ходят на работа. Бившият защитник на \"Левски\" Христо Стамболийски се води инспектор в отдел \"Превенция и анализ на риска\".\r\n\t\"До август 2016 г. министър Московски не знаеше, че в БДЖ има футболен отбор. Този отбор обаче се оказа частна структура, извън дружеството, и това бе признато от изпълнителния директор\", каза Георги Свиленски от БСП. Той попита защо спортистите в този клуб са назначени в БДЖ, след като са картотекирани като футболисти.\r\n\tИвайло Московски заяви, че е разпоредил футболният отбор на железниците да бъде закрит, за да бъда затворена темата и да престанат спекулациите около нея.\r\n\tИзпълнителният директор на \"Холдинг БДЖ\" Владимир Владимиров каза, че \"нито една стотинка\" от БДЖ не е използвана за финансирането на отбора. , попита Владимиров. Той разясни, че се спортува в почивните дни. \"Няма нито измислени длъжности, нито футболисти, нито заплати\", каза Владимиров.\r\n\t\n\n\r\n\t\"За пореден път сме свидетели на злоупотреби в БДЖ. Приехме антикорупционния закон, вотът на недоверие беше отхвърлен от управляващите, но е явно, че проблемите с корупцията в България продължават\", каза Георги Свиленски. Той припомни, че за случващото се в БДЖ левицата е алармирала още през август 2016 г. \"Тогава говорихме аз и двама служители на БДЖ, които след тази пресконференция бяха уволнени\", каза Свиленски.\r\n\t\"Борбата с корупцията в дружеството приключва с уволнението на тези двама служители, които са имали доблестта да разкажат какво се случва с ремонтите, заплащането на машинистите и футболния отбор в БДЖ\", заяви Свиленски. Обобщи, че \"корупцията продължава да съществува във всяко едно държавно дружество\".\r\n\tМинистър Московски отговори, че през 2009 г, задълженията на БДЖ са били 850 млн. лева, а към днешна дата са 330 млн. лева. Същата е тенденцията и при оперативните загуби на дружеството - през 2009 г. те възлизат на 68 млн. лева, а днес са 15 млн. лева.\r\n\t\"Това показват числата, те са видими, дружеството се стабилизира\", каза Московски. \"Няма как финансовите показатели на едно дружество, при тежка корупция както твърдят колегите от опозицията, да се подобряват. Или при управлението на БСП тя е била чудовищна, за да генерират такива дългове и загуби на дружеството, или твърдението, че ние не се справяме добре, не е вярно. Могат да кажат, ние бяхме много корумпирани, съсипахме дружеството, доведохме го до технически фалит или другото – браво колеги, вие се справихте по-добре\", коментира Московски.", "date": "2018.01.29", "title": "БСП иска оставки на БДЖ шефове, Московски закри футболния тим"}
{"url": "http://www.mediapool.bg/nad-13-ot-firmite-u-nas-ochakvat-problemi-sas-zashtitata-na-lichnite-danni-news274878.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБлизо 36 на сто от българските фирми очакват да изпитат административни затруднения при въвеждането на европейския регламент за защита на личните данни, който влиза сила на 25 май 2018 г. и задължава абсолютни всички фирми да имат организация за предпазване на системите си от хакерски атаки и изтичане на данни за техни потребители или доставчици. Това сочи допитване, проведено през януари от \"Алфа Рисърч\" сред членовете на КРИБ по поръчка на компанията \"Телелинк\". Неговите данни бяха представени на конференция в София, организирана от Дигитална национална коалиция и посветена на новия регламент. Форумът бе открит от министъра на българското европредседателство Лиляна Павлова, а българският еврокомисар по цифровата икономика Мария Габриел се включи с видео обръщение.\r\n\tПроучването показва, че фирмите, базирани в София, са по-започнати с изискванията н ановия регламент и са по-ангажирани към внедряването им, докато дружествата от останалата част от страната нямат пълна яснота относно мерките, които трябва да вземат за синхронизиране с нормите на регламента.\r\n\tРезултатите сочат още, че големите компании като цяло са по-добре информирани и подготвени за въвеждането на новите правила, докато малките и средни компании са колебливи в преценката си дали ще успеят навреме да отговорят на предписанията на регламента и дали новите правила ще породят административни спънки, сочи още изследването, представено от изпълнителния директор на \"Телелинк\" Любомир Минчев.\r\n\tЛиляна Павлова пък цитира социологическо проучване, според което 80 процента от европейските потребители не са сигурни дали техните данни са добре защитени, а това е топ приоритет на Еврокомисията.\r\n\tПо думите й една от основните причини Европа да не може да задържи малките и средни иновативни предприятия е именно липсата на единната регулаторна рамка, която да им позволи да се развиват свободно и доверието или недоверието на потребителите дали техните лични данни са добре защитени.\n\n\r\n\tС влизането в сила на Общия регламент за защита на личните данни, по време на българското европредседателство, ще преживеем може би най-революционната промяна в областта на защитата на личните данни през последните 20 години, каза Гергана Паси, председател на Дигиталната национална коалиция. По думите й българският бизнес, публичната администрация и потребителите на данни са в много голяма степен ненапълно подготвени за влизане в сила на този регламент. Тя препоръча да се направи информационна кампания за мерките, които фирмите трябва да приложат. В отговор Венцислав Караджов, председател на Комисията за защита на личните данни, каза, че е започнала кампания за разясняване на новия регламент, като предстоят събития в Пловдив, Велико Търново, Варна и Бургас..\r\n\tМария Габриел каза, че с въвеждането на изискванията за защитата на личните данни Европа се подготвя за цифровата ера.\r\n\t\"2018 г. ще бъде ключова година за защитата на данните в Европа\", се посочва в разпространено съвместно изявление на първия заместник-председател Франс Тимерманс, заместник-председателя Андрус Ансип и членовете на Комисията Вера Йоурова и Мария Габриел. \"Личните данни са навсякъде. Когато ползвате смартфона си, може да бъдат събирани данни за вашето местонахождение, вашите вкусове, вашите приятели и вашето здраве (…) Правото на ясна и разбираема информация ще попречи на дружествата да се крият зад дълги правни формулировки с цел да получат нашето съгласие за обработка на личните ни данни. Друго ново право е преносимостта — правото на предаване на данните на гражданите от един доставчик на услуги на друг, което ще им позволи бързо да сменят доставчиците. Вече са изяснени съществуващите права, като например правото да бъдеш забравен\", заявяват четиримата представители на Еврокомисията\r\n\t.\r\n\tТе припомнят, че според новия регламент ако лични данни на потребители, съхранявани от някое дружество, станат жертва на кибератака, дружеството ще трябва да информира органите и своите потребители в рамките на 72 часа. Когато личните данни се предават през граница, те ще продължават да се ползват със защита, допълва се в изявлението.\r\n\tПравилният баланс между интересите на компаниите и организациите и на потребителите ще бъде ключът за изграждането на доверие между тях и за правилното въвеждане на новите правила за защита на личните данни, коментира главният изпълнителен директор на \"Теленор България\" Оле Бьорн Шулстъд по време на конференцията.\r\n\tСпоред него новите правила, както и бъдещата европейска регулация за неприкосновеност на личните данни (ePrivacy), могат създадат нови възможности за иновации и за развитие на дигиталната икономика, както за бизнеса, така и за отделните граждани\r\n\tШулстъд смята, че липсата на информираност по темата сред тях, както и нуждата от образователни инициативи насочени към широката публика, са основните предизвикателства, свързани с въвеждането на новите правила за защита на личните данни на потребителите.", "date": "2018.01.29", "title": "Над 1/3 от фирмите у нас очакват проблеми със защитата на личните данни"}
