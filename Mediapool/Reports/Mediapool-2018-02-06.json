{"url": "http://www.mediapool.bg/holandskiyat-premier-bulgaria-oshte-ne-e-gotova-za-shengen-i-evrozonata-news275161.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tХоландският премиер Марк Рюте потвърди и в София позицията на страната си, че България все още не е готова за влизане в Шенген. След среща с българския колега Бойко Борисов във вторник той заяви, че все още България не е свършила работата си, за да бъде допусната в зоната за свободно пътуване. \r\n\t \r\n\t, заяви холандският премиер.\r\n\t \r\n\tСпоред него България не е напълно готова да се присъедини и към  Еврозоната.\r\n\t \r\n\t посочи Марк Рюте. \r\n\t \r\n\t\r\n\t\tТой допълни, че трябва да се постигне добър баланс по отношение на сигурността и търсещите убежище. \r\n\t\r\n\t\t \r\n\r\n\tХоландецът е един от европейските лидери, които се противопоставят най-остро на българското присъединяване в зоната за свободно пътуване заради липсата на достатъчно резултати в борбата с корупцията и организираната престъпност.\r\n\t \r\n\tРюте поздрави Борисов за изключителното му лидерство и посочи, че България е ключов играч в региона и важна за ЕС.\r\n\t \r\n\t \r\n\tБорисов от своя страна посочи, че  имаме още много какво да направим, но вярва, че ще постигнем добри резултати. \r\n\t \r\n\t, заяви Борисов. \r\n\t \r\n\t\r\n\t \r\n\t\r\n\t\tПо-рано във вторник бившият външен министър Соломон Паси предложи България да заплаши холандския премиер Марк Рюте, че може да блокира евентуална негова кандидатура за председател на Европейския съвет, ако страната му продължава да се противопоставя на българското присъединяване към Шенген.\r\n\t\r\n\t\t \r\n\t\r\n\t\t, каза Паси пред бТВ.\r\n\t\r\n\t\t \r\n\t\r\n\t\tСпоред много наблюдатели Рюте  вероятно ще замести Доналд Туск като председател на Европейския съвет.\r\n\t\r\n\t\t \r\n\t\r\n\t\t, каза Паси пред бТВ.\r\n\t\r\n\t\t \r\n\t\r\n\t\t\r\n\t\r\n\t\t \r\n\r\n\tЕвропейските институции периодично призовават за приемане на двете страни в Шенген, тъй като те са изпълнили техническите условия за членство, но някои страни все още имат резерви заради пропуски в борбата с корупцията и организираната престъпност. Миналата година Марк Рюте  на председателя на Европейската комисия Жан-Клод Юнкер България и Румъния да станат веднага част от Шенген.\r\n\t\"Юнкер е романтик. Мисля, че когато някой има видения, трябва да се консултира с лекар\", коментира Рюте, цитиран от \"Романия либера\".\r\n\tПо думите му \"има твърде много опасения за контрола на границите и корупцията\" в България и Румъния.\r\n\tСпоред Соломон Паси с поставянето на пречки пред влизането на България в Шенгенската зона Европейският съюз не изпълнява договора си с нас.\r\n\t\"Ние имаме задължение да влезем в Шенген и Европейският съюз да ни приеме и то произтича от договора, който подписахме на 25 април 2005 г. Тогава срокът за влизане беше 2009 г. За съжаление, договореното не се изпълнява, поставят се нови изкуствени условия пред членството на България в Шенген, каквито не могат да бъдат поставени според този договор, т.е. това, което се случва, е, че ЕС не изпълнява свой ангажимент към България\", смята той.\r\n\tПо време на визитата си в България по-рано тази година германският канцлер Ангела Меркел подкрепи “скорошно\", но поетапно влизане в Шенген. Въпреки това дори в самата Германия все още има съпротива срещу българското членство.\n\n\r\n\tТова стана причина в началото на февруари Борисов да  от ЕС в \"несправедливо\" отношение към България и за \"измисляне\" на мотиви за отказ от членство в Шенген.", "date": "2018.02.06", "title": "Холандският премиер: България още не е готова за Шенген и Еврозоната"}
{"url": "http://www.mediapool.bg/ima-bezhantsi-koito-se-vrashtat-v-siriya-nedovolni-ot-izgnanichestvoto-news275182.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tАмар Марауи отчаяно искал да напусне Сирия и избягал. В началото на 2016 г. той платил на контрабандисти и стигнал по опасен морски маршрут до Гърция, след което преживял изтощително пътуване с влак, автобус и пеша през Европа.\r\n\tДве години по-късно 36-годишният мъж е отново у дома в Алепо. Върнал се миналото лято - потиснат, обзет от носталгия и ужасен от перспективата да остане там още една зима, той не можел да понесе живота в германския град Зул.\r\n\tГермания \"беше скучна, скучна, скучна\", каза той.\r\n\tМарауи е един от малкото върнали се в Сирия бежанци от над 5,4-те милиона, избягали от родината си след избухването на гражданската война през 2011 г. Засега те са съвсем малко - десетки хиляди. ООН и приемащите държави в Европа не насърчават връщането им, като казват, че Сирия не е безопасна.\r\n\tНо потокът от завръщащи се хора може да нарасне през идната година, защото обстановката в Сирия се стабилизира, а в приемащите държави се увеличава враждебността към бежанците. Подкрепяната от Русия армия на президента Башар Асад си възвърна почти всички големи градове, а групировката \"Ислямска държава\" е изгонена от почти цялата територия, която владееше някога.\n\n\r\n\tМотивите за завръщане са много. Сред тях е и най-обикновената носталгия. Много бежанци са изхарчили всичките си спестявания и или не могат да си намерят работа, или не получават разрешение да работят. Стотици хиляди линеят в лагери в съседни страни. Тези, които отидат в Европа, често получават помощ, но някои разбират, че Западът не предлага възможностите, на които са се надявали, или са подложени на дискриминация, или се чувстват изолирани в различна култура с езикови бариери и суров климат.\r\n\tИма обаче и много сериозни причини да изберат да останат в изгнание. Спокойствието в някои части на Сирия зависи от крехките местни примирия. В някои райони продължават да се водят боеве, включително между Асад и бунтовниците в северозападните райони и на други места. Мнозина млади мъже не искат да се връщат, защото се страхуват, че ще трябва да отидат на задължителна военна служба.\r\n\tДори в районите, където боевете са спрели и за момента изглежда малко вероятно да избухнат отново, градовете са силно разрушени. Близо 6,1 милиона сирийци, които все още са в страната, са напуснали домовете си, така че бежанците не са единствените, които чакат да се завърнат.\r\n\tТрудно е да се установи броят на завръщащите се. Сирийските власти казват, че нямат точни данни, и добавят, че мнозина се връщат през Ливан и не са разпитвани дали са бежанци или просто пътуващи сирийци. Европейските страни и Турция не проверяват дали тръгващите си сирийци се връщат в родината.\r\n\tСпоред говорителя Андрей Махечич Върховният комисариат за бежанците на ООН (ВКБООН) има информация за около 68 000 бежанци, завърнали се доброволно от съседни страни от януари до октомври 2017 г. Това са най-новите данни. Той каза, че броят на завръщащите се е нищожен в сравнение с този на оставащите в Ливан, Йордания, Турция и Европа и на все още напускащите Сирия.\r\n\tМиналата година Турция, където има 3,5 милиона сирийски бежанци, завзе територия в Северозападна Сирия по общата граница между двете страни. Оттогава са се завърнали около 130 000 сирийци от този район.\r\n\tОт Йордания, където има 650 000 бежанци, са се завърнали само около 8000 сирийци през цялата 2017 г., показват данни на ВКБООН. Повечето са тръгнали скоро след постигането през юли на местно примирие в част от Южна Сирия, после бройката е намаляла за годината. ВКБООН заяви миналия месец, че в Ливан броят на регистрираните бежанци е паднал под един милион за първи път от 2014 г. Някои са се преселили в трети страни или са починали, но няколко хиляди са се върнали в родината.\r\n\tНе всички се връщат, защото са готови.\r\n\tЖена на име Ум Уисам заяви за Асошиейтед прес, че се върнала в Сирия през август след шест години в Йордания. Съпругът й бил депортиран няколко месеца преди това - един от около 2300 депортирани от Йордания през 2017 г. Там той работел в строителството и без неговите доходи Ум Уисам и петте им деца не можели да продължат да живеят там. Семейството е от Алепо, но цената на живота там ги принудила да се заселят в южния сирийски град Дараа.\r\n\t\"За съжаление, тук няма вода, няма електричество, няма работа. Положението ни е много тежко, кълна се в Бога\", написа тя в Уотсап.\r\n\tВ същото време Марауи се радва, че си е у дома. Той седи зад бюрото в сервиза си за гуми близо до главния площад на Алепо \"Садала Ал Джабири\". Сега градът до голяма степен е спокоен, след като правителствените сили победиха бунтовниците там през декември 2016 г.\r\n\tКато мнозина други Марауи предприел епично пътуване, за да отиде в безопасност в Европа. Той напуснал Сирия през януари 2016 г. От Турция се качил на една от препълнените надуваеми лодки на контрабандистите, за да стигне до гръцкия остров Лесбос - особено опасно пътуване, защото не знае да плува. Минал през Македония, Сърбия, Словения, Хърватия и Австрия, дълго пътувал с влак и ходил пеш през гори.\r\n\tВ Германия започнал да учи език и занаят. Германците осигурили храна, дрехи и заплащане, но \"в града, където се установих, нямаше живот, имаше малко хора, изпитваш психологически натиск, потиснатост и е студено\", каза той. Изкарал само няколко месеца и през юли се върнал.\r\n\t13-годишният Адиб Аюб предприел пътуване по море до Гърция с чичо си през 2015 г. \"Прецених, че вероятността за оцеляване в морето е по-голяма от тази за оцеляване в Алепо\", каза баща му Фирас Аюб.\r\n\t\"Преди, и да ми предлагаха Европа, Америка и всички континенти на света, не бих напуснал страната си\", каза Фирас, който е собственик на магазин за шоколадови изделия в центъра на Алепо. \"Мисълта за напускане се появи, когато войната съсипа всичко. Може ли някой да остане и да живее в огнено кълбо? Където и да отидеш, все огън, снаряди и ракети.\"\r\n\tНадеждата била, че след като синът се установи в Европа, ще бъде разрешено на неговите родителите и трима му братя и сестри да се присъединят към него. Но това така и не станало, затова след две години неговите родители му казали да се върне. През септември момчето пристигнало на летището в Дамаск, където било посрещнато от разплаканата си майка.\r\n\t\"Беше приключение\", каза Адиб, седнал до нафтова печка една студена сутрин в апартамента на родителите си в западната част на Алепо.\r\n\tТой ходил на училище в германския град Райнхайм и бил полузащитник в местния футболен отбор. Сега Адиб играе за футболния отбор \"Итихад\" в Алепо - един от водещите отбори в Сирия.\r\n\tКазва, че не би се върнал в Европа, дори да има възможност.\r\n\t\"Това е нашата страна\", каза той. \"Ако отидем в друга страна, в Германия, хората там не са като нас.\"", "date": "2018.02.06", "title": "Има бежанци, които се връщат в Сирия, недоволни от изгнаничеството"}
{"url": "http://www.mediapool.bg/v-gartsiya-razsledvat-polititsi-po-podozreniya-za-podkupi-ot-farmatsevtichna-firma-news275174.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tВ Атина парламентарната комисия за борба с корупцията започва разследване за корупция на висши гръцки политици. Според разследващите те са получавали пари, за да рекламират лекарства на швейцарската фармацевтична компания \"Новартис\". Тя пък умишлено е поддържала високи цени, а това е затруднило достъпа на хиляди пациенти до животоспасяващи медикаменти, твърдят властите.\r\n\tРазследването има данни, че швейцарската фармацевтична компания е подкупила лекари, висши служители в министерствата на здравеопазването и на финансите, съобщи БНР.\r\n\tЗамесени в случая по незаконна реклама на \"Новартис\" са двама бивши премиери и осем бивши министри.\r\n\tПоради обхвата на скандала още днес разследваните започнаха да дават показания пред парламентарната комисия за борба с корупцията.\r\n\tСпоред министъра на правосъдието Ставрос Кондонис по случая има доказателства за вземане на подкупи в особено големи размери и пране на пари.\n\n\r\n\tХронологията на разследването обхваща бивши правителства на социалистите и консерваторите.\r\n\tВсички политически фигури категорично отричат да са замесени в случая.\r\n\tСпоред опозицията от СИРИЗА използват скандала, за да компрометират политически противници.", "date": "2018.02.06", "title": "В Гърция разследват политици по подозрения за подкупи от фармацевтична фирма"}
{"url": "http://www.mediapool.bg/vss-blamira-lozan-panov-za-smyanata-na-ekipa-mu-news275178.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tВисшият съдебен съвет отхвърли във вторник предложението на председателя на Върховния касационен съд (ВКС) Лозан Панов за освобождаването на заместника му Красимир Влахов.\r\n\tЕдва четирима членове на Съдийската колегия на ВСС подкрепиха искането на Панов, а 10 се обявиха \"против\".\r\n\tСлед бламирането на Панов от страна на ВСС, Влахов веднага си подаде оставката. Шефът на ВКС Лозан Панов иска съдия Светла Димитрова за свой заместник и ръководител на Гражданската колегия на съда.\r\n\t\r\n\tРокадата във ВКС мина през тягостен скандал, който продължи и на заседанието в Съдийската колегия на ВСС. През лятото Лозан Панов изненадващо поиска Влахов да си подаде оставката. Съдията отхвърли искането на шефа си с аргумент, че той е назначен след гласуване на колегите си от Гражданската колегия. Позицията на заместник-председателите на ВКС не е ограничена от определен мандат.\n\n\r\n\tЛозан Панов не се отказа и свика Пленума на съда, който да реши въпроса. По време на заседанието той атакува остро своя заместник, наследен на позицията от предишния шеф на ВКС Лазар Груев. В крайна сметка Пленумът одобри предложението на Панов за назначаване на съдия Светла Димитрова за заместник-председател. Върховните съдии изпратиха съдия Влахов със специални благодарности за работата му в Гражданската колегия.\r\n\tВ мотивите до ВСС Лозан Панов посочва, че Красимир Влахов заема този пост от 2012 г., а преди това е бил председател на Софийския районен съд. Панов изрично посочва, че Влахов от девет години заема ръководни длъжности в съдебната система.\r\n\t\r\n\tНапрежението във ВКС се прехвърли и върху дискусията във ВСС. Лозан Панов атакува остро заместника си, но каза, че напрежение във ВКС няма, въпреки че е имало опити да се създаде такова.\r\n\t\"Хубаво е, че (Влахов) обича да бъде харесван (от съдиите). Обаче има моменти, в които интересът на съда влиза в противоречие с обществения. Когато встъпих в длъжност председател на ВКС, накарах колегите, които бавят дела, да ги пишат в срок. Знаех, че това ще доведе до противопоставяне, но трябваше да го направя, защото вече бях административен ръководител и трябваше да осигуря на обществото нормално правосъдие. Не спечелих симпатиите на съдиите, но гражданите имат право да получават бързо и качествено правосъдие\", каза Панов.\r\n\tСтава дума за решението му преди две години да прехвърли около 700 забавени дела от Търговската колегия на ВКС в Гражданската, където ръководител е Влахов. Съдия Лозан Панов обяснява, че Красимир Влахов не му е помогнал по никакъв начин в този труден момент.\r\n\t\"Красимир Влахов изчезна, а решението беше непопулярно. Аз останах сам да убеждавам гражданските съдии да работят повече, а това не е лесно“, каза Панов. Той обвини Красимир Влахов, че е предпочел да се хареса на съдиите, отколкото да изпълни дълга си.\r\n\tВ депозирано писмено становище до ВСС Красимир Влахов обяснява, че в този период е бил в болница и се възмущава, че здравето му е използвано като аргумент за смяната.\r\n\tСлед като Панов бе бойкотиран, Олга Керелска (бивш съдия във ВКС) попита колегите си във ВСС защо игнорират решението на Пленума на ВКС. Тя им напомни, че повечето от тях са обещали да защитават съдийското самоуправление, което в случая бе погазено.\r\n\t\r\n\t \r\n\t\"Преди всичко, държа да е ясно, че това не е оставката, която се опитаха да ме принудят да подам. Аз съм независим съдия, който не взема решенията си под натиск и който се подчинява само на закона и на собствената си съвест\", се казва в мотивите към оставката на Красимир Влахов. Той допълва, че държи да се запазят отношенията на колегиалност в съда, което за него е по-важно от позицията му.\r\n\t \r\n\t\"Срамувам се пред моите колеги, на които не мога да обясня, че не съм в състояние да поставя интересуващите ни въпроси на вниманието на председателя на съда - главно поради специфичното му разбиране за работно време и работно място, но също така и защото приоритетите му очевидно не са свързани с работата. Не мога да съм заместник на административен ръководител, чиято съпричастност към проблемите на институцията като цяло се изчерпва с проверки за неспазени инструктивни срокове и унизителното отстраняване на дългогодишни съдебни служители, за да бъдат заменени с други; който използва съдийското самоуправление по начин, който разкрива пълна липса на уважение към колегите съдии; който открито говори за системата, в която работим, на която сме се отдали и която ни е създала (и него също), като за \"цирозата\" на обществото\", обяснява Влахов.\r\n\t \r\n\tТой обвинява Панов, че с последните си изказвания за върховните съдии злепоставя институцията и ерозира доверието на гражданите в правосъдието. Според него в момента ръководството на Върховният касационен съд е изпаднало в институционална изолация.\r\n\t \r\n\t\"Не разбирам екипността като задължение на заместника да служи като параван на нечие нищоправене и поемане на отговорност за чужди решения (някои наричат това \"синергия\"). За последно председателят на ВКС събра екипа си от заместници преди съдебната ваканция през 2017 г. Надявам се след моята оставка поне това да се промени\", казва Влахов.\r\n\t \r\n\t\r\n\t \r\n\tНовият фаворит на Лозан Панов съдия Светла Димитрова в момента е председател на Трето гражданско отделение на ВКС. Тя има 38 години юридически стаж, който е изкаран изцяло в органите на съдебна власт. Съдия Димитрова започва кариерата си като младши съдия в Окръжен съд – Ловеч. Кариерата й в София започва в Софийския районен съд, минава през Софийския градски съд, Софийския апелативен съд, а през последните 11 години е съдия във ВКС.\r\n\tПрез последната година някои решения и коментари на Лозан Панов генерираха значително напрежение сред върховните съдии. Докато все още се точи скандалът с Влахов, съдия Панов обвини върховните съдии, че  за съдебната реформа. Казаното на заседание на ВСС получи солиден отзвук във ВКС. По време на това заседание ВСС отново бойкотира Панов за предложението му за намаляване на щата на ВКС с четири бройки за върховни съдии.\r\n\tВ Съдийската колегия на ВСС има цели петима съдии от ВКС, като в ключови моменти Панов засега не успява да спечели подкрепата им.", "date": "2018.02.06", "title": "ВСС бламира Лозан Панов за смяната на екипа му"}
{"url": "http://www.mediapool.bg/polskiyat-prezident-shte-podpishe-sporniya-zakon-za-holokosta-news275183.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПолският президент Анджей Дуда обяви във вторник, че ще подпише спорния закон за Холокоста, предизвикал протести от страна на Израел, Украйна и САЩ, предадоха световните агенции.\r\n\t\r\n\tДържавният глава едновременно с това поиска от Конституционния съд да се произнесе дали законът не противоречи на конституцията в частта му за свободата на словото и в разпоредбата, предвиждаща затвор за онези, които обвиняват полския народ или полската държава в участие в нацистките престъпления.\r\n\t \r\n\tЗаконът предвижда до три години затвор за онзи, който използва израза \"полски лагери на смъртта\" и който заяви \"публично и в противоречие на фактите\", че полската страна или полският народ са съучастници на престъпленията на нацистка Германия.\r\n\t \r\n\tТези части от закона породиха дипломатическа криза с Израел, който се опасява, че те ще позволят на Полша да прикрие ролята на онези поляци, които са убивали или издавали евреите на нацистите по време на германската окупация на Полша през Втората световна война.\r\n\t \n\n\r\n\tРазпоредбите на закона, отнасящи се до действията на украинските националисти в периода 1925-1950 г., предизвикаха гнева на Украйна.\r\n\t \r\n\tИзраелското външно министерство заяви във вторник, че Израел се надява, че \"ще е възможно да бъде договорено да се внесат изменения в закона\", преди той да бъде окончателно приет.\r\n\t\r\n\tЕвропейската еврейска асоциация заяви, че възнамерява да подаде жалба срещу спорния Закон за националната памет. Председателят на асоциацията равин Менахем Марголин каза, че организацията ще оспори закона пред Конституционния съд на Полша.\r\n\t \r\n\t\"Аз също така писах на ръководителите на всички институции на ЕС с искане да порицаят полското правителство\", заяви той.\r\n\t \r\n\tПо думите му \"изглежда немислимо, че на държава членка на ЕС може да бъде позволено да замазва историята, като налага драконовско законодателство, съгласно което хора могат да бъдат пращани в затвора за поддържане на алтернативно виждане за случилото се в най-мрачните дни в Европа\", предаде ДПА.", "date": "2018.02.06", "title": "Полският президент ще подпише спорния закон за Холокоста"}
{"url": "http://www.mediapool.bg/pochti-polovinata-zhiteli-na-rusiya-mechtayat-detsata-im-da-stanat-chekisti-news275179.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tВестник \"Ведомости\" разсъждава в редакционен коментар защо почти половината жители на Русия искат децата им да станат чекисти. Социолозите от фонд \"Обществено мнение\" (ФОМ) регистрират нарастваща популярност на тайните служби през период, практически съвпадащ с управлението на президента Владимир Путин, посочва руският всекидневник, цитиран от БТА.\r\n\t \r\n\tВ сравнение с 2001 г. положителните оценки в Русия за дейността на тайните служби са нараснали тази година почти двойно - до 66 процента, а отрицателните са намалели тройно и през януари са били 12 на сто. Според 69 процента от населението (и 76 на сто от хората под 30 години) е престижно човек да работи във Федералната служба за сигурност. Четирийсет и пет на всеки сто души в Русия искат днес децата и внуците им да станат чекисти, срещу само 29 процента през 2001 г.\r\n\t \r\n\tСпоред изданието престижът на руските тайни служби расте заради засилващата се конфронтация на Москва със Запада.\n\n\r\n\t \r\n\t\"Формираният най-вече от телевизора синдром на обсадена крепост създава в умовете необходимост да парират интригите на враждебните сили - коментира Григорий Кертман от ФОМ. - Информацията за извършени и предотвратени терористични атентати в Русия и в чужбина потвърждава за гражданите, че има смисъл да съществуват специални служби. Опасността да се намесват те във всекидневния частен живот минава на заден план в очите на масите.\"\r\n\t \r\n\tОсвен това героичните сериали за чекисти от последните години са отслабили негативните чувства от репресиите по съветскко време, посочва \"Ведомости\", цитиран от Би Би Си. Върху нагласите на хората в Русия е повлияла и личността на Владимир Путин, който наред с мнозина свои съратници идва от тайните служби. Така много хора виждат в тях \"ефикасен социален асансьор\".\r\n\t \r\n\t\"Шумните дела срещу губернатори, висши служители и силови шефове убедиха хората в Русия, че ФСС е надвила съперниците си в негласната схватка на спецслужбите и е заела върховата позиция в йерархията им. Станала е всеобщ контрольор - и на правоохранителните структурии, и на държавния апарат\", смята политологът Николай Петров.\r\n\t \r\n\tХората виждат, че именно чекистите, а не бизнесмените или държавните служители, са истинските господари на положението в страната. Затова искат и близките им да постигнат същия успех в живота, констатира \"Ведомости\".", "date": "2018.02.06", "title": "Почти половината жители на Русия мечтаят децата им да станат чекисти"}
{"url": "http://www.mediapool.bg/salah-abdeslam-poveche-nyama-da-prisastva-na-deloto-v-belgiya-news275181.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСалах Абдеслам, единственият оцелял терорист от атентатите в Париж през ноември 2015 г., не желае повече да присъства на делото срещу него в Брюксел, започнало вчера. Белгийският съд е потвърдил, че в четвъртък, когато предстои следващото заседание по делото, обвиняемият ще отсъства, съобщиха местни медии.\r\n\t \r\n\tПървоначално се предвиждаше съдът да заседава четири дни - до петък. След като вчера Абдеслам отказа да дава показания, съдът реши, че ще заседава само още веднъж - в четвъртък.\r\n\t \r\n\tСлед вчерашното заседание обвиняемият бе върнат в затвор във Франция, на границата с Белгия.\r\n\t \r\n\tВероятно след решението повече да не се явява пред съда в Брюксел, той ще бъде откаран в затвор край Париж. Там Абдеслам ще очаква началото на делото за участието му в парижките атентати. В Брюксел той е подсъдим за вероятно участие в престрелка с полицаи дни преди да бъде заловен.\r\n\t \n\n\r\n\tВъв Франция Абдеслам може да получи доживотна присъда по силата на закон, променен година след ударите, в които участва. Разследването установи, че той не се е отказал да се самовзриви в нощта на атентатите, а не е успял да задейства устройството си заради прекъснат проводник.\r\n\t \r\n\tСалах Абдеслам е френски гражданин, роден и живял в Брюксел до датата на атентатите.", "date": "2018.02.06", "title": "Салах Абдеслам повече няма да присъства на делото в Белгия"}
{"url": "http://www.mediapool.bg/migratsiyata-stava-tsentralna-tema-predi-izborite-v-italiya-news275184.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСлед като крайнодесен екстремист рани в края на миналата седмица шестима африкански мигранти, италианският премиер Паоло Джентилони призова за национално единство, а \"всички политически партии\" - да запазят спокойствие. Но апелът му не бе чут и това едва ли е изненадващо. Вместо това стрелбата, открита от автомобил от 28-годишния Лука Траини с неонацистки татуировки, постави миграцията в центъра на кампанията преди парламентарните избори на 4 март. Това пише във вторник агенция ДПА.\r\n\t\r\n\tБившият премиер Силвио Берлускони яхна събитията в Мачерата, Централна Италия, и каза, че страната е обременена с \"най-малко\" 600 хиляди незаконни имигранти, които се препитават с престъпления и са \"истинска социална бомба, готова да избухне\".\r\n\t \r\n\tДумите му намират отзвук сред голяма част от разочарованите от имиграцията италианци, докато страната бавно се възстановява от рекордната рецесия, почти утроила до 4,7 милиона броя на хората в абсолютна бедност.\r\n\t \r\n\t\"На много хора им е дошло до гуша [от мигрантите]\", казва пред ДПА 47-годишната Олга, жителка на Мачерата. \"Мнозина смятат, че е можело да се очаква, че някой ще започне да стреля по тях\", добавя тя, като помоли да не бъде цитирано пълното й име.\r\n\t \r\n\tВ медийни публикации се твърди, че Траини, провалил се кандидат на антиимигрантската Северна лига на местните избори миналата година, е казал пред прокуратурата, че е хванал оръжието, за да отмъсти за убийството на 18-годишна жена, чийто разчленен труп бе открит в сряда в два куфара край Мачерата. Един нигериец, неуспял кандидат за убежище и предполагаем наркодилър, е в ареста във връзка с това престъпление, но отказва да поеме отговорност за него.\r\n\t \n\n\r\n\tФедералният секретар на Лигата Матео Салвини нарича нигериеца \"ЧЕРВЕЙ\" (с главни букви) в пост във Фейсбук и казва, че управляващото левоцентристко правителство е \"оцапано с кръв\" заради неспособността си да изгони нелегалните имигранти. Салвини и Берлускони са част от водещия в анкетите консервативен блок, който включва и \"Италиански братя\", малка партия с неофашистки корени. Техен основен съперник е популисткото Движение \"Пет звезди\" (Д5З), а Демократическата партия (ДП) на Джентилони изостава на трето място.\r\n\t \r\n\tДП може да отчете като свое постижение намаляването на броя на пристигналите мигранти с една трета през миналата година благодарение на споразуменията с Либия за възпиране на миграцията и умереното икономическо възстановяване. Но избирателите явно не са впечатлени от това.\r\n\t \r\n\t\"През септември поръчана от нас анкета на ИПСОС показа, че 59 процента от италианците подкрепят опитите на правителството да намали имиграцията. И въпреки това 81 на сто от респондентите казват, че не се чувстват в по-голяма безопасност\", казва пред ДПА Матео Вила, изследовател от Института за изследване на международната политика (Istituto per gli Studi di Politica Internazionale). \"Опитът [на ДП] да остави на втори план въпроса за миграцията в предизборната кампания не сработи\", добавя Вила. Той отбелязва, че са достатъчни относително малък брой акостирания на мигранти и малко количество новини за свързани с мигранти престъпления, за да се запази усещането за \"криза\".\r\n\t \r\n\tОт 2013 г. Италия е регистрирала над 600 хиляди пристигнали мигранти. Страната е основна врата към Европа за пристигащите по море. Но не всички от тях са без документи, както твърди Берлускони, а и не всички са останали в Италия. Според Вила около 25 на сто са получили или убежище, или право за пребиваване, а към 150 хиляди са се придвижили към по-благоденстващата Северна Европа, свеждайки броя на нередовните мигранти в Италия \"доста под\" 500 хиляди.\r\n\t \r\n\tСалвини и Берлускони се заканват да гонят всички от тях, по 100 хиляди души годишно. Обаче това е трудна задача, като се има предвид, че през 2016 г. имаше едва 5800 принудителни или доброволни репатрирания от Италия, отбелязва ДПА.\r\n\t \r\n\tРепатриранията струват много, тъй като мигрантите трябва да бъдат качени на самолети, понякога под полицейски ескорт. А това може да се случи само ако страните, от които произхождат, признаят тяхното гражданство и се съгласят да ги приемат обратно.\r\n\t \r\n\t\"Чакам да разбера как Берлускони възнамерява да изгони 600 хиляди чужденци: С бронирани влакове? С въздушен мост? С фериботи? Да ги хвърли в морето? Колко бързо?\", написа в \"Туитър\" левият италиански журналист Гад Лернер.", "date": "2018.02.06", "title": "Миграцията става централна тема преди изборите в Италия"}
{"url": "http://www.mediapool.bg/merkel-e-gotova-na-bolezneni-kompromisi-za-koalitsiya-v-germaniya-news275185.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tГерманската канцлерка Ангела Меркел каза във вторник, че нейните консерватори са готови да направят болезнени компромиси, за да постигнат коалиционно споразумение със социалдемократите, което да изведе Германия от политическата безизходица, предаде Ройтерс.\r\n\t \r\n\t\"Всеки от нас ще трябва да направи болезнени компромиси и аз съм готова за това\", заяви Меркел пред репортери преди началото на нов кръг от преговори между социалдемократите и консерваторите, които искат тази седмица да финализират четиригодишната си управленска програма.\r\n\t \r\n\t\"Когато погледнем движението на фондовите пазари през последните часове, виждаме, че живеем в бурни времена и това, което се очаква от нас като народни партии . . . е да съставим правителство за благото на хората - такова, което носи стабилност\", добави тя.\r\n\t \r\n\tЛидерът на социалдемократите изрази оптимизъм, пристигайки на преговорите, предаде ДПА.\r\n\t \r\n\t\"Имам сериозни основания да предполагам, че ще приключим днес, надявам се на положителен дух и добър резултат за нашата страна\", каза той.\r\n\t \n\n\r\n\tСоциалдемократите и консервативният блок на Меркел - ХДС/ХСС, продължават да преговарят за съставяне на ново правителство, след като не можаха да се споразумеят въпреки удължаването на крайния срок от уикенда.\r\n\t \r\n\tМястото на преговорите беше променено и сега те се водят в главния офис на ХДС, след като предния ден бяха в централата на социалдемократите.\r\n\t \r\n\tПартиите успяха вчера и онзи ден да постигнат съгласие в много области, включително жилищната политика, наемите и цифровизацията, но не можаха да се споразумеят за здравеопазването, трудовия пазар и външната политика.\r\n\t \r\n\t\"Волята е налице, според мен от всички страни\", каза лидерът на ХДС в парламента Александер Добринт. \"Но пречките все още са значителни.\r\n\t \r\n\tСоциалдемократите искат радикална реформа в здравното осигуряване, така че лекарите да получават еднакво заплащане за грижи за пациентите и с частни, и с държавни осигуровки, както и затягане на правилата за краткосрочните трудови договори.\r\n\t \r\n\tАко днес постигнат споразумение, очаква се утре да представят управленската си програма и разпределението на министерските постове.\r\n\t \r\n\tДнес изтича крайният срок за регистриране на нови членове на социалдемократите за участие в гласуването за одобряване на новата коалиция с консерваторите. Всички нови членове, регистрирани до 18 ч. местно време, ще могат да участват в гласуването за управленската програма, договаряна в момента от социалдемократите и консерваторите.\r\n\t \r\n\tВ началото на годината социалдемократите са имали 443 152 регистрирани членове, но към партията са се присъединили още хиляди, много от които са против подновяване на т.нар. голяма коалиция, управляваща Германия от 2013 г.", "date": "2018.02.06", "title": "Меркел е готова на болезнени компромиси за коалиция в Германия"}
{"url": "http://www.mediapool.bg/treti-den-na-zagubi-na-svetovnite-pazari-news275160.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБъркотия настана на световните финансови пазари, след като паника на Уолстрийт в понеделник вечерта срина акциите в Европа и Азия във вторник. Така загубите на международните борси, които започнаха от петък, продължават вече трети ден.\r\n\tСтраховете на инвеститорите на \"Уолстрийт\" в понеделник вечерта сринаха индустриалния фондов индекс \"Дау Джоунс\" за по-малко от час с 1500 пункта след месеци еуфория, изтъквана редовно от президента Доналд Тръмп, предадоха световните агенции.\r\n\tПредаван на живо по телевизията, сривът на \"Дау Джоунс\" прикова вниманието на минувачите в Ню Йорк. След леко повишаване, последвало срива, до затварянето на борсата индексът загуби 4.6 процента - най-големият спад след финансовата криза от септември 2008 г.\r\n\tБелият дом реагира с уверението, че вниманието на президента Тръмп е насочено към дългосрочните фундаментални показатели на икономиката, която остава изключително силна.\r\n\t\"Стандарт енд пуърс\" приключи в понеделник с 4.1% спад. Повечето индекси в Лондон и Франкфурт пък регистрираха спадове от около 3% - най-лошата ситуация на европейските борси от деня на британския референдум за напускане на ЕС.\r\n\t\"Файненшъл таймс\" обяснява случващото се с края на времената на евтините пари и обръщането на посоката към по-висок инфлационен натиск и съответно – по-високи лихви.\n\n\r\n\tВъв вторник сутрин спад от над 4 процента последва на борсата в Токио, където индексът \"Никей\" загуби 929 пункта до 21 752 - най-ниската стойност от октомври.\r\n\tВ сутрешната сесия във вторник \"Дау Джонс\" продължи да се срива, като намалението беше с 0.77%. Във вторник намалението при европейските индекси беше с около 2%\r\n\tВ момента, когато \"Дау Джоунс\" се срина, президентът Тръмп говореше на събитие в щата Охайо, но не каза нито дума за борсите. Тръмп не е пропускал да се похвали винаги, когато индексите се повишават, отбелязва \"Ройтерс\".\r\n\tСътресението на \"Уолстрийт\" съвпадна с встъпването в длъжност на Джероум Пауел, новия президент на Федералния резерв (централната банка на САЩ), отбелязва ДПА. След като положи клетва, Пауел каза, че американската финансова система е по-силна и по-устойчива, отколкото е била преди финансовата криза през 2008 г., добавя ДПА.\r\n\tСпоред анализатори, цитирани от \"Файненшъл таймс\", пазарите реагират на проинфлационните очаквания. \"Пазарите стигат до заключението, че американската икономика е близо до прегряване и рисковете от инфлация са по-големи от рисковете от рецесия\", смята Торстен Слок, главен икономист в Дойче банк.\r\n\tПо думите му по-високата инфлация означава по-високи лихви.\r\n\t\"Затегнете коланите\", призовава и Стефан Купмън, анализатор в Рабобанк.", "date": "2018.02.06", "title": "Трети ден на загуби на световните пазари"}
{"url": "http://www.mediapool.bg/zaetite-v-autsorsing-industriyata-shte-narasnat-s-14-000-dushi-do-2020-g-news275186.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНад 14 000 души допълнително се очаква да бъдат наети в аутсорсинг индустрията в България до 2020 г. Секторът ще продължи да расте, като се очаква оборотът да надхвърли 2.5 млрд. евро при 1.5 млрд. евро за 2016 г. Развитието на аутсорсинг индустрията обаче ще изостри все повече глада за кадри, а заради демографския проблем в България ще се налага да се наемат все повече чужденци.\r\n\tПрогнозата е на Българската аутсорсинг асоциация и на Столичната агенция за приватизация и инвестиции.\r\n\tСофия е и в близко бъдеще ще остане център на аутсорсинг индустрията в България, въпреки че фирмите в сектора откриват бази и в Пловдив, Варна и Бургас. Извън столицата работят около 15% от индустрията.\r\n\tВ момента около 48 000 души работят в изнесените центрове на световни компании у нас. Според Владимир Данаилов, изпълнителен директор на софийската агенция за приватизация и инвестиции, постепенно намалява делът на наетите в областта на информационните технологии и в аутсорсинга на бизнес процеси за сметка на откриването на центрове за финансови и счетоводни услуги или за управление на човешките ресурси. \"Все повече компании изнасят в България управлението на човешките си ресурси или счетоводството за всички пазари, на които оперират\", обясни Пламен Цеков от управителния съвет на Българската аутсорсинг асоциация.\r\n\tТова променя и профила на служителите, които компаниите търсят. Според Цеков вече не е достатъчно те да знаят добре чужди езици. Иска си и специфично образование, например в сферата на счетоводството или финансите. \"Чуждият език е предпоставка за влизане в индустрията, но образованието вече също е важно. От хората се иска все повече да мислят и да анализират\", добави Цеков.\n\n\r\n\tПо данни на асоциацията чужденците, които работят в сектора у нас, са около 15% от заетите, като част от тях са и от страни от Западна Европа. Заплащането им тук било конкурентно на това в родните им страни, тъй като заради по-благоприятното данъчно облагане, разполагаемият им доход бил близък до този в държавите, от които идват, а покупателната способност - по-голяма.\r\n\t\"За съжаление ни трябват още чужденци заради демографската криза. Младите български таланти след средното си образование бягат да учат в чужбина. Трябват ни високообразовани имигранти, за да може тази индустрия да продължи да расте\", коментира Цеков. Според него правителството трябва да работи, за да направи България по-привлекателна за чужденците, ако иска в бъдеще икономиката на страната да расте. Цеков обясни, че основните пречки за един чужденец в България са свързани с лошата инфраструктура, здравната система, както и трудната адаптация в детските градини и училищата.", "date": "2018.02.06", "title": "Заетите в аутсорсинг индустрията ще нараснат с 14 000 души до 2020 г."}
{"url": "http://www.mediapool.bg/trofeina-sdelka-s-emblematichna-ofis-sgrada-v-tsentara-na-sofiya-news275188.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЕдна от знаковите сгради в центъра на София на ул.\"Московска\" 9, където няколко етажа са наети под наем от посолството на Великобритания у нас, вече е с нови собственици. Това са братята Огнян и Владимир Павлови.\r\n\tПродавач на сградата е ирландският фонд \"Авестус Кепитъл Партнерс\" (Avestus Capital Partners). Сделката е финализирана в началото на февруари и е реализирана с помощта на консултантската компания \"Фортън\", изключителен представител на \"Кушман и Уейкфилд\" (Cushman & Wakefield) за България и Македония.\r\n\tПо неофициална информация сделката е за около 8 млн. евро. Финансирана е чрез заем от банка \"Пиреос\", става ясно от публикуваните документи в Търговския регистър.\r\n\t\"Придобиването на бизнес център \"Московска\" спада към т.нар. трофейни сделки, при които обект на продажба са имоти с емблематична локация, архитектура или история\", коментира Явор Костов, директор \"Капиталови пазари\" във \"Фортън\". Той отказа да съобщи цената на сделката.\r\n\tТака, докато през миналата година пазарът на бизнес имоти беше доминиран от сделки с търговски центрове, през последните месеци фокусът на инвеститорите се измества към офис площите.\r\n\tТози сегмент е интересен заради стабилните наемни нива, ниския процент незаетост и възможностите за придобиване на първокласни имоти, каза Явор Костов. Към момента средната доходност в офис сегмента е 7.75%, а средният наем на първокласна площ в центъра на столицата и край големите булеварди е между 12 и 14 евро/кв. м по данни на \"Фортън\".\r\n\tБизнес сградата на ул.\"Московска\" 9 е една от първите модерни офис сгради у нас. Тя беше построена след промените от израелската компания \"Абротеа\" и е в експлоатация от 2001 г. Зданието разполага с 4500 кв. м отдаваема площ, разположена на осем офис нива. Има и подземен паркинг за нуждите на наемателите. Вътрешното разпределение е от отворен тип с лице към бул. \"Дондуков\" и ул. \"Московска\".\r\n\tЕдин от първите наематели на сградата беше представителството на Европейската комисия у нас, което по-късно се премести на ул.\"Раковски\", след като си купи имот. Останалите етажи бяха наети от посолството на Великобритания в България.\r\n\tСлед като имотът беше напълнен с наематели, израелските собственици продадоха дружеството на ирландския фонд \"Куинлан\", който след това го препродава на друг ирландски фонд - \"Авестус\".\r\n\tПрез последните години три от етажите са без наематели, което явно е затруднявало ирландските собственици с погасяването на заема към \"Алфа банк\". Това става ясно от финансовия отчет за 2016 г. на дружеството, което отговаря за бизнес сградата. В него е посочено, че зданието не е изцяло наето и приходите от отдадените офиси не достигат за покриване на дължимите лихви и главницата по кредита. Това е и най-вероятната причина компанията да пристъпи към продажбата на сградата в края на миналата година.\r\n\tОбщо приходите на компанията за 2016 г. от сградата са били 951 хил. лв. (904 хил. лв. само от наеми), докато година по-рано са възлизали на над 1.1 млн. лв. Дружеството обаче е успяло да свие разходите по поддръжката и управлението от 985 хил. на 913 хил. лв. Печалбата му обаче е намаляла от 127 хил. лв. през 2015 г. на 34 хил. лв. година по-късно, показват данните във финансовия отчет.\r\n\tПлановете на новия собственик са свободните площи да бъдат реновирани и отдадени под наем. Сградата привлича със знаковото си местоположение, което я прави подходяща за представителни офиси на финансови институции, адвокатски кантори и големи чужди компании, посочват от \"Фортън\".\r\n\tКраен собственик на сградата е дружеството \"Прайм Асет Московска\" АД, което е учредено в края на октомври миналата година. Акционери с равни дялове при регистрацията на дружеството са Огнян Христов Павлов и Владимир Христов Павлов. В управлението на компанията влиза още и известният адвокат Борислав Боянов, показва справка в Търговския регистър.\r\n\tБратята Павлови са акционери и в компанията \"ОРС – Инфраструктура\", която извършва пътни и жп ремонти. През последните три финансови години има годишен оборот между 14 млн. и 20 млн. лв.", "date": "2018.02.06", "title": "\"Трофейна\" сделка с емблематична офис сграда в центъра на София"}
{"url": "http://www.mediapool.bg/nivite-stavat-vse-po-predpochitana-investitsiya-zaradi-evrosubsdiite-news275175.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tУвеличените евросубсидии за фермерите в комбинация с ръста на доходността от ниви спрямо изключително ниските банкови лихви и стремежът на стопаните да уедряват земите си продължават да движат нагоре пазара на земеделска земя. В резултат фермерите търсят гъвкави схеми и алтернативни начини за купуване на поземлени имоти, с които да могат да кандидатстват за подпомагане. За тази година предвидените средства за директни плащания за площ и по различните програми са в размер на 2.91 млрд. лв., което е с над 400 млн. лв. повече в сравнение с 2017 г.\r\n\tГоляма част земеделските производители търсят финансиране чрез специализирани земеделски кредити, а други се насочват към търсене на земя, която да плащат на вноски, каквато възможност дава българската компания за управление на земеделски активи \"Агрион Инвест\". Дружеството предлага земя в цялата страна на разсрочено плащане за срок от 3 години без първоначално самоучастие. Това сериозно облекчава по-дребните производители, които могат да уедрят земята си, без да нарушават паричните си потоци и финансово планиране. От \"Агрион\" уточниха, че предлагат земя на изключително атрактивни цени от 300 лв. за дка, а  за големината на парцелите, местоположението и цената им може да бъде открита на сайта на компанията.\r\n\t\"Покупката на земя е отлична възможност за земеделските стопани да окрупнят парцелите си и да разширят стопанствата си\", твърдят от мениджмънта на компанията. Комасацията увеличава производителността, намалява разходите и води до по-ефективно и модерно земеделие. Окрупняването на терени е важно и за формирането на по-добра цена на земеделските площи. Комасираните имоти държат доста по-висока цена в сравнение със средната за даден регион и собствениците й могат да спечелят значително повече, ако в последствие решат да я продават. Експерти припомниха, че един от най-големите проблеми в българското земеделие е разпокъсаността. Земеделската земя в страната ни е около 52 млн. дка, но тя е раздробена на близо 25 млн. парчета. Средният размер на земеделските терени у нас е едва 5.5 дка.\r\n\tЗа 2016 г. осреднената цена на декар в България е около 761 лв., като за последните шест години стойността и се е увеличила тройно, сочат данните на Националния статистически институт. Очакванията са трендът да се запази и през следващите няколко години и годишното оскъпяване да е в рамките на 4-5%.\r\n\tЗасилен интерес към земеделска земя се наблюдава и от инвеститори, които търсят нискорискови инструменти и добра доходност за вложенията си. Все повече хора гледат на поземлените имоти като на инвестиционен актив. Земеделската земя може да донесе близо 10% доходност на година. За сравнение приходите от банковите депозити са много под 1%. Нивите са предпочитани, тъй като имат слаба зависимост от икономическите и политическите процеси и от друга страна ниска волатилност към традиционни класове инвестиционни активи. При земята не се наблюдават резки скокове и спадове както при недвижимите имоти, на каквито станахме свидетели последните години.", "date": "2018.02.06", "title": "Нивите стават все по-предпочитана инвестиция заради евросубсдиите"}
{"url": "http://www.mediapool.bg/turski-firmi-se-ottegliha-ot-proekta-za-aets-akkuyu-news275177.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tКонсорциумът от турските компании \"Дженгиз\" (Cengiz), \"Колин\" (Kolin) и \"Кальон\" (Kalyon) реши да излезе от проекта за изграждане на първата турска атомна централа АЕЦ \"Аккую\" поради търговски разногласия с руския изпълнител на проекта и съакционер \"Росатом\". Това съобщи Анадолската агенция, цитирана от ТАСС във вторник.\r\n\tРъководството но консорциума е провело поредица преговори с \"Росатом\", на които страните е трябвало да приемат няколко окончателни условия по споразумението. Те обаче не успели да преодолеят някои различия от търговски характер, поради което консорциумът решил да прекрати участието си в проекта, посочва негов говорител.\r\n\tТурският консорциум се присъедини към проектната компания \"Аккую нюклиър\" на 19 юни 2017 г., когато подписа договор за присъединяването си към проекта за АЕЦ \"Аккую\" с дял от 49 процента. Планирано беше компаниите да влязат в капитала на атомната централа след получаване на съответните разрешителни от турското правителство до края на 2017 година.\r\n\tПроектът предвижда изграждане на четири енергоблока ВВЕР-1200 с обща мощност от 4800 мегавата край пристанище Мерсин на брега на Средиземно море до 2021 година.\r\n\tСпоразумението между Русия и Турция за изграждането на АЕЦ \"Аккую\" беше сключено през май 2010 година. Срокът на експлоатация ще бъде 60 години, а обемът на произведената електроенергия ще позволи покриване на 17 процента от вътрешното търсене, отчитайки равнището на текущото потребление. Общият обем на инвестициите се оценява на 22 милиарда долара.", "date": "2018.02.06", "title": "Турски фирми се оттеглиха от проекта за АЕЦ \"Аккую\""}
{"url": "http://www.mediapool.bg/energiyni-kompanii-zashtitiha-resorniya-ministar-ot-napadkite-na-biznesa-news275176.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНай-големите инвеститори в българската енергетика защитиха ресорния министър Теменужка Петкова от нападките на три от четирите национално представени работодателски организации, които в понеделник поискаха оставката й \"заради неистините и манипулациите, заради неспособността й да се справи с проблемите в сектор \"Енергетика\" и най-вече заради изоставените реформи\".\r\n\tАсоциацията на индустриалния капитал в България, Българската стопанска камара и Конфедерацията на работодателите и индустриалците в България са недоволни от твърденията на Петкова, че държавата не може да се меси на свободния пазар. В последните два месеца той е разтърсван от аномалии – повишаване на цените от страна на търговците на електроенергия със значителни размери над постиганите на борсата за ток. Според бизнеса това е спекулативно и вината е в недостатъчното предлагане на енергия от страна на държавните АЕЦ \"Козлодуй\" и ТЕЦ \"Марица Изток 2\". Работодателите обръщат внимание, че фактически свободната търговия с ток е контролирана от държавата, която е собственик на борсата и на АЕЦ и \"Марица Изток 2\".\r\n\tСпоред Националната Енергийна Камара, в която членуват собствениците на над 50% от инсталираните мощности с реализирани от тях инвестиции в сектора за над 11 млрд. лв., обявиха във вторник, че подкрепят усилията на правителството, насочени към модернизация и пълна либерализация на електроенергийния пазар.\r\n\t\"Вярваме, че спорните въпроси следва да бъдат обсъждани отговорно, аргументирано и при равнопоставеност на всички участници в процеса. Очакваме по време на българското председателство не дестабилизация и искания за оставки, а последователни усилия за защита интересите на българската енергетика в дискусиите по Четвъртия енергиен пакет\", посочва се в позицията на организацията, в която членуват американските \"Ей И Ес\" и \"КонтурГлобал\", австрийската ЕВН, чешките ЧЕЗ и \"Енерго-Про\", както и ветроенергийната, хидроенергийната и фотоволтаичната асоциации.\r\n\t\"Проблемите на енергийния сектор са ни добре известни, като нееднократно сме заявявали позиции и сме правили конкретни предложения за подобряване на инвестиционната среда, прозрачността, либерализацията на пазара и в подкрепа на финансовата стабилност на отрасъла\", посочват от камарата, според която не е този начинът за решаването на текущите проблеми с цената на тока на свободния пазар.", "date": "2018.02.06", "title": "Енергийни компании защитиха ресорния министър от нападките на бизнеса"}
{"url": "http://www.mediapool.bg/agentsiyata-po-hranite-shte-vzema-probi-v-chetiri-darzhavi-news275162.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЕксперти на Българската агенция за безопасност на храните ще вземат трета поред проба в хипермаркети на четири европейски държави и контролна проба от същите продукти в България. Това съобщи пред БНТ шефът на агенция \"Контрол на храните\" Любомир Кулински.\r\n\tТретата проба е част от процедура за проверки за двоен стандарт в храните в Западна Европа и в източните членки.\r\n\tПри първото изследване през юни разлики в етикетите бяха открити при 8 от 31 храни. При второто - през август, сравнителен анализ на етикетите не установи разлики.\r\n\tСега отново ще се прави сравнителен анализ на етикетите и лабораторен анализ на пробите. Кулински добави, че изследване за съдържание на консерванти и оцветители, проведено през 2017 г., не е установило несъответствия. Година по-рано са установени несъответствия в 9 проби от 56 за оцветители и 110 за консерванти.", "date": "2018.02.06", "title": "Агенцията по храните ще взема проби в четири държави"}
{"url": "http://www.mediapool.bg/imunnata-sistema-e-klyuchov-faktor-za-rakovite-zabolyavaniya-news275187.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСпециалисти от шотландския университет Дънди са открили, че няма смисъл да се гледат генетичните мутации, където са съсредоточени усилията на повечето учени по света, когато става дума за онкологични заболявания. Според тях, най-важни са особеностите на имунната система, съобщава . Генетичните мутации, които са смятани за един от основните фактори за развитието на онкологични заболявания, не могат да обяснят, например, защо мъжете по-често боледуват от рак, отколкото жените.\r\n\tИмунната система обаче може да даде отговор. Оказва се, че имунната система на мъжете е по-неустойчива към остаряването. Това значително повишава риска от рак. Тези изводи учените са направили след анализ на информация от 2 милиона случая на заболяване от рак при хора на възраст от 18 до 70 години.\r\n\tЕкспертите подчертават, че основната причина за остаряването на имунната система е намаляването на размера на тимусната жлеза, в която се произвеждат защитните Т-клетки.\r\n\tСпоред наблюденията жлезата намалява наполовина размера си на всеки 16 години. Този процес намалява концентрацията на Т-клетки и повишава риска от рак.\r\n\tУчените са създали формула, която изчислява прага, след който ситуацията се пречупва в полза на рака. Прагът е изчислен с оглед на възрастта и пропорционалното производство на Т-клетките. Експертите смятат, че трябва да се насочат всички усилия в търсене на средства, които контролират работата на тимусната жлеза. Разглеждат се варианти за присаждане или регенерация с цел повишаване концентрацията на Т-клетки.", "date": "2018.02.06", "title": "Имунната система е ключов фактор за раковите заболявания"}
{"url": "http://www.mediapool.bg/miliarder-otkaza-da-plati-danaka-si-zaradi-gaski-news275165.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tМилиардер отказа да плати данъка си в размер на 90 хиляди щатски долара, затова че стотици канадски гъски са засипали с екскрементите си ваканционния му имот в щата Ню Йорк, предаде Асошиейтед прес.\r\n\tГъските се събират всяко лято на ливадата пред дома му и семейството не може да използва собствеността си. На този етап личната битка на милионера с гъските е завършила безславно.\r\n\tТой твърди, че се е опитвал да опъва риболовни влакна, пръскал е с миризлив репелент и дори е поставял вълк-плашило, но нищо не му помогнало да отърве ваканционния си имот на брега на езеро.\r\n\tНеплащането на данъка е следващият му отчаян ход. Голизано обяви, че ще даде сумата в полза на училищата в района. Общинските власти обаче смятат, че канадските гъски не са нейн проблем, тъй като са в частен имот.", "date": "2018.02.06", "title": "Милиардер отказа да плати данъка си заради гъски"}
{"url": "http://www.mediapool.bg/spetssadat-otstrani-ot-dlazhnost-kmeta-na-septemvri-news275166.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСпециализираният съд отстрани от длъжност кмета на Септември Марин Рачев и негов подчинен. Решението бе взето късно в понеделник вечерта. Мотивите – двамата могат да влияят на разследването, ако останат на работа. Кметът Марин Рачев е обвинен в сключване на неизгодна сделка и умишлена безстопанственост.\r\n\tВ понеделник стотина души от Септември и кметове на околните села останаха около и в сградата на съда в подкрепа на кмета.\r\n\tСъдът прие мотивите на обвинението, че Марин Рачев може да окаже влияние на свидетелите от общината и да укрие документи или да ги подправи.\r\n\t\"За мен решението не съответства на доказателствата, които се представиха в днешното заседание и заради това ще обжалваме решението в законово установения срок”, каза Марин Рачев след като съдът се произнесе.\r\n\tСпоред защитата този случай е пример как действа Специализираният съд, след като законовите изменения му разшириха правомощията.\r\n\t\"Прокуратурата също в искането си не сочи конкретни имена, на които ще бъде въздействано. Всички тези неща в Наказателния процес, ако се спазват някакви норми като се правим на европейци, би следвало да са конкретизирани и доказани”, заяви адв. Васил Василев, защитник на Марин Рачев.\r\n\tСпоред него тези случаи на отстраняване от длъжност тепърва започват. Аргументите му – законовите изменения от 5 ноември миналата година дават много власт на Специализирания съд, който единствено може да гледа тези дела.\r\n\tМарин Рачев стана първият задържан при акция с участието на новосформираната Комисия за противодействие на корупцията и отнемането на незаконно имущество миналата седмица. Според прокуратурата той е развил корупционна схема в общината, включвайки в нея редица свои роднини, които формално представляват негови фирми в сделки за обществени поръчки.\r\n\tКметът получи две обвинения – за умишлена безстопанственост и за сключване на неизгодни сделки. Според предварителните сметки на разследващите с действията си той е нанесъл на общината щети за около 13 млн. лева.", "date": "2018.02.06", "title": "Спецсъдът отстрани от длъжност кмета на Септември"}
{"url": "http://www.mediapool.bg/za-standarta-po-akusherstvo-i-ginekologiya-ili-za-lusi-i-meri-news275164.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tДенят е петък, 2 февруари 2018г., мястото е долната камара на Парламента във Великобритания. По време на дискусията за приемане на специален закон за регистрация на новородени под 24 гестационна седмица, депутатът от партията на лейбъристите Шарън Ходжсън разказва през сълзи за раждането на дъщеря си Луси. Нейното бебе се ражда мъртво 3 дни преди навършването на 24 гестационна седмица-границата, след която новородените в Англия се регистрират като такива, т.е получават акт за раждане. „Държах я в ръцете си и докато трябваше да осъзная какво се беше случило току що, аз трябваше да разбера още, че официално тя не съществува, че тя няма да получи никакъв акт за раждане или смърт. Тя беше три-четири дни по-малка от 24 гестационна седмица.“\r\n\t Денят е петък, 2 февруари 2018г., мястото е България. Току що е публикуван за обсъждане проектът на нов медицински стандарт по \"Акушерство и гинекология“. В него наред с всички изисквания за оборудване на клиники и отделения, изисквания за наличие на апаратура, човешки ресурси и материално-техническа база за отделните нива на компетентност, са посочени и няколко на пръв поглед банални дефиниции.\r\n\t\r\n\tПрез 2014г. Министерството на здравеопазването приема медицински стандарт по акушерство и гинекология, който въвежда дефиниция за потенциална жизнеспобност на новороденото: при раждането си то трябва да тежи поне 800 грама или да е родено в 26 гестационна седмица. Ако бебето не изпълни тези изисквания, има още един шанс-да оживее три дни, след които ще бъде регистрирано, т.е няма да влезе в статистиката като \"аборт“. Въведените изисквания с този стандарт са завишени спрямо съществуващите преди това 600 грама и/или 22 гестационна седмица. \"Какво от това?“, биха казали хора, които не са губили няколкограмовото си бебе като Шарън Ходжсън или като много незнайни жени, живеещи сред нас тук, в България.\r\n\t\n\n\r\n\tНяколко грама или дни делят новородените на \"аборти“ и \"раждане“. Последните получават акт за раждане, възможност да живеят или да умрат. Останалите се водят аборт и нямат привилегията дори да бъдат погребани. По силата на нормативната уредба в страната, абортите са биологични отпадъци като плацентите, отрязаните апендикси, ампутираните крайници и премахнатите органи. Съгласно чл. 45, ал. 3 от Закона за гражданската регистрация, преценката дали детето е родено живо или мъртво, или е налице аборт, се прави от компетентно медицинско лице, в съответствие с медицинските стандарти, като според чл. 61 ЗГР, в приложимата редакция, препис-извлечение от акта за смърт представлява разрешение за погребение, а при аборт изобщо не се съставя акт за раждане, респективно не се издава акт за смърт. В случай, че се приеме, че е налице аборт, родителите не могат да погребат новороденото.\r\n\t\r\n\tВ България няма общоприети коненсуси относно реанимацията и оказването на медицинска помощ на новородени под границите на жизнеспособността. Реално абортите не са субекти на правото, следователно медицинският персонал не носи отговорност при неоказване на медицинска помощ. В много държави (като Австралия, Дания, САЩ) са приети протоколи, според които, независимо от правните последици относно правосубектността на новороденото, се предприема кардио-пулмонална ресуститация на новороденото или се оказват палиативни грижи, като се взима предвид мнението и желанието на родителите. Последиците от раждането под границите на жизнеспособността са различни по отношение на гражданската регистрация и възможността за оказване на медицинска помощ и реанимационни действия. Така например родените под 28 г.с в Дания не се регистрират първоначално, но това не означава, че се оставят без необходимото лечение и грижа.\r\n\tЗаради всички тези особености на българския стандарт, Фондация „Макове за Мери“ обжалва тези разпоредби, които Върховният административен съд отмени през есента на 2016г. Малко след това Министерството на здравеопазването въведе временни правила за определяне на границите между аборт и раждане, като въведе изискванията на СЗО: тегло при раждането не по-малко от 500гр; срок на бременността 22 г.с (ако теглото не може да се определи); дължина на тялото над 25 см. (ако теглото и г.с не могат да се определят).\r\n\t\r\n\tС приетия проект на нов медицински стандарт се въвеждат нови граници на жизнеспособност: определят се нови критерии по отношение на теглото на новороденото и гестационната седмица. \"Потенциална жизнеспособност на плода” е термин, който се въвежда за плод от бременност, достигнала срок 25+0 гестационни седмици и/или при тегло на плода равно и над 700 грама и е налице потенциална възможност да приживее без интензивно дихателно подпомагане.“ Премахнато е изискването за преживяемост от три дни на новородените, които не отговарят на тези критерии.\r\n\t\r\n\tОсвен, че изискванията за тегло и гестационна възраст видимо се различават от препоръчителните според Световната здравна организация, допълнителният критерий за самостоятелно дишане ще постави много въпроси. Изборът на конкретно тегло и възраст се аргументирани подробно в мотивите към проекта на наредбата по следния начин: „В заключение, базирайки се на българския клиничен опит, опита и стандартите на повече от страните в Европа и възможностите в България, в проекта на наредбата се предлага като най- приемлива граница между раждане и аборт да се приеме 25 г.с +0 дни и повече и тегло ≥ 700 грама.“ Коментарът няма да се спира на медицинските критерии, довели до това предложение, а само до правните последици от евентуалното му приемане.\r\n\tГраматическото тълкуване на посочената по-горе норма води до извода, че заедно с критериите за тегло и гестационна възраст, е необходимо и новороденото да може да диша само, в противен случай то ще премине в графа „аборти“. Това на практика означава, че всяко новородено, което има дихателни проблеми и не може да диша само, ще се води аборт, дори да тежи 4 килограма. По този начин се поставя под въпрос задължителността на медицинските действия, насочени към реанимиране на тези деца. Все пак никой не задължава медицинския персонал да реанимира аборти. Нещо повече, всяко мъртвородено дете (защото то по дефиниция не може да диша само), без значение от килограмите и гестационната си възраст, ще се приема като \"аборт“ с всички последици за това, включително невъзможността за близките му да го погребат. Това обезсмисля цялата реформа, която Фондация \"Макове за Мери“ успя да постигне в Закона за гражданската регистрация във връзка с погребението на мъртвородени деца.\r\n\tВъзможна е и друга хипотеза. Според този медицинския стандарт „жив плод“ е плод, който проявява признаци на кръвна циркулация. Следователно на тази дефиниция може да отговаря „плод“ под границите на потенциалната жизнеспособност и над тях. Какви са задълженията на медицинския персонал спрямо живия плод, който не отговаря на изискванията за „потенциална жизнеспособност“? Има ли право този плод на реанимация или палиативни грижи? Имат ли право родителите на информиран отказ/съгласие за прилаганите дейности?\r\n\tИ ако тези въпроси Ви се струват евентуално разрешими, нека добавя, че в новия стандарт е премахната възможността един плод, роден като „аборт“, да се трансформира в новородено, ако оживее над 72 часа. Това означава, че няма граница, след която първоначално „нежизнеспособното“ новородено да може да се счита за субект. И ако случайно някой оживее макар и роден под границите на жизнеспособността, ще се окаже, че цял живот ще е аборт!\r\n\tТози абсурден резултат влияе и върху здравноосигурителните отношения между РЗОК и лечебното заведение при лечението на новородени под определените граници. Болниците могат да получат плащане за лечение на здравноосигурени лица, т.е хора, с акт за раждане (и акт за смърт в определени случаи). Ако болниците лекуват новородени, които нямат и не са получили статута на субекти на правото, няма да получат заплащане от Касата за тези разходи. Какво ще се случи, ако в продължение на дни се лекува новородено под границите, предлагани в стандарта, което в последствие почине?\r\n\tИнтересно е, че в мотивите към предложената наредба е посочено, че \"децата родени под 25 г.с. при преживяемост над 72 ч. трябва да се запишат като раждане.“, но това не е записано в стандарта.\r\n\t\r\n\tЛуси не е единствената, която е останала регистрирана в сърцата на близките си, но не съществува дори в статистиката. Да, колкото по-висока е границата за жизнеспособност, толкова повече новородени ще бъдат регистрирани като аборти и няма да влязат в и без това кошмарната ни статистика за неонатална смъртност в страната ни. За разлика от много бебета, считани за „биологични отпадъци“ в България, Луси е била погребана от майка си, макар и да е нямала формалните актове за гражданско състояние. Това не е възможно в България.\r\n\tСтандартите могат да предвиждат конкретни граници на жизнеспособност, които обаче да съответстват на световните постижения на медицината, а не да се обясняват с мотива: тук толкова си можем. Стандартите обаче трябва да въвеждат (или препращат) към конкретни консенсуси за поведение при раждане на бебета на границите на жизнеспособността, така че да се гарантира правото им на живот, на обезболяване и на достойна смърт. Родителите трябва да могат да участват във взимането на решения, свръзани с ренимирането и палиативните грижи за техните деца, като получават адекватна информация. Защото често им е отнемано правото дори да се сбогуват с децата си. Родителите трябва да имат право на достойно сбогуване с детето си, като погребението на бебетата, неотговарящи на критериите в стандартите, следва да се приеме за напълно нормална практика.\r\n\tЗащото за нормотворците тези деца може и да са \"плодове“, \"аборти“, \"биологичен отпадък“, начин за вместване в правилната статистика, но за родителите, братята и сестрите им, тези деца са Луси, Лейла и Мери.", "date": "2018.02.06", "title": "За стандарта по акушерство и гинекология или за Луси и Мери"}
{"url": "http://www.mediapool.bg/evropeiska-mrezha-za-internet-v-samoletite-shte-zaraboti-prez-yuni-news275167.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЕвропейска мрежа за безжичен интернет за пътниците в самолетите ще бъде пусната до края на юни, съобщиха вчера компаниите, работещи по проекта, цитирани от \"Ройтерс\".\r\n\tГерманският телекомуникационен оператор \"Дойче телеком\" (Deutsche Telekom) и сателитният оператор \"Инмарсат\" (Inmarsat) си партнират в разработването на Европейската авиационна мрежа (European Aviation Metwork - EAN).\r\n\tЧрез комбиниране на около 300 базови станции във всяка страна от ЕС със сателит, проектът има за цел да осигури безпроблемен широколентов достъп до интернет над земната и водна повърхност в 28-те членки на блока.\r\n\tДосега европейските авиопревозвачи трябваше да разчитат на изцяло сателитна система за безжичен интернет достъп в самолетите над Европа.", "date": "2018.02.06", "title": "Европейска мрежа за интернет в самолетите ще заработи през юни"}
{"url": "http://www.mediapool.bg/plevneliev-hibridnata-voina-destabilizira-na-raba-za-da-ne-mozhe-nato-da-se-zadeistva-news275168.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\t\"Хибридната война е измислена затова - тя е на ръба, за да може НАТО да не се задейства. Това е иновативен инструмен на Русия в 21 век как да се дестабилизират държави и да се държат в трайно подчинение на имперските амбиции за преразпределение на сфери на влияние\". Това каза във вторник пред Нова телевизия президентът с изтекъл мандат Росен Плевнелиев.\r\n\tПо думите му у нас заради обществените нагласи е трудно да се заемат позиции срещу управлението на Путин, но не може да се подминава \"взиряването на основните принципи на мира в Европа\".\r\n\tМного политици не смеят да посочат истината за Русия. Целият им елит избяга на Запад, децата им, икономиката е съсипана, не се говори за това как живеят руснаците и искаме ли да живеем като тях в един автократичен режим, в който човешките права и свободи не се спазват. Този дебат липсва\", заяви Плевнелиев.\r\n\tПо думите му у нас заради обществените нагласи е трудно да се заемат позиции срещу управлението на Путин, но не може да се подминава \"взиряването на основните принципи на мира в Европа\".\r\n\t\"Искаме ли да има траен мир в Европа? И възможен ли е, ако най-въоръжената и с ядрени оръжия държава окупира съседа си, инициира замразени конфликти в Грузия, в Азербайджан, в Молдова. Ами ако това се случи в България - кой ще ни защити?\", попита Плевнелиев.\r\n\t\"Много политици вярват в измислената от цар Борис формула \"винаги с Германия, никога срещу Русия\", но аз не вярвам в това. Когато една страна се опитва по всякакъв начин да дестабилизира Европейския съюз, на нас ни прилича да се държим като европейци. Важно е за нас да сме член на ЕС и НАТО, само там е защитен стратегическия ни интерес\", допълни той.\r\n\tРосен Плевнелиев заяви също, че според него страната ни трябва да ратифицира Истанбулската конвенция и разкритикува наследника си Румен Радев за позицията срещу документа.\r\n\tПлевнелиев каза, че Истанбулската конвенция е за борба с насилието над жени и деца, приета от Съвета на Европа, трябва да бъде ратифицирана у нас, но вместо това тук не е имало дори честни дебати по темата. Бившият президент повтори и критиките си към настоящия държавен глава Румен Радев, който се обяви \"против\". Плевнелиев разкритикува и идеята за провеждане на референдуми по темата.\r\n\t\"Категорично съм против да се прехвърля отговорността на народа тогава, когато той е заблуден и тогава, когато не са се чули ясни аргументи от експерти. Смятам, че българският народ беше подведен. Имаше много манипулации и много лъжи по отношение на Истанбулската конвенция на Съвета на Европа за защита на жени и деца от насилие. Нагледах се на абсолютно безотговорни изказвания, както и на факти, които не отговарят на истината. Конвенцията не е за въвеждане на „трети пол\", тя не се занимава с това\", каза Пленвлиев.\r\n\tПо думите му президентът не трябва да гледа на всяка цена своя рейтинг, защото не той остава в историята.\r\n\tПленвлиев смята също, че в българската политика има \"много мъже и жени, които се възприемат насериозно и на всяка цена\".\r\n\t\"Никой не бива да се взема насериозно завинаги и на всяка цена. В една демократична държава всеки има мандат. Аз имах 3 години като министър, 5 години като президент. Работих. Дадох всичко от себе си. Сега идват следващите. Пожелавам им успех\", заяви бившият държавен глава. Но така и не спомена кои политици с повечко мандати на високи позици има предвид.", "date": "2018.02.06", "title": "Плевнелиев: Хибридната война дестабилизира \"на ръба\", за да не може НАТО да се задейства"}
{"url": "http://www.mediapool.bg/lavchetata-terez-i-masud-pristignaha-v-holandiya-news275169.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЛъвчетата Терез и Масуд, които бяха спасени от разградския зоопарк и исканията на пазарджишкия зоокът да бъдат затворени там, са пристигнали рано във вторник сутринта в спасителния център за големи котки “Фелида” в Холандия.\r\n\tДвете животни са настанени в специално помещение за адаптация и бързо го харесаха, разказа Явор Гечев от Фондация \"Четири лапи“, цитиран от бТВ. \r\n\tТо е с контролирана температура и среда, която да осигури оптимално натоварване на животните, за да се развиват правилно.\r\n\tЛъвчетата пропътуваха повече от 2000 км под медицински контрол в специализиран транспорт за големи животни. Те отпътуваха в неделя, придружавани от доброволци, които се грижеха за тях от раждането им до момента. И са пристигнали в Холандия около 3 часа в нощта срещу вторник. \r\n\tВ следващите седмици те ще са под постоянно наблюдение заради здравословното им състояние. След това предстоят нови изследвания, за да се види как се развиват и дали ще се наложи операция на Масуд.\r\n\tСъдбата на лъвчетата предизвика няколко протеста, след като общинският съвет в Разград на два пъти взе решение да ги изпрати в зоопарка в Пазарджик, въпреки че там липсваха необходимите условия за отглеждането им. За такъв развой се застъпваха медиите на Делян Пеевски, чийто избирателен район е именно Пазарджик. В крайна сметка бе решено да заминат за Холандия, но едва след повторна намеса на премиера Бойко Борисов.\r\n\tМеждувременно беше установено, че при Терез се забелязва неправилен растеж на костите на предните лапи, което изисква спешна намеса – отначало с промяна на диетата и постоянно наблюдение, а при липса на подобрение и с операция.", "date": "2018.02.06", "title": "Лъвчетата Терез и Масуд пристигнаха в Холандия"}
{"url": "http://www.mediapool.bg/farmatsevtichna-kompaniya-razkri-telefon-za-da-informira-patsienti-kade-da-nameryat-lekarstvata-si-news275170.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tФармацевтичната компания “Новартис“ разкри информационна телефонна линия за пациенти, които не могат да открият в аптечната мрежа предписания им лекарствен продукт на компанията. Системата покрива над 3500 аптеки в цялата страна. Целта е да информира пациентите за най-близката аптека, в която могат да открият предписаните им медикаменти.\r\n\tТелефонната линия дава информация само за лекарствени продукти на компанията.\r\n\tНационалният номер е  с цена на разговора според тарифния план на съответния оператор.\r\n\tСистемата работи пилотно от месец ноември 2017 г. в Бургас, Стара Загора, Пловдив и Пазарджик. “За двата месеца на активна работа тя доказа своята функционалност и необходимостта да бъде въведена вече и в цялата страна. Нуждата от подобно решение се налага във връзка със зачестилите случаи на липса на определени лекарствени продукти в аптеките по причини, независещи от “Новартис“, заявяват от компанията.\r\n\tРазкриването на телефонната линия идва на фона на постоянни сигнали от страна на пациенти за липсващи медикаменти в аптечната мрежа, за които се смята, че са обект на паралелен износ към страни от Западна Европа.\n\n\r\n\tМерки за ограничаване на износа на дефицитни у нас лекарства в момента се гледат в парламента с промени в Закона за лекарствените продукти в хуманната медицина.", "date": "2018.02.06", "title": "Фармацевтична компания разкри телефон, за да информира пациенти къде да намерят лекарствата си"}
{"url": "http://www.mediapool.bg/spored-distributori-i-proizvoditelite-imat-dyal-v-nedostiga-na-medikamenti-u-nas-news275172.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tДистрибутори на лекарства изразяват притеснения относно въвежданите допълнителни изисквания към тях с промените в Закона за лекарствените продукти, насочени към ограничаване на паралелния износ на дефицитни у нас медикаменти.\r\n\tПромените, които  миналия четвъртък, предвиждат вносът и търговията с лекарства, заплащани частично или изцяло от здравната каса, да се следи постоянно посредством електронна система и когато за определени медикаменти се установи недостиг на българския пазар, техният износ от страната ще бъде ограничаван или напълно забраняван.\r\n\tСпоред Българската асоциация на търговците на едро с лекарства (БАТЕЛ) обаче мерките “крият в себе си възможност, както за нееднозначно тълкуване, така и за директно прилагане на непропорционални мерки към определени участници на пазара“.\r\n\t“Считаме, че е възможно приложението на така предложените разпоредби да не предизвика целения с тях резултат, доколкото предвижданите промени по-скоро затрудняват работата на участниците на пазара, препятстват развитието на легалния канал на паралелна търговия и по никакъв начин не адресират действителния проблем в паралелния износ, а именно неговата нелегална част“, се казва в официална позиция на организацията.\r\n\t“Ние адмирираме опита за даване на дефиниция за недостиг на лекарствен продукт на пазара в България, но едновременно с това обръщаме внимание, че ситуациите на недостиг на лекарствени продукти се повлиява и от множество фактори, далеч не свързани с паралелната търговия. Проблемите с производството например може да представляват първичен източник на недостиг на лекарствени продукти. Освен проблемите с производството, производителите често прилагат квотиращи системи, които ограничават доставките до търговците на едро и не изпълняват обичайните им поръчки“, посочват от БАТЕЛ.\n\n\r\n\t“Боравенето с тези квотни системи не е прозрачно и може да доведе до недостиг, когато търсенето от търговците на едро не е точно прогнозирано“, допълват дистрибуторите.\r\n\t“Считаме, че въвеждането на изисквания по отношение на отчитането на направените и изпълнените заявки по веригата търговец на едро – търговец на дребно, не отчита действителните процеси на пазара, както и чисто търговската страна на отношенията между двама суверенни търговеца. Като цяло системата за търговия на едро не работи по принцип с поддържане на регистър на заявките на търговците на дребно. В по-голямата си част получаваните заявки за лекарствени продукти от болнични заведения се правят по телефон, а заявките на търговците на дребно са 50% по електронен път и 50% по телефон. И в двата случай търговеца на едро с лекарства разполага с документална информация само за фактурираната доставка, не поддържа регистър на заявената, но неизпълнена, поради липса на наличност поръчка“, посочват от организацията.\r\n\tОттам допълват, че трябва да се има предвид и факта, че негенерирането на фактура или недоставянето на стока по заявка не е изначално продиктувано от липса/недостиг на лекарствен продукт, а в преимуществения случай е плод на (влошени) търговски отношения (просрочени задължения по фактури). Според дистрибуторите събирането на подбрана информация за неизпълнение доставки по никакъв начин не може да обоснове и/или докаже действителната липса на пазара на определен продукт.\r\n\t“Ние адмирираме усилията за изграждане на електронна система за проследяване на информацията за движение на лекарствените продукти, като считаме, че нейното наличие и работещо внедряване е основна предпоставка за възможността на контролните органи в лицето на ИАЛ да изпълняват вменените им функции и задължения. Считаме дори, че и в момента ИАЛ разполага с разписани законодателно възможности да влияе върху пазара с контролните си правомощия, без да е необходимо създаването и администрирането на системата от проверки и генерирана информация, предвиждани с предлаганите законодателни промени“, посочват от БАТЕЛ.\r\n\tСпоред организацията на дистрибуторите предлаганите промени имат нужда от допълнително прецизиране по отношение на начина на събиране и обработка на получаваната от търговците на едро и на дребно информация; по-чест механизъм за включване и отпадане на лекарствени продукти от списъците за наблюдение, дефинициите за липса или недостиг.\r\n\t“Бихме искали да обърнем внимание на липсата на мерки и по отношение на борбата със сивата икономика в сектора и в случая нерегламентираната търговия с лекарства. В случай на неподправен стремеж за преустановяване на нелоялните практики в сектора, би трябвало да се въведат съразмерни санкции и към търговци на дребно, болници или физически лица, способстващи или директно участващи в нерегламентираната дейност“, допълват дистрибуторите.", "date": "2018.02.06", "title": "Според дистрибутори и производителите имат дял в недостига на медикаменти у нас"}
{"url": "http://www.mediapool.bg/zaplatite-na-mashinistite-v-bdzh-se-vdigat-s-do-125-na-sto-news275173.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЗаплатите на локомотивния персонал в \"Българските държавни железници\" се вдига до 12.5 на сто със задна дата от 1 януари 2018 г. Решението е на Съвета на директорите на \"Холдинг БДЖ\", съобщиха от държавните железници.\r\n\tПо този начин заплатите на всички служители в дъщерните дружества - \"БДЖ-Пътнически превози\" ЕООД и \"БДЖ-Товарни превози\" ЕООД ще бъдат повишени.\r\n\tУвеличението се определя в зависимост от заеманата длъжност и варира от 11 до 12.5 на сто, е посочено в съобщението.\r\n\tВъведената бонусна система за локомотивния персонал в \"БДЖ-Товарни превози\" ЕООД се запазва, чрез което се поощравя коректното изпълнение на служебните им задължения.\r\n\tУвеличението на трудовите възнаграждения на персонала е в резултат на проведените реформи и подобреното финансово състояние в \"Холдинг БДЖ\" и двете дъщерни дружества, се казва в съобщението.\r\n\tТо идва след като неотдавна директорът на \"БДЖ Товарни превози\" призна за голямо текучество сред машинистите, които напускат заради ниските заплати и отиват на работата в метрото или частните жп превозвачи.", "date": "2018.02.06", "title": "Заплатите на машинистите в БДЖ се вдигат с до 12.5 на сто"}
{"url": "http://www.mediapool.bg/chast-ot-tsentralniya-ploshtad-na-plovdiv-e-ogradena-kato-chastna-sobstvenost-news275189.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЧаст от централния площад на Пловдив е оградена с ограда, на която виси надпис \"Частен имот\". Заграждението до Централната поща в града е поставено от собственици на павилиони, които общината събори през миналата година, предаде БНР. Целта на местната власт беше да разчисти входа към една от архитектурните забележителности в града - Одеона.\r\n\tСпоред собствениците на съборените павилиони земята под тях е частна. Общината обаче твърди, че е общинска.\r\n\tМежду собствениците на магазините и местната власт от години течаха съдебни дела, които според общината са завършили в полза на администрацията. Имало и документи за собствеността на павилионите.\r\n\tАдвокатката на собствениците Паулина Христева обясни, че огражденията са поставени, тъй като нейните клиенти искат да покажат на обществеността, че този имот действително е частен.\r\n\t\"Всеки може да загради имота си, когато прецени. Просто решихме да сигнализираме обществеността и да се види, че този имот е частен. Никога не е била оспорвана собствеността върху този имот. Не са водени дела в този смисъл. Единственото, което се е случило е, че община Пловдив издаде заповед за събаряне на постройката в имота. Тя беше съборена по време на висящ процес. В момента има висящ процес относно законосъобразността на тази заповед. Но до този момент собствеността върху имота не е оспорвана. Този имот се води частен. Ако общината е имала някакви твърдения, че той е общинска собственост, е следвало да заведе иск за собственост. Такова дело не е заведено. Заповедта за реституция не е оборена. Не е оборен и нотариалният акт, с който разполагат доверителите ми\", коментира адвокат Христева пред БНР.", "date": "2018.02.06", "title": "Част от централния площад на Пловдив е оградена като частна собственост"}
{"url": "http://www.mediapool.bg/mediyniyat-magnat-peevski-napisa-i-zakon-za-mediite-news275190.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tДепутатът и крупен бизнесмен Делян Пеевски написа и , който според него ще разкрие не само действителните им собственици, но и онези, които ползват \"непазарно финансиране\". Съавтори на Пеевски са колегите му от ДПС Йордан Цонев и Хамид Хамид, които заедно с него внесоха и закона \"срещу вторичното разграбване на КТБ\", но този път с тях дебютира и пиарът на ДПС Велислава Кръстева, бивш зам.-министър на културата в кабинета \"Орешарски\".\r\n\tСегашният закон също съдържа задължително изискване за обявяване на действителния собственик на медиите. Самият Делян Пеевски дълго време не изпълняваше изискването и едва тази година се обяви официално за притежател на \"Телеграф\",\"Монитор\" и още четири вестника.\r\n\tВ случая по-важен е законодателният замисъл с оповестяване на \"непазарно финансиране\". От мотивите става ясно, че откровената цел е да бъдат \"заклеймени\" медиите, които ползват финансиране от фондации или са спонсорирани от издателите си. Не се и отваря дума обаче за медиите, финансирани от източени банки като КТБ, какъвто е случаят с медийната група на самия Пеевски, както и с други национални вестници, които в момента парадират с \"пазарното\" си финансиране.\r\n\tВ проекта на депутатите от ДПС практически е залегнала идеологията на  от миналото лято, с който управляващите искаха да забранят на магистратски организации да ползват финансиране от европейски и американски фондации по подобие на мерките, въведени от Путин в Русия.\r\n\tВ станалите традиционни негови обръщения, публикувани в собствените му издания, Пеевски обяснява, че с неговия закон \"ще се преустановят спекулациите на определен кръг медии, финансирани основно от подсъдими лица или чуждестранни грантове, че в България медийната среда е непрозрачна\".\n\n\r\n\t\r\n\tТекстовете предвиждат всички собственици на медии да декларират информация за \"всяко получено финансиране в предходната календарна година, неговия размер и основание, както и данни за лицето, предоставило финансирането\".\r\n\tЗаконът досега задължаваше всички издатели на вестници и списания да декларират в Министерството на културата кой е реалният собственик на медията. Така например самият Пеевски беше обявен като издател на вестниците \"Монитор\" и \"Телеграф\" през дружеството \"Интръст\" ЕАД.\r\n\tПроектът на ДПС обаче разширява обхвата с включване на телевизиите, радиостанциите, информационните агенции и онлайн-медиите като част от общото понятие \"Доставчици на медийни услуги\". Телевизиите и радиостанциите и в момента имат задължение да обявяват собствеността си, но пред СЕМ.\r\n\t\"Създаването на законово задължение за разкриване на действителния собственик на доставчиците на медийни услуги и на начина на финансиране ще доведе до максимална прозрачност на медийния пазар в страната, както и до информираност на обществото относно редакционната политика на медиите, които се издържат по непазарен начин, и ще сведе до минимум възможностите за манипулиране на общественото мнение от медии, съществуващи не заради приходите си от дейността, а благодарение на безвъзмездно корпоративно или чуждестранно финансиране\", се казва в мотивите към проектозакона.\r\n\tСпоред вносителите по този начин ще се стигне до \"разкриване на действителните собственици на онлайн-новинарските медии в България, които формират значителна част от информационния поток и съответно от нагласите на потребителите на медийни услуги, но собствеността в по-голямата част от които остава напълно анонимна\".\r\n\tДосега онлайн медиите не са подлагани на регулация извън обичайната за всяка търговска дейност, както и специалния режим за публикуване на политическа реклама по време на предизборна кампания.\r\n\tЗаконът на Пеевски въвежда и задължително разкриване на информация, идентифицираща лицата, разпространяващи и/или продаващи печатни издания и броя на използваните от тях крайни точки за продажба\". Посочва се, че въпросната информация \"се явява от съществено значение за правото на свободен достъп до съответното издание\", а оттам ще се създадат и гаранции, че този достъп няма да бъде неоснователно преустановен поради причини, свързани с евентуален личен интерес на собственика на съответния разпространител и/или продавач на печатни издания\".\r\n\t\r\n\tНаред с благовидните мотиви за прозрачна собственост и финансиране, обаче вносителите правят законовото уточнение, че \"финансиране\" е всяко безвъзмездно получаване на парични средства или имущество и/или всяко друго получаване на парични средства, независимо от използваната правна форма, извън приходите от обичайната дейност на доставчика на медийни услуги, както и всички получени заеми извън банковите кредити\".\r\n\tОт текста е съвсем очевидно, че Пеевски се прицелва в медиите, които получават грантово финансиране, с които личната групировка на Пеевски е във война от години. Всеизвестен факт е, че финансирането от фондации е публично както на самите сайтове на донорските организации, така и в Министерство на правосъдието у нас.\r\n\tЗа банковите кредити обаче въпросът не стои точно така.\r\n\tПрактиката медии да се финансират с лоши банкови кредити детайлно бе разкрита покрай срива на КТБ през лятото на 2014 г. Още тогава разследване на \"Протестна мрежа\" установи, че банката на Цветан Василев е финансирала редица издания, чиято политика на отразяване неотклонно е била проправителствена през годините.\r\n\tСред тях бяха някои от най-масовите вестници извън медийната група на Ирена Кръстева и Делян Пеевски. Заемите бяха в размер на близо 30 млн. лева заедно с дължимите лихви и се оказаха раздадени от фирми \"пощенски кутии на КТБ\" за три водещи дружества на медийния пазар.\r\n\tСтава дума за \"Про нюз България\" АД (тогава издател на вестниците \"Труд\", \"24 часа\" и \"168 часа\" със собственик Венелина Гочева), \"Обединени свободни медии\" (издател на вече фалиралия \"Преса\" и несъществуващото сп. \"Тема\") и \"ГМ Прес\", (притежаваща \"Стандарт прес\", \"Шоу\", \"Блиц\", регионалните \"Марица\" и \"Струма\").\r\n\tПоследното дружество фалира през октомври 2015 г. заради свръхзадлъжнялост на фирмата \"Булит 2007\", която се явяваше непряката връзка между \"ГМ Прес\" и КТБ. \"Булит 2007\" се оказа с кредитна линия от 51 млн. лева към КТБ, отпуснати по времето, когато Цветан Василев и Делян Пеевски все още бяха в добри партньорски отношения. Почти толкова пари \"Булит 2007\" претендираше впоследствие от \"ГМ Прес\" – 27.4 млн. евро.\r\n\tКредитите, консумирани от въпросните медии, бяха отпускани основно в периода 2011-2012 година. След срива на КТБ се разбра, че банката е започнала процедура за събирането им чрез нотариални покани още преди затварянето ѝ през юни 2014 г. Периодът на активно събиране на заемите съвпада с раздялата между Василев и Пеевски.\r\n\tСхемата за финансиране на медии през КТБ с половин уста бе потвърдена дори от шефа на бившата Комисия за отнемане на незаконно придобито имущество и настоящ ръководител на новата антикорупционна комисия Пламен Георгиев. При представянето на иска на държавата срещу Цветан Василев за над 2.2 млрд. лева през март 2016 г., той лаконично коментира, че \"ако искът ни бъде уважен, държавата може да се окаже собственик на медии\". Без обаче да спомене конкретни издатели и медии, Георгиев добави единствено, че комисията е запорирала вземания по кредити за милиони, отпускани на средства за масова информация.\r\n\t\r\n\tЗа внасянето на законопроекта пък бе съобщено по традиционния за Пеевски начин. Не с прессъобщение на партията, каквато е практиката, а с \"обръщение\" на депутата, за което се разбра от неговите медии.\r\n\t\"Законопроектът ще преустанови и спекулациите на определен кръг медии, финансирани основно от подсъдими лица или чуждестранни грантове, че в България медийната среда е непрозрачна и че собствеността в медиите била неясна. Същият кръг от медии, вече повече от десет години непрестанно генерира фалшиви новини за мен и издателския ми бизнес, с единствената цел да манипулира обществото чрез постоянното повтаряне на неистини. Независимо от тенденциозно изграждания ми през годините негативен образ, моята позиция винаги е била ясна и последователна – да разкривам манипулациите и лъжите, като изнасям цялата истина за авторите им и техните зависимости\", се казва още в обръщението на Пеевски.\r\n\t\"Истината за участниците в престъпната приватизация, ограбила националния капитал, истината за разграбването на активите, финансирани с парите на вложителите в КТБ, истината за кукловодите на българския преход, оплели държавата чрез икономически зависимости и медийни манипулации, които години наред си бяха присвоили ролята на обществен ментор и целенасочено заблуждаваха хората\", пише още Пеевски.\r\n\tИ допълва: \"Именно тази позиция е в основата и на внесения законопроект. Обществото трябва да знае, кой кой е на медийния пазар и как се финансират медиите. Всеки трябва да може да прецени достоверността и независимостта на информацията и мненията, изразени в медиите, именно през призмата на прозрачната собственост и пазарното икономическо същестуване. Защото не може някои медии да се самообявяват за \"независими\", на каквито примери сме свидетели днес, когато крият действителния си собственик или се финансират непазарно и обслужват конюнктурните интереси на своите български или чуждестранни финансови благодетели. Хората, потребители на медийната информация, трябва да знаят това, а участниците на медийния пазар им го дължат\".\r\n\tПонеже Делян Пеевски има медийна група, а признава и личен интерес в законовата поправка, законовата дефиниция за конфликт на интереси е повече от ясна - \"конфликт на интереси възниква, когато лице, заемащо висша публична длъжност, има частен интерес, който може да повлияе върху безпристрастното и обективното изпълнение на правомощията или задълженията му по служба\".\r\n\tКонфликтът на интереси води до облага от \"материален или нематериален характер\". Облагата се изразява, освен в пари, в получаване на нематериални придобивки като - привилегия, почести, помощ, глас, подкрепа, влияние, предимство, обещание за избягване на отговорност или за избягване на всяко друго неблагоприятно събитие.", "date": "2018.02.06", "title": "Медийният магнат Пеевски написа и закон за медиите"}
{"url": "http://www.mediapool.bg/sarbiya-ne-pozvoli-na-elvin-guri-da-kupi-banka-v-stranata-news275191.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНационалната банка на Сърбия не е дала разрешение на българския фонд River Styxx Capital, ръководен от съпруга на Ралица Агайн - Елвин Гури, да придобие мажоритарна собственост в Telenor Bank. Причината е, че фондът не покрива изискванията на регулатора, пише \"Вечерни новости\", цитиран от money.bg.\r\n\tПред изданието норвежкият телеком е потвърдил за отказа. River Styxx Capital трябваше да придобие 85% от банката, а другите 15% да останат собственост на Telenor, припомня money.bg.\r\n\tВ отговор, Елвин Гури, ръководител на фонда, заяви, че дружеството няма да се откаже от инвестицията. \"Вярваме в потенциала на Telenor Bank и искаме да влезем в банковия сектор в Сърбия като нов инвеститор\", каза той, допълвайки, че разговорите с регулаторите ще продължат, докато бъде намерено решение.\r\n\tTelenor създаде банката през 2014 г., придобивайки клона на белгийската група KBC.\r\n\tЕлвин Гури е български бизнесмен, роден в Албания. Той e eдин oт cъздaтeлитe нa извecтнaтa ĸpeдитнa ĸoмпaния Јеt Fіnаnсе, пpoдaдeнa пo-ĸъcнo нa ВNР Раrіbаѕ. Oпитният финaнcиcт e paбoтил и зa Eвpoпeйcĸaтa бaнĸa зa възcтaнoвявaнe и paзвитиe и РrісеwаtеrhоuѕеСоореrѕ. Гури е съпруг на Ралица Агайн - Гури, която е зам.-председател на Комисията за финансов надзор, отговаряща за застраховането.\r\n\tНорвежката Telenor, която се опитва да разпродаде телекома си в България, може да се оттегли изцяло от пазара в Югоизточна и Централна Европа, като в момента оценява оферта на американски фонд за придобиване на активите си в региона.", "date": "2018.02.06", "title": "Сърбия не позволи на Елвин Гури да купи банка в страната"}
{"url": "http://www.mediapool.bg/padat-granitsite-za-onlain-pazaruvaneto-v-es-news275192.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНеоправданото блокиране на географски принцип за потребителите в интернет, което е важна част от изграждането на единния цифров пазар за Европа, засега отпада за онлайн пазаруването, но остава за аудио-визуалните и транспортните услуги. Това реши Европейският парламент, който гласува задължителен за 27-те държави регламент по въпроса.\r\n\tНовата евродиректива за премахване на някои ограничения за трансграничното онлайн пазаруване и геоблокиране беше приета с 557 гласа \"за\", 89 \"против\" и 33 \"въздържал се\". Сега предстои регламентът да бъде одобрен от Съвета на ЕС, а след това и публикуван в Официалния вестник на ЕС. Той ще влезе в сила девет месеца след обнародването му, което се очаква да стане около Коледа.Пазаруващите онлайн ще имат по-широк и по-лесен трансграничен достъп до продукти, резервации за хотели, коли под наем, продажба на билети за концерти или развлекателни паркове в ЕС се казва в съобщение на Европейския парламент.\r\n\t \r\n\t\"От края на 2018 имаме още една победа за всички европейски потребители - вече няма да бъдем блокирани на базата на местоживеене или националност, когато влизаме в определени версии на уебсайтовете, които са извън територията на страната, в която живеем\", коментира евродепутатът Ева Майдел (ЕНП/ГЕРБ).\r\n\tГеографското блокиране е дискриминационна практика, използвана с търговска цел, при която онлайн продавачите отказват на потребителите достъп до даден уебсайт въз основа на тяхното местоположение или ги препращат към магазина за тяхната държава, където цените може да са различни.\r\n\tВ момента има случаи, при които потребители от една европейска държава не могат да пазаруват от сайтове в друга или пък се отказва плащането им с кредитна карта, издадена в друга страна. Другата практика е пренасочване към друг сайт, вместо да им се даде възможност да пазаруват от избрания от тях. За пример Майдел посочи, че ако пазарувате продукт от версията на определен сайт в Швеция, но се намирате в България, понякога покупката бива блокирана на базата на териториалност, на националност или на местоживеене, или за това, че използвате кредитна карта, различна от шведска.\r\n\tИменно това забраняват новите правила и потребители вече ще имат повече възможности да избират от къде да пазаруват.\r\n\tСпоред приетия регламент търговците вече ще трябва да се отнасят еднакво с местните купувачи онлайн и клиентите от друга държава в ЕС. Това означава да им се предостави достъп до еднакви цени или условия на продажба при:\r\n\t‒ покупка на стоки (например домакински уреди, електроника, дрехи), които се доставят в държава в ЕС, в която търговецът предлага доставки според общите си условия. Търговците не са длъжни да доставят стоките си във всички държави от ЕС, но трябва да предлагат възможността клиентите да вземат стоката от място, което е съгласувано с купувача;\n\n\r\n\t‒ получаване на услуги, предоставяни по електронен път, които не са защитени с авторско право, като например облачни компютърни услуги, защитни стени (файъруол), съхраняване на данни, хостинг на уебсайтове;\r\n\t‒ при покупка на услуга, която се предоставя в помещенията на търговеца или на физическо място, където търговецът извършва дейност. Това включва престой в хотел, спортни събития, коли под наем, билети за музикални фестивали или развлекателни паркове.\r\n\t- забранява се третирането на купувачите по различен начин въз основа на мястото на издаване на кредитната или дебитната карта.\r\n\tТърговците са свободни да приемат всякакви средства за плащане, но не могат да дискриминират въз основа на определена платежна марка, основана на националност.\r\n\tНовият регламент обаче няма да важи за телевизионните програми, за които си платил в една държава, но не можеш да ги гледаш през телефона, ако се намираш в друга. Същото се отнася и за електронни книги, музика или игри, защото те попадат под защитата на авторското право за цифрово съдържание. В обхвата на директивата не попадат и транспортните услуги.\r\n\tЗаложена е обаче клауза за преразглеждане на евродирективата с възможност за разширяване на обхвата. Според нея в срок от две години Европейската комисия трябва да направи оценка дали забраната за геоблокиране да бъде разширена с аудио-визуалните и транспортните услуги.\r\n\tСпоред проучване, проведено от ЕК чрез метода \"тайно пазаруване\", близо две трети от сайтовете (63%) не предоставят възможност на потребителите да пазаруват от друга държава в ЕС.\r\n\tПо отношение на материалните стоки геоблокирането е най-разпространено при домакинските електроуреди (86%) и в сферата на услугите – при резервации онлайн в офлайн развлекателния сектор, като например билети за спортни събития (40%).\r\n\tПотребителите на територията на ЕС показват повишен интерес към трансгранично онлайн пазаруване. През последните десет години делът на европейците, които купуват през интернет, е нараснал почти двойно.\r\n\tПравилата, които забраняват неоправданото геоблокиране, са представени като част от цифровия единен пазар и са включени в пакета за електронната търговия, заедно със законопроекта за трансгранична доставка на колети, който ще бъде подложен на гласуване по време на пленарната сесия през март 2018 г., и с правилата за по-добра защита на потребителите, които бяха одобрени от ЕП още през ноември 2017 г.\r\n\t\"Премахването на неоправданото блокиране на географски принцип е огромна стъпка напред за потребителите и за изграждането на истински цифров единен пазар, работещ за всички. След премахването на таксите за роуминг и преносимостта на съдържанието сега гражданите на ЕС ще могат да купуват онлайн новите си мебели, да резервират хотел или да използват кредитната си карта зад граница сякаш са у дома\", коментира еврокомисарят по цифровата икономика и цифровото общество Мария Габриел.", "date": "2018.02.06", "title": "Падат границите за онлайн пазаруването в ЕС"}
{"url": "http://www.mediapool.bg/varvi-se-kam-namalyavane-na-solta-i-zaharta-v-hranite-i-ogranichavane-na-reklamite-im-news275193.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПромяна в състава на храните с постепенно намаляване нивата на трансмазнини, сол и захар в продуктите, стимулиране покупката на качествени храни в училищата на общоевропейско ниво и ограничаване на рекламите на нездравословни храни в медиите. Това са част от мерките, които бяха обсъдени на конференция за здравнословното хранене при децата, която е част от календара на Българското европредседателство.\r\n\t\"70% от здравните разходи в ЕС са за лечение на хронични заболявания, а една от причините за това са нездравословните хранителни навици и затлъстяването. Затова е много важна промяната на състава на храните, която трябва да се направи заедно с индустрията и постепенно да се намалят нивата на трансмазнини, сол и захар в продуктите. Това е нещо, върху което се работи на европейско ниво в момента\", коментира Джон Райън, директор \"Обществено здраве\" в ЕК.\r\n\tТой съобщи, че по време на малтийското председателство са разработени указания относно обществените поръчки за общественото хранене, така че качеството на храната също да има тежест при избора, а не само цената.\r\n\tПазарът за училищна храна в ЕС е на стойност 7 млрд. евро годишно и, ако се съгласят да купуват висококачествени храни за училищата, страните членки ще изпратят сигнал до местните и международните производители, че качеството на храна е основен критерий, коментира Райън.\r\n\tДруга обсъждана мярка е намаляването на натиска на маркетинга и рекламата на храните за деца.\n\n\r\n\tНова европейска директива предвижда да ограничи рекламите в медиите на вредни храни като захар, сол, мазнини. Тя е на финален етап и трябва да бъде завършена в рамките на Българското председателство на Съвета на ЕС.\r\n\tЗам.-министърът  припомни, че в новия Закон за храните, който предстои да бъде приет от парламента, са  относно .\r\n\tЕвропейската комисия предлага да има специфични правила за маркетинга и рекламата на\r\n\tхрани с високо съдържание на мазнини, захар и сол, които могат да бъдат от интерес за подрастващите като аудитория на медиите.\r\n\tВ новата директива ще се съдържа забрана за реклама на храни с повече от допустимите гранични стойности на захар, сол и мазнини.\r\n\t\"Има изисквания да не участват деца до 12-годишна възраст, да не бъдат излъчвани подобни реклами в часовия пояс, когато те предимно гледат\", обясни проф. д-р Веселка Дулева, национален консултант по хранене и диететика.", "date": "2018.02.06", "title": "Върви се към намаляване на солта и захарта в храните и ограничаване на рекламите им"}
{"url": "http://www.mediapool.bg/istoricheski-park-ili-butaforiya-do-keremida-news275194.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\t\r\n\tПлан за построяването на исторически парк тече в с. Неофит Рилски, Варненско, и намеренията на създателите му са да се осъществи между 2016-а и 2022 г. Проектът звучи амбициозно,  комплексът трябва да отрази праисторията, класическата Античност на траките, римско-византийскя период и двете български царства на Балканите. Снимки няма, но е пълно с очарователни дигитални илюстрации, показващи ни млади хора, разхождащи се сред зелени морави и живописно съжителстващи си с елински храмове и църквички от Средновековието. Пожеланието е повече от приятно.\r\n\tИнициативата за парка е на варненската реставрационна фирма , която търгува с реплики на антични съкровища и има интерес към популяризирането на исторически възстановки. Дейността на фирмата включва продажба на луксозни предмети, най-вече скъпи пластики, имитация на древно изкуство, предназначени очевидно за заможни клиенти с любителски интерес към историята. Много подходящо за Източна Европа.\r\n\t\r\n\tБоя се, че в проекта за исторически парк има огромен риск от затвърждаване на културата на мутробарока. \"Замъкът\" в село Равадиново край морето е пример за бутафоризъм, доведен до кич. Еклектиката при струпването на хилядолетията от Варненския некропол до османското нашествие е неизбежна. Стотина декара площ не са малко, но това по никакъв начин няма да е тематичен парк, а нещо като Дисниленд. Разбира се, за всеки влак си има пътници.\n\n\r\n\tКрай Варна вече имаше планове за подобни исторически атракции – с умиление си спомням прабългарския лагер \"Фанагория\", май в Аспарухово, който тихо гниеше там около 2003 г. Имам лоши спомени от \"реставрацията\" с арматура и бетон на Голямата базилика в Плиска, а и още потръпвам при мисълта за безумната крепост Мали Цари град край село Белчин баня. За така наречения \"Двор на кирилицата\" не ми се и мисли. Проблемът не е, че ръководството на една амбициозна фирма иска да инвестира в исторически парк; проблемът е, че в България имаме много лошо ноу-хау как се прави това. Добрата практика в Европа обикновено е на строго определени тематични паркове, фестивали и исторически атракции. Викингският парк в Йорк, Англия, също викингският фестивал в Орхус , англосаксонската група за исторически атракции , редовната полска възстановка на битката при Грюнвалд и френският проект Геделон за изграждането на цял средновековен замък със съответните технологии са прекрасни примери за добросъвестна работа. Широка публика от любители  се забавлява с дейността на историческите възстановчици из целия Стар континент.\r\n\t\r\n\tУ нас, в Сърбия и Румъния също има добре провеждани събития по исторически риенактмънт – особено посветени на късната Античност и късното Средновековие. С удоволствие си спомням организираната от сдружението за антични възстановки  възстановка за готите в късната Римска империя в Никополис ад Иструм през 2017 г. Най-добрата страна на тези събития е сериозният подход към конкретна историческа епоха и навлизането в детайли из костюмите и културата на съответния период. Няма начин публиката да се обърка: четвърти век си е четвърти век и в него още няма боляри и рицари.\r\n\t\r\n\tСтрупването на реплики на антични храмове и християнски църкви заедно поставя страшно много въпроси за качеството на замислената атракция. Първо, един античен храм, посветен на гръцко, тракийско или римско божество, включва олтар пред храма и статуя вътре в него. Размерът, цената и декорацията на сградата лесно могат да минат на втори план при оформянето на бюджета и резултатът да е претупан, както често става у нас. На второ място, една късноантична или средновековна църква може ли изобщо да бъде завършена до стенописите и дори до имитация на олтар? Това поставя и етически въпроси, защото например съществуващите реплики на християнски храмове на Царевец и в Белчин баня са подигравка с християнското изкуство и с напълно жизнените традиции на тази религия у нас. Да не говорим, че при добро желание една реплика на антична църква може да заприлича на познатите ни, действащи светилища, но това би било заблуждаващо за публиката, защото любимите в България възрожденски икони не са много близки до древната култура на християните в Рим и ранна Византия. Има сериозен риск из алеите на бъдещия исторически парк да се разхождат туристи, които да останат с напълно объркани идеи за миналото. Астерикс и Обеликс все пак не са подходящи гидове.\r\n\t\r\n\tЕстествено, може страховете ми да са напразни. Не е съвсем изключено фирмата-инвеститор да е наела или тепърва да наеме невероятни специалисти от България и чужбина, да се хвърли в сериозни исторически изследвания и накрая да представи пред всички ни зашеметяващо историческо забавление с огромна познавателна стойност… само че се съмнявам. Току-виж се сдобием с още едно лего-Ларго, само че този път доведено до зъбер и купол.\r\n\tИзвинете еклектичната ми молитва, но в този контекст тя е съвсем уместна: Бог и боговете да ни пазят от поредната фърковщина!", "date": "2018.02.06", "title": "Исторически парк или бутафория до керемида?"}
{"url": "http://www.mediapool.bg/21-arestuvani-za-trafik-na-migranti-vav-velikobritaniya-news275195.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБританската полиция арестува 21 души по време на серия от обиски, предприети срещу членове на мрежа за трафик на хора, предаде Асошиейтед прес във вторник. Предполага се, че мрежата е вкарала във Великобритания стотици мигранти през Ламанша.\r\n\t \r\n\tВ операцията участваха около 350 полицаи, претърсвания бяха извършени на 20 места в Североизточна Англия, по южното английско крайбрежие и в Лондон. Операцията бе проведена след продължило една година разследване, подпомагано от властите на Франция, Белгия и Холандия.\r\n\t \r\n\tХората, вкарани в Англия от трафикантите, са били основно иракски кюрди. Представители на властите казаха, че сред предполагаемите трафиканти има членове на кюрдски организирани престъпни групи. Мигрантите са били вкарвани във Великобритания с камиони и са плащали до 10 000 паунда (14 000 долара) на човек. Шофьорите на камионите били наемани както във Франция, така и във Великобритания.\r\n\t\r\n\tПо време на операцията около 60 данъчни инспектори са проверили и много автомивки, където се предполага, че може да са били изпрани парите от трафика на мигранти.", "date": "2018.02.06", "title": "21 арестувани за трафик на мигранти във Великобритания"}
{"url": "http://www.mediapool.bg/tyaloto-na-zaginaliya-v-siriya-ruski-pilot-beshe-varnato-v-rodinata-mu-news275196.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tТялото на загиналия в Сирия руски пилот Роман Филипов беше върнато в родината му, съобщи представител на руското министерство на отбраната, цитиран от ТАСС.\r\n\t \r\n\t\"Руското военно разузнаване съвместно с турските колеги върна в Руската федерация тялото на геройски загиналия на 3 февруари в Сирия пилот майор Роман Филипов. Церемонията по погребението му с военни почести по желание на семейството и родителите на руския летец ще се състои на 8 февруари във Воронеж\", добавили в министерството.\r\n\t \r\n\tНа 3 февруари над зоната за деескалация \"Идлиб\" в едноименната сирийска провининция с преносим зенитно-ракетен комплекс беше свален руски щурмови самолет Су-25, управляван от майор Роман Филипов. Пилотът успя да катапултира, а по късно на земята поведе неравен бой с терористите. Обкръжен от тях, той се взриви с граната, се казва в съобщението.\r\n\t \r\n\tФилипов бе удостоен посмъртно с указ на президента със званието \"Герой на Руската федерация\".", "date": "2018.02.06", "title": "Тялото на загиналия в Сирия руски пилот беше върнато в родината му"}
{"url": "http://www.mediapool.bg/nai-malko-47-tsivilni-sa-ubiti-vav-vazdushni-udari-na-siriyskiya-rezhim-news275197.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНай-малко 47 цивилни, в това число 10 деца, са убити във вторник в Сирия при въздушни удари на режима в бунтовническия анклав Източна Гута близо до Дамаск, заяви Сирийският център за наблюдение правата на човека, цитиран от Франс прес.\r\n\t \r\n\tПод развалините все още има най-малко 19 души, а освен това много ранени са в критично състояние, уточни директорът на неправителствената организация Рами Абделрахман.\r\n\t \r\n\tООН призова днес за незабавно хуманитарно прекратяване за поне един месец на огъня в Сирия. Това става в момент, в който се съобщава за тежки бомбардировки над контролирани от бунтовниците райони край Дамаск и в северозападната част на страната, при които са били убити над 30 души, предаде Ройтерс.\r\n\t \r\n\tОсвен това експерти на ООН по военните престъпления казаха в Женева, че разследват многобройни съобщения за бомби, които, както се твърди, съдържали забранен хлор. Те се използвали срещу цивилни в контролираните от бунтовниците градове Саракеб в северозападната провинция Идлиб и в Източна Гута край Дамаск.\r\n\t \n\n\r\n\tВ изявление на Пауло Пинейро, който оглавява международната комисия за разследвания за Сирия, каза, че при продължаващата блокада от правителствените сирийски войски на Източна Гута се извършват \"международни престъпления, като безразборно бомбардиране и умишлено подлагане на глад на цивилното население\".\r\n\t \r\n\tСъобщенията за въздушни удари срещу най-малко три болници през последните 48 часа, са \"подигравка за т.нар. зони за деескалация\", каза Пинейро.\r\n\t \r\n\tПратениците на ООН призоваха за прекратяване на военните действия, за да бъде доставена хуманитарна помощ и за да бъдат евакуирани болните и ранените, като се посочват и седем района, в които положението е най-тежко. Сред тях е и държаният от кюрдите район Африн в Северна Сирия, който в момента е подложен на турска офанзива.", "date": "2018.02.06", "title": "Най-малко 47 цивилни са убити във въздушни удари на сирийския режим"}
{"url": "http://www.mediapool.bg/sasht-i-severna-koreya-si-razmeniha-preduprezhdeniya-za-yadreni-udari-news275198.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСАЩ заявиха, че Северна Корея може би само след месеци ще е способна да нанесе удар с ядрена балистична ракета срещу континенталната им територия, а Пхенян каза, че Вашингтон обмисля изпреварващо нападение срещу него, предаде Ройтерс.\r\n\t \r\n\tВзаимните предупреждения бяха отправени на Конференцията по разоръжаването в Женева, дни след като правителството на американския президент Доналд Тръмп заяви, че ще увеличи ядрения потенциал на САЩ.\r\n\t \r\n\tСамо след няколко месеца Северна Корея вероятно ще е в състояние да нанесе удар с балистични ракети с ядрен заряд срещу САЩ, каза американският постоянен представител към конференцията Робърт Уд.\r\n\t \r\n\tТой също така заяви, че арсеналите на Китай и Русия се увеличават. Изказването му бе разкритикувано от делегациите на двете страни.\r\n\t \r\n\t\"Русия, Китай и Северна Корея увеличават своите арсенали, като засилват ролята на ядрените оръжия в своите стратегии за сигурност, а в някои случаи се стремят да разработват нови ядрени способности, за да заплашват другите мирни държави\", каза Уд.\r\n\t \n\n\r\n\tСеверна Корея обвини САЩ, че се опитват да влошат ситуацията на Корейския полуостров, като \"разполагат големи ядрени активи\" близо до границите й и подготвят почвата за евентуален изпреварващ удар срещу нея. Като се има предвид естеството и мащабът на засиленото американско военно присъствие (в района), това се прави с намерение за нанасяне на изпреварващ удар срещу КНДР, каза севернокорейският дипломат Джу Йон-чхол.\r\n\t \r\n\tУд отвърна, като каза: \"Ако твърдите, че искате мир, прекратете опитите си с ядрени и балистични ракети и спрете провокативното си поведение и заплахи.\"\r\n\t \r\n\tАмериканският вицепрезидент Майк Пенс пристигна днес в Япония, първа спирка от азиатското му турне, което според него ще засили натиска върху Северна Корея да се откаже от ядрената си програма, предаде Асошиейтед прес.\r\n\t \r\n\tВ Токио Пенс ще разговаря с премиера Шиндзо Абе, за да демонстрира американската солидарност с Япония пред лицето на севернокорейските заплахи. Той ще се срещне и с американски войници, базирани там, които биха били сред първите, които ще бъдат задействани в случай на криза.\r\n\t \r\n\tВ четвъртък Пенс заминава за Южна Корея, където ще се срещне с президента Мун Дже-ин и в петък вечерта ще присъства на откриването на зимната олимпиада в Пьончан.\r\n\t \r\n\tПреди за отпътува от Вашингтон Пенс не изключи възможността за среща с официални лица от Северна Корея, които също пристигат за зимната олимпиада. Пхенян изпраща там председателя на парламента Ким Йон-нам, най-високопоставения пратеник, който Северът някога е изпращал в Юга след края на Корейската война преди 65 г., приключила с примирие, но не и с мирен договор.\r\n\t \r\n\tСАЩ смятат, че Пхенян изпраща спортисти и официална делегация на игрите в Пхенян, за да използва събитието за чиста пропаганда.\r\n\t \r\n\tПенс каза, че не е поискал никакви срещи с представители на Пхенян, но добави \"ще видим какво ще се случи\".", "date": "2018.02.06", "title": "САЩ и Северна Корея си размениха предупреждения за ядрени удари"}
{"url": "http://www.mediapool.bg/dali-trampoforiyata-nai-nakraya-udari-na-kamak-news275199.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tКогато говорим за фондови пазари, има три правила, които трябва да запомните. Първо, фондовият пазар не е икономиката. Второ, фондовият пазар не е икономиката. Трето, фондовият пазар не е икономиката.\r\n\tЗатова пазарният срив от последните няколко дни може и нищо да не означава.\r\n\t \r\n\tОт една страна, нека не предполагаме, че за спада има основателна причина (макар фактът, че в петък Дау Джоунс загуби 666 пункта, да сочи или намеса на сатанински сили, или някаква мистична връзка със злополучната инвестиция на семейство Къшнър в манхатънския небостъргач на Пето авеню, номер 666). Когато през 1987 година борсата се срина, икономистът Робърт Шилър направи изследване на мотивацията на инвеститорите в реално време. Оказа се, че сривът бе чиста проба самоподхранваща се паника. Хората не продаваха защото някоя новина ги е накарала да преразгледат оценката си за стойността на акциите. Те продаваха защото и другите продаваха.\r\n\t \r\n\tОт друга страна, нека не предполагаме също така, че понижаването на цените на акциите ни казва нещо съществено за икономическото бъдеще. Прочута е остроумната забележка на великия икономист Пол Самюълсън, че фондовият пазар е предсказал девет от последните пет рецесии. Сривът през 1987 година например бе последван не от рецесия, а от солиден растеж.\r\n\t \r\n\tПазарните сътресения все пак би трябвало да ни накарат да се вгледаме внимателно в икономическите перспективи.\r\n\t \r\n\tДанните, бих казал, сочат най-малкото, че Америка е на път към низходяща промяна в темпа на растеж. Наличните доказателства предполагат, че растежът през идното десетилетие ще бъде около 1,5 % годишно, а не 3 %, както Доналд Тръмп и лакеите му продължават да обещават.\r\n\t \n\n\r\n\tДанните предполагат също, че рисковите активи като цяло - акции, но също дългосрочни облигации и недвижими имоти, може би са надценени. Като оставим настрана лудостта по биткойна, все пак не говорим за котировките на интернет компаниите от 2000 година или за недвижимите имоти от 2006 година. Стандартните показатели обаче са доста над исторически нормалните равнища и връщането към нормата може да е болезнено.\r\n\t \r\n\tКолкото до този срив, ако зад него имаше някаква новина, то това е докладът за заетостта от петък (2 февруари), който показа значително, макар и не огромно, увеличаване на възнагражденията.\r\n\t \r\n\tНека да се разберем, увеличаващите се възнаграждения са нещо хубаво. Всъщност това, че досега възнагражденията не успяваха да се повишат значително бе дълбоко разстройващ недостатък на иначе забележително устойчивото икономическо възстановяване, което започна в началото на управлението на (предишния американски президент Барак) Обама.\r\n\t \r\n\tСега обаче виждаме доста силно доказателство, че американската икономика се приближава към пълна заетост. Отчитаното ниско равнище на безработицата е само част от историята. Има и нарастваща готовност у работниците да напускат работните си места. Това е нещо, което те не правят, освен ако не са уверени, че ще си намерят нова работа. А сега възнагражденията най-накрая се увеличават, което сочи, че работниците набират и сила в преговорите.\r\n\t \r\n\tДа отбележим отново, всичко това са добри новини. Те обаче означават, че бъдещият американски растеж не може да дойде от връщане на безработните на работа. Той трябва да дойде или от увеличаване на резерва от потенциални работници, или от нарастване на производителността, т.е. когато един работник произвежда повече.\r\n\t \r\n\tХората от \"бейби бум\" поколението (родени през периода 1946-1964 година - бел. ред.) обаче вече се пенсионират и растежът на американското население в трудоспособна възраст, особено в началните години на трудовия живот, се е забавил до пълзене. Растежът на производителността пък е разочароващ. Взети заедно, тези фактори предполагат, че икономиката навярно ще нараства два пъти по-бавно от обещаваното от Тръмп.\r\n\t \r\n\tПовярваха ли пазарите на Тръмп? Най-малкото те действаха така, сякаш американската икономика все още има много пространство за растеж. Попарването на тази вяра би трябвало да означава едновременно по-високи лихви и по-ниски котировки на фондовия пазар, каквито наблюдаваме в момента.\r\n\t \r\n\tТрябва ли обаче да се тревожим за нещо по-лошо от обикновено забавяне на растежа?\r\n\t \r\n\tЕ, цената на активите изглежда висока. Широко използван измерител за оценките на фондовия пазар ги поставя на 15-годишен максимум, а сходен показател сочи, че цените на недвижимите имоти са отстъпили малко под половината от стойността, натрупана при големия растеж на този пазар.\r\n\t \r\n\tПоотделно тези цифри не са толкова тревожни. Бих казал, че акциите не изглеждат дори приблизително толкова надценени, колкото бяха през 2000 година, нито пък жилищният пазар - колкото бе в края на 80-те.\r\n\t \r\n\tАко цените на активите понесат удар, можем да очакваме потребителите, които досега харчеха много и спестяваха малко, да се отдръпнат.\r\n\t \r\n\tВсичко това може да е управляемо, ако може да се разчита, че хората на ключови позиции за определяне на политиката ще действат ефикасно. И точно тук започвам да се тревожа.\r\n\t \r\n\tСъс сигурност не е добре, че Тръмп се отърва от един от най-добрите председатели на Управлението за федерален резерв (УФР) в историята, точно преди пазарът да започне да показва предупредителни сигнали. Джероум Пауел, наследникът на Джанет Йелън, изглежда разумен човек. Нямаме обаче представа, колко добре ще се справи с криза, ако такава се развие.\r\n\t \r\n\tМеждувременно действащият министър на финансите (който заяви за Давос \"Не мисля, че това е свърталище на глобалисти\") може да е най-малко отличилият се, най-слабо информиран човек, заемал някога тази позиция.\r\n\t \r\n\tДали сме се насочили към неприятности? Твърде е рано да се каже. Ако обаче сме, бъдете сигурни, че имаме възможно най-неподходящите хора за случая.", "date": "2018.02.06", "title": "Дали тръмпофорията най-накрая удари на камък?"}
{"url": "http://www.mediapool.bg/maldivite-zatavat-v-politicheski-haos-news275163.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tМалдивите затъват все повече в политически хаос, след като председателят на Върховния съд беше арестуван, опозицията призова за международна намеса за отстраняването на президента Абдула Ямин, а той се оплака от \"заговор\" срещу него, предаде Франс прес.\r\n\t \r\n\tПредседателят на Върховния съд Абдула Саид и още един съдия рано тази сутрин бяха арестувани от тежко въоръжени полицаи по обвинения в корупция, пет дни след като висшата съдебна инстанция отмени присъдите на девет видни опозиционери. Те бяха осъдени през 2015 г. по обвинения в тероризъм, корупция, измяна и финансови злоупотреби.\r\n\tВърховният съд обаче реши, че присъдите им са политически мотивирани и нареди да бъдат освободени.\r\n\t \r\n\tПрезидентът на Малдивите отказа да се подчини и написа три писма до съда, настоявайки да промени решението си. Вчера, след като съдът отказа, той обяви 15-дневно извънредно положение, като заяви, че тази мярка ще позволи на властите да започнат разследване срещу съдиите от Върховния съд.\r\n\t \n\n\r\n\t\"Трябва да суспендираме техните правомощия и имунитет. Трябва да открием докъде се простира техният заговор или държавен преврат\", каза президентът в телевизионно обръщение. Според него председателят на Върховния съд се опитвал да го отстрани от президентския пост.\r\n\t \r\n\tМалко след обявяването на извънредното положение бе арестуван и бившият авторитарен малдивски лидер Момун Абдул Гаюм, който е полубрат на настоящия президент. Гаюм управляваше страната до 2008 г., когато там се проведоха първите демократични избори. В последно време той бе преминал на страната на опозицията.\r\n\t \r\n\t\"Президентът незаконно обяви военно положение и заграби държавните институции. Ние трябва да го отстраним от власт. Народът на Малдивите има едно законно искане към правителствата по света, по-специално към Индия и САЩ\", каза друг бивш президент на Малдивите - Мохамед Нашид, който от няколко години живее в изгнание във Великобритания. Той бе сред политиците, чиито присъди бяха отменени от Върховния съд миналата седмица. Нашид призова за индийска военна интервенция и за американска финансова блокада. \"Искаме индийското правителство да изпрати представител, подкрепян от индийската армия, за да освободи съдиите и политическите затворници, сред които и бившият президент Гаюм\", каза Нашид.\r\n\t \r\n\tПрез 2015 г. Нашид бе осъден на 13 години затвор за тероризъм. Година след това той бе получи разрешение да излезе от затвора по медицински причини и успя да замине за Великобритания, където получи политическо убежище. Неговият призив към Индия за намеса не е случаен. Делхи предприе военна интервенция на Малдивите през 1988 г. в рамките на операция \"Кактус\", за да осуетят преврат срещу президента Гаюм.\r\n\t \r\n\tМалдивската опозиция призова Вашингтон да гарантира, че американските финансови институции ще преустановят всички трансакции в долари за висши представители на властта в Малдивите.\r\n\t \r\n\tООН призова правителството на страната да спазва конституцията и върховенството на закона и да отмени възможно най-бързо извънредното положение. Подобни призиви отправиха САЩ и ЕС. Много страни, сред които Франция, Индия, Китай, препоръчаха на гражданите си да не посещават архипелага, който е популярна туристическа дестинация.\r\n\tКризата в Малдивите е в навечерието на президентските избори, които би трябвало да се проведат тази година. На тях Ямин ще се бори за преизбиране. След решението на Върховния съд Нашид също има право да се кандидатира. Той вече каза, че има намерение да се изправи срещу Ямин. Надпревара между двамата имаше през 2013 г. Тогава Ямин спечели вота при съмнителни обстоятелства.", "date": "2018.02.06", "title": "Малдивите затъват в политически хаос"}
{"url": "http://www.mediapool.bg/vlastta-se-razbarza-da-osvobozhdava-pazara-na-tok-ot-1-yuli-news275201.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСлед година и половина протакане, държавата се разбърза с пълното освобождаване на електроенергийния пазар, така че там да излязат много повече продавачи на ток и да се постигат конкурентни цени. Под заплаха от работодателски протест на 28 февруари заради поскъпналия ток на свободния пазар, Народното събрание се ангажира до тази дата да изгласува промени в енергийния закон. Обещанието е от 1 юли 2018 г. всички възобновяеми енергийни източници, когенерации, заводски централи и топлофикации с инсталирана мощност над 5 МВ вече да продават електроенергията си само на борсата за ток. Разликата между постигнатата там цена и определените от от енергийния регулатор преференциални тарифи ще се изплаща от Фонда за сигурност на електроенергийната система.\r\n\tПравителството също така ще поиска от Европейската комисия да се ускори работата по прекратяването на двата 15-годишни договора за изкупуване на тока от двете т. нар. американски централи \"Ей И Ес Гълъбово\" и \"КонтурГлобал Марица Изток 3\". Идеята е съвместно с Брюксел да се разработи модел за изчисляване възвръщаемостта на направените инвестиции в изцяло новата въглищна централа на \"Ей И Ес\" и екологизираната от \"КонтурГлобал\" и да се сметне каква ще е тя за оставащия период на двата договора. Въпросната сума ще бъде изплатена на двете американски компании като компенсация за развалянето на контрактите и изкарването на централите на свободния пазар.\r\n\tТова стана ясно във вторник след среща на Асоциацията на индустриалния капитал в България (АИКБ), Българската стопанска камара (БСК) и Конфедерацията на работодателите и индустриалците в България (КРИБ) с премиера Бойко Борисов, председателя на парламентарната енергийна комисия Делян Добрев и вицепремиера Томислав Дончев. Енергийният министър Теменужка Петкова не присъства, след като трите организации й поискаха оставката, защото не можела да се справи с проблемите и реформите в сектора. След срещата обаче бизнесът бе смекчил позицията си и искането за оставката на Петкова вече не стои на дневен ред, а освен това няма да има протест, ако обещаните мерки бъдат изпълнени в срок.\r\n\t\r\n\tВсъщност поправките в Закона за енергетиката относно изкарването на борсата на възобновяемите енергийни източници (ВЕИ), когенерациите, топлофикациите и заводските централи над 5 МВ бяха обявени още миналата седмица от Делян Добрев. Сега тяхното приемане ще бъде ускорено, но ще влязат в сила от 1 юли, когато изтича сегашният регулаторен период за цените в сектора и преференциалните цени за ВЕИ за този период.\n\n\r\n\tТака от лятото играчите на борсата, които предлагат електроенергия, ще се увеличат и търговците и бизнесът ще имат повече количества – нещо, от което сега се оплакват работодателите.\r\n\t\"Тези, които предлагат енергията, са трима, а след промените ще станат 300. Тоест, като количество енергията няма да се удвои, да кажем, защото в момента 50% от произведената енергия в България е на свободния пазар, но ще има едни допълнителни продавачи, допълнителни количества. Всички топлофикации, когенерации, ВЕИ производители над 5 мегавата на този етап пилотно ще бъдат извадени на свободния пазар с договори за разлика\", заяви след срещата Делян Добрев.\r\n\t\"Промените почти напълно ще либерализират свободния пазар в България, без разбира се това да засяга домакинствата по някакъв начин\", допълни той.\r\n\t\r\n\tПредседателят на парламентарната енергийна комисия посочи още, че ще се ускорят и разговорите с Европейската комисия за прекратяването на дългосрочните договори с двете американски топлоцентрали. Сигнал за това, че чрез тези договори \"Ей И Ес\" и \"КонтурГлобал\" получават неправомерна държавна помощ, бе подаден от предишния състав на енергийния регулатор през 2013 г. и очакванията на предишното правителство на ГЕРБ бяха до края на 2016 г. да има решение на Брюксел, което да позволи намаляване на цената на тока от двете централи. Това обаче не се случи, а официална информация от страна на Брюксел как върви разследването няма.\r\n\tПредставители на двете американски компании твърдят, че никой от НЕК не е разговарял за прекратяване на договорите, а правителството потвърди това.\r\n\tПреди седмица Теменужка Петкова напомни, че в края на 2015 г . кабинетът  адвокатски фирми, които да защитават интереса на държавата при евентуални дела с \"Ей И Ес\" и \"КонтурлГлобал\" заради развалените договори.\r\n\tКога ще приключи оценката на възвръщаемостта на инвестициите на двете компании и на компенсациите за прекратяването на договорите и какъв може да се очаква да е размерът на обезщетенията, не е ясно. Делян Добрев не се ангажира пред Mediapool с коментар за сумата и за кога може да се очаква плащането й. Според двете фирми неустойките са описани в договорите и размерът им е доста голям.\r\n\t\r\n\tДруга коментирана мярка за решаване на проблеми със скъпия ток за бизнеса е въвеждането на задължение производителите на електроенергия да предлагат на борсата профилирана електроенергия - отделно дневна и отделно нощна. В момента предлаганите профили са 24-часови, идеята на разделянето им е фирмите, които имат нужда само от нощна енергия, да си купуват отделно такава, и обратното.\r\n\tПредвижда се още електроразпределителните дружества да купуват от борсата тока, необходим за покриването на технологичните им разходи. В момента тези количества се купуват по определяни от Комисията за енергийно и водно регулиране цени и във фиксирани обеми.\r\n\t\r\n\tПредседателят на КРИБ Кирил Домусчиев коментира, че промените в енергийния закон допълнително ще либерализират изкривения в момента пазар на електроенергията.\r\n\t\"Целта е да има колкото може повече производители, които да предлагат своята електроенергия на борсата, защото сега реално има само двама. Независимо от поправката в закона, която се направи под давлението на работодателите през декември, за съжаление в момента имаме само \"Марица-изток 2\" и АЕЦ, което не е достатъчно, за да говорим за свободен пазар и за невъзможност да се изкривяват и манипулират цените на борсата, което виждате, че доведе до увеличение на електроенергията. Така че колкото повече производители има, толкова по-добре. В крайна сметка ще имаме една борса с едно по-голяма предлагане от повече фирми и това би трябвало да е нещо по-обективно и по-реално да се говори за свободен пазар, за прозрачност и за конкуренция\", смята Домусчиев.\r\n\t\"Дали сме срок от 2 седмици да има прогрес по това, което днес сме обсъждали като теми, да има конкретно стартирали инициативи. Силно се надяваме в рамките на този срок да бъде постигнат напредък. Така че нашата готовност остава с тази предупредителна мярка\", заяви заместник-председателят на Асоциацията на индустриалния капитал в България (АИКБ) Румен Радев след срещата.\r\n\tТой допълни, че на срещата са били обсъдени и конкретни възможности за санкциониране на нелоялни търговски практики.\r\n\tРаботодателите като цяло изразиха очакване до две седмици да има напредък по договорените въпроси и да не се стигне до протест и нови нападки срещу министър Теменужка Петкова.", "date": "2018.02.06", "title": "Властта се разбърза да освобождава пазара на ток от 1 юли"}
{"url": "http://www.mediapool.bg/razshiryava-se-borsovata-targoviya-s-tok-news275171.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБорсовата търговия с електроенергия у нас се разширява от март, макар и с минимални количества. Тогава се очаква да стартират реалните сделки с количества ток в рамките на деня, след като във вторник \"Българската независима енергийна борса\" (БНЕБ) обяви, че на 20 февруари открива регистрацията на играчи в този сегмент на пазара, който засега тръгва тестово.\r\n\tСтартът на сделките с ток в рамките на самия ден – т. нар. интрадей, се очаква отдавна от търговците на електроенергията, но както стана ясно при представянето на платформата количествата, които ще се предлагат там, ще са много малки – между 30 и 50 МВ. Така на практика търговците ще балансират портфолиата си и ще изчистват останалата им излишна за деня електроенергия или ще търсят недостигащи им количества, призна при представянето на новата платформа Никола Габровски, мениджър проекти в БНЕБ. Целта е да се избягнат по-високите с 2.5 пъти цени на енергията за недостиг на балансиращия пазар и по-ниските пет пъти тарифи за излишни количества, продавани в последния момент между производители и потребители.\r\n\tСтартиращата платформа за търговия в рамките на деня ще се управлява от скандинавския оператор \"Норд пул\", който менажира и платформата за търговия с ток за следващия ден. На този работещ сегмент на борсовия пазар се предлагат 500 МВ от държавните АЕЦ \"Козлодуй\" и ТЕЦ \"Марица Изток 2\". На третата платформа – за дългосрочни договори, се търгуват най-големите обеми на свободния пазар като оборотите тук ще растат заради законовите поправки, изискващи от 1 януари 2018 г. всички електроцентрали с мощност над 5 МВ да продават количествата, които им останат след изпълнението на квотите им за регулирания пазар на бита и изкупуваните по дългосрочните договори. Обемите в двата разработени сегмента ще продължат да растат, след като същия ден правителството обяви, че от 1 юли всички възобновяеми енергийни източници, когенерации, заводски централи и топлофикации ще са длъжни да продават тока си на борсата. Разликите до преференциалните им цени ще се плащат от Фонда за сигурност в електроенергийната система.\r\n\tГабровски посочи, че регистрираните на сегмента ден напред борсови играчи няма да плащат такси за регистрацията си за търговията в рамките на деня. Ако интересът към тази платформа е много голям, тя ще стартира по-рано от предвиденото, допълни той.\r\n\tТака България става предпоследната страна член на ЕС, в която започва борсовата търговия с ток в рамките на същия ден, Гърция остава последната. Според БНЕБ обаче десетгодишното изоставяне може да се превърне в предимство, защото се очаква на 13 юни 2018 г. да се даде старт на пазарното обединяване в Евросъюза и десет граници да отпаднат за търговия с ток. Затова и интрадей сделките ще се сключват в евро.\n\n\r\n\tТодор Маринов, мениджър пазарни операции в БНЕБ, обясни, че обявяваните доставки ще са са със срок от един час, а минималните предлагани количества ще са 100 кВтч. За стимулиране на ликвидността в този сегмент, борсата е разработила споразумения с участниците за минимални оферирани количества и максимални разлики между цени продава и купува, което може да доведе до 70 процента отстъпка в таксата върху постигнатия от играча оборот на борсата.\r\n\tПредставянето на новата платформа за търговия с ток съвпадна с официалното одобрение от Европейската комисия на сделката по придобиването на БНЕБ от Българската фондова борса (БФБ) и плащането на първата вноска по цената от 5.2 млн. лв. Смяната на собствеността се извърши, за да избегне България санкция за злоупотреба с монопол на пазара на електроенергия от страна на досегашния й притежател \"Българския енергиен холдинг\" (БЕХ).\r\n\t\"Вчера е платена първата вноска\", каза изпълнителният директор на БЕХ Петьо Иванов. Съгласно договорката тя е в размер на 4 милиона лева. Останалите ще бъдат преведени на три равни вноски в рамките на шестия, дванадесетия и осемнадесетия месец от прехвърлянето на капитала.\r\n\t\"Това е знаков момент, който ще повлияе положително на търговията с електрическа енергия в България, като доведе до по-голяма прозрачност и ускори процеса по либерализация на този пазар. Убедени сме, че със сериозния си опит в организирането на регулирана търговия и като публична компания ще допринесем за устойчивото развитие на енергийната борса у нас\", коментира сделката Васил Големански, изпълнителен директор на БФБ-София.\r\n\t\"Основният принцип в работата ни е прозрачност при всички пазарни участници и тяхната равнопоставеност\", каза Големански преди представянето на новата платформа. Като цел на БФБ той посочи привличането на още играчи на борсата за ток за да се повиши нейната ликвидност и да се развие. \"Имаме идеи за промяна на правилата за работа на борсата и разработване на посттрейдинг услуги\", допълни той, но не се ангажира с подробности какви може да са те и кога да се очаква въвеждането им.\r\n\t\"Борсата за ток е лицето на либерализацията на пазара\", коментира Иван Иванов, председател на Комисията за енергийно и водно регулиране. Той също изрази мнение, че обемите на борсата ще растат заради законовите промени.", "date": "2018.02.06", "title": "Разширява се борсовата търговия с ток"}
{"url": "http://www.mediapool.bg/ek-shte-finansira-modernizatsiyata-na-balgarski-i-rumanski-vaglishtni-tsentrali-news275202.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСъздаването на два нови фонда за подпомагане на нисковъглеродните иновации, единият от които ще финансира и модернизацията на български и румънски въглищни централи, одобри Европейският парламент във вторник. Приет бе и проект на директива за затягане на ограниченията на ЕС за въглеродните емисии от индустрията. С това започва изпълнението на ангажиментите по Парижкото споразумение относно изменението на климата, съобщиха от Европарламента.\r\n\tЕдиният от двата нови фонда ще подпомага модернизацията на енергийните системи в държави членки с по-ниски доходи. Евродепутатите затегнаха правилата за финансиране, за да може фондът да не се използва за проекти, предполагащи използване на въглища. Изключение от това изискване обаче се дава на България и Румъния, които ще имат възможност да използват фонда за инвестиции за модернизиране на централи за отопление на въглища (ТЕЦ).\r\n\t\"Иновационният фонд“ ще предоставя финансова подкрепа за подпомагане на възобновяема енергия, улавяне и съхранение на въглерод и нисковъглеродни иновационни проекти.\r\n\tОдобреното ново законодателство за парниковите емисии е предварително договорено с министрите от ЕС. То ще ускори годишното намаляване на квотите за емисии от схемата на ЕС за търговия с емисии (СТЕ), продавани на търг, които обхващат около 40% от парниковите емисии на ЕС. Предвижда се планираното от 2021 г. 1.74 на сто годишно намаление на пускането на пазара емисии да се увеличи на 2.2 процента като е възможно допълнителното повишаване, но най-рано ще се преразгледа тази възможност през 2024 г.;\r\n\tРешено е да се удвои капацитетът на резерва за стабилност на пазара на СТЕ, за да се премахне излишъкът от квоти за емисии на пазара. При задействането му той ще абсорбира до 24% от излишъка на квоти през всяка от първите четири тръжни години, следователно цената им ще се покачва и ще се увеличава стимулът за намаляване на емисиите.\r\n\tБъдещото законодателство също така има за цел да предотврати \"изместването на въглеродни емисии“, т.е. риска компаниите да преместят производството си извън Европа поради политиките за намаляване на емисиите. Секторите, изложени на най-голям риск, ще получат безвъзмездно своите квоти за СТЕ. По-малко застрашените сектори ще получат безвъзмездно 30%, посочват от ЕП.\r\n\t\"Схемата за търговия с емисии продължава да бъде крайъгълният камък на политиката на ЕС за борба с климатичните промени. Ние дадохме най-доброто от себе си, за да постигнем амбициозни подобрения. СТЕ има много критици през годините. Ние атакувахме много проблеми: от очевидно прекалено ниската цена на въглеродните емисии, през функционирането на пазара, до изключително сложния въпрос за постигането на баланс между природозащитните амбиции и защитата на европейската индустрия“, посочи докладчикът Джули Гърлинг (ЕКР, Великобритания).\r\n\t \r\n\t\"През следващото десетилетие ще действа обновена европейска схема за търговия на въглеродни емисии, която осигурява тяхното намаляване поне с 40% до 2030 г. и постигане по-високи цени на въглеродните квоти, но с едновременна силна защита на индустриите, изложени на риск от въглеродно преместване\", коментира Владимир Уручев (ЕНП, България)\r\n\tТой допълни, че в същото време десетте страни с доходи под 60% от средните за ЕС, включително България, ще бъдат подпомагани в прехода към нисковъглеродна икономика и енергетика от Фонд за модернизация (310 млн. квоти) и безплатни квоти по правилата за държавна помощ.\r\n\tПетър Курумбашев (С&Д, България) посочи, че провежданата климатична политика на ЕС трябва да бъде в синхрон с увеличаване конкурентоспособността на нашата индустрията. \"Това е изключително важно за страни като България, които са външна граница на ЕС и граничат с държави, които не са включени в схемата за търговия с емисии“, отбеляуза той..\r\n\tПредстои официалното приемане на законопроекта от Съвета на ЕС и публикуването му в   Официалния вестник на Евросъюза.", "date": "2018.02.06", "title": "ЕК ще финансира модернизацията на български и румънски въглищни централи"}
{"url": "http://www.mediapool.bg/nai-dobriyat-rabotodatel-u-nas-vdiga-zaplatite-startovata-stava-575-lv-news275200.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tКомпанията, спечелила награда от Агенцията по заетостта за най-добър работодател в България за 2017 г. - японската Язаки, ще вдигне заплатите на част от служителите си. Това става ясно от съобщение на дружеството от вторник.\r\n\tОт 1 март се вдига стартовото възнаграждение на работниците на длъжност „оператор“ в завода в Димитровград, като то става 575 лв., тоест с 65 лв. повече от минималната работна заплата за страната. След 6 месеца трудов стаж операторите ще получават 600 лв.\r\n\tКомпанията предлага и други бонуси и социални придобивки. Един от бонусите е свързан с липсата на отсъствия от работното място – практика, която придобива все повече популярност сред големите и чуждестранните работодатели у нас.\r\n\tВсеки оператор, който спазва своя месечен график, получава още 280 лв. към основната си заплата.\r\n\tДопълнителните придобивки за служителите се увеличават и с двойно по-високата стойност на ваучерите за храна, която от 1 януари вече е 60 лв., става ясно още от съобщението на компанията.\r\n\tВ резултат на тези нововъведения доходът на операторите с 6-месечен стаж в Язаки стига до 940 лв., посочват от дружеството.\n\n\r\n\tДопълнителните удобства за служителите включват още безплатен транспорт, двустепенно меню в столовата на завода само за 50 стотинки, 24-часово медицинско обслужване.\r\n\tДо месец май ще продължи и кампанията на завода „Доведи приятел“, с която могат да бъдат спечелени допълнително 230 лв. Тя дава възможност на всеки служител да спечели допълнително 230 лв. за всяка успешна препоръка, която е направил.\r\n\tЗаводът в Димитровград е третият в групата заводи на Язаки у нас, след тези в Сливен и Ямбол, като през 2016 г. служителите на компанията бяха близо 5000 души. Клиенти на Язаки България са най-големите и известни марки автомобили. Официалното откриване на завода в Димитровград ще бъде през април 2018 г.\r\n\tФирмата произвежда автомобилни компоненти и оборудване, климатици и различни продукти, свързани с екологията.\r\n\tПреди няколко месеца японският производител обяви, че отваря 700 работни места в новия си завод в Димитровград. Производственият център на компанията там започна работа през есента на миналата година, като в него вече работят повече от 800 души.\r\n\tНаградата „Работодател на годината“ за 2017 г., връчена от Агенцията по заетостта, бе заради няколко постижения. „Само през 2017 г. компанията е наела на работа и е осигурила устойчива заетост на 650 лица, насочени от 12 бюра по труда. 342 безработни лица са от регион Хасково, като от тях 99 са младежи до 29 години, а 45 – продължително безработни. 308 пък са наетите от регион Бургас. Освен това фирмата осигурява безплатен служебен транспорт на всички наети лица от отдалечени населени места“, гласят аргументите за наградата.", "date": "2018.02.06", "title": "Най-добрият работодател у нас вдига заплатите, стартовата става 575 лв."}
{"url": "http://www.mediapool.bg/sreshtata-es-turtsiya-shte-se-provede-vav-varna-prez-mart-news275203.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПредседателите на Европейския съвет Доналнд Туск и на Европейската комисия Жан-Клод Юнкер са изпратили писмо до президента на Турция Реджеп Ердоган, в което съобщават, че го канят на среща във Варна на 26 март. Писмото бе публикувано от говорител на Туск.\r\n\t \r\n\tВ текста се посочва, че премиерът Бойко Борисов, от името на българското председателство на Съвета на ЕС, е приел да бъде домакин на работната вечеря.\r\n\t \r\n\tЕС отправя покана към Ердоган за участие, като отбелязва, че Турция полага усилия за решаването на въпроси от вътрешен и европейски характер.\n\n\r\n\t \r\n\tТуск и Юнкер допълват, че срещата ще създаде възможност за обсъждането на въпроси от взаимен интерес, както и последните събития в Турция.\r\n\t \r\n\tСред тези теми са посочени върховенството на закона и основните права, които са определени като същностни за бъдещите отношения на Анкара с ЕС.\r\n\t \r\n\tТова ще бъде повод и да обменим мнения как нашите отношения да напреднат, на основата на взаимно уважение и общ интерес, се добавя в писмото, цитирано от БНТ.", "date": "2018.02.06", "title": "Срещата ЕС-Турция ще се проведе във Варна през март"}
