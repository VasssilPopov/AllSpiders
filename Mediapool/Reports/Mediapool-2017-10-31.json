{"url": "http://www.mediapool.bg/zhivotnovadite-poluchiha-nad-21-mln-lv-prehodna-natsionalna-pomosht-news271228.html", "text": "Държавен фонд \"Земеделие\" е превел първия транш от 21 331 850 лева на 5 385 животновъди, заявили подпомагане по Схемата за преходна национална помощ за говеда, необвързана с производството, за Кампания 2017.\r\n\tЗа глава говедо животновъдите получиха по 94.76 лв., а за биволи помощта беше 165.71 лв.\r\n\tПраво на подпомагане по Схемата за преходна национална помощ за говеда, необвързана с производството, имат земеделските стопани, които са отглеждали 10 или повече говеда и/или 10 или повече биволи, регистрирани към 28 февруари 2009 г., и към последния ден за подаване на заявленията за подпомагане от текущата кампания отглеждат в стопанствата си поне 70% от референтния брой животни.\r\n\tПреходна национална помощ се отпуска само за секторите, за които са предоставяни национални доплащания през 2013 г. Максималният бюджет представлява намаляваща функция от одобрения от ЕК бюджет за схемите за национални доплащания за 2013 г.\r\n\tПрез 2017 г. финансовият пакет за всяка от схемите за преходна национална помощ може да достигне максимум 65% от пакета на съответната схема за национални доплащания, прилагана през 2013 г., припомниха от земеделския фонд.", "date": "2017.10.31", "title": "Животновъдите получиха над 21 млн. лв. преходна национална помощ"}
{"url": "http://www.mediapool.bg/bulgaria-e-v-sredata-po-bezrabotitsa-v-es-news271205.html", "text": "България е на 13-а позиция в ЕС по ниво на безработицата, показват .\r\n\tБезработицата в страната леко се понижава през септември на месечна база до 6.1%. За година спадът е доста по-сериозен, тъй като през септември 2016 г. показателят е бил на ниво 7.2%. Безработните у нас през септември тази година са били 202 000 души.\r\n\tНивото на младежка безработица в страната също се понижава, но продължава да е високо. През септември тя е достигнала 12.4%, което е най-ниското ѝ равнище поне за последните четири месеца. На годишна база се отчита значителен спад, като през септември 2016 г. тя е била 18.5%. Общо 19 хил. младежи на възраст до 25 години са били без работа през деветия месец на годината.\r\n\tВ същото време средната безработица в ЕС28 е 7.5%, а в еврозоната – 8.9%.\r\n\tНа годишна база понижението на показателя е чувствително - от 8.4% през септември 2016 г. Това е най-ниското равнище на безработицата в региона от ноември 2008 г. Безработните в съюза през септември са били общо 18.4 млн. души.\n\n\r\n\t\r\n\tСпадът на безработицата в еврозоната за последната година е с 1 процентен пункт, а нивото ѝ е най-ниското от януари 2009 г.\r\n\tВ ЕС28 най-ниско е нивото на показателя в Чехия – 2.7%, следвана от Германия – 3.6%, и Малта – 4.1%. Общо 12 държави имат по-ниско ниво на показателя от това в България. Най-високи равнища на безработица пък се наблюдават в Гърция (21% за юли 2017 г.) и Испания (16.7%).\r\n\tЕвростат обяви и експресни данни за икономическия растеж за третото тримесечие на 2017 г., който в ЕС28 е 0.6%. На годишна база БВП нараства с 2.5%, докато в България увеличението е с около 4%.\r\n\tРъстът и в еврозоната е 0.6%.\r\n\tРезултатът е над очакванията на анализаторите, анкетирани от Фактсет (Factset), които залагаха на темп от 0.5 на сто, посочва АФП.\r\n\tПрез второто тримесечие икономическият растеж във валутния съюз, обединяващ 19 страни от ЕС, достигна 0.7 на сто, а през първото бе 0.6 на сто.\r\n\tВ сравнение с третото тримесечие на 2016 година БВП, с отчитане на сезонните фактори, е нараснал с 2.5 процента.\r\n\tГодишната инфлация в еврозоната е забавила темпа си и остава 1.4 процента през октомври, обяви още Евростат.\r\n\tОт основните компоненти енергията поскъпва най-много този месец - с 3 процента спрямо 3.9 процента през септември. Следват храните, алкохолът и тютюневите изделия (2.4 процента спрямо 1.9 процента месец по-рано), услугите (1.2 процента спрямо 1.5 процента миналия месец) и неенергийните промишлени стоки (0.4 на сто спрямо 0.5 на сто през септември), според данните на сайта на европейската статистическа служба.", "date": "2017.10.31", "title": "България е в средата по безработица в ЕС"}
{"url": "http://www.mediapool.bg/veche-nyama-da-lovyat-snezhinkite-vav-vazduha-a-shte-izprevarvat-snega-news271203.html", "text": "Ако в първия мандат на Бойко Борисов снежинките се хващаха още във въздуха, сега целта е снегът да бъде изпреварен преди още да е завалял. Това обяви Михаил Рашков от Агенция \"Пътна инфраструктура\" (АПИ), който отговаря за пътното поддържане, на съвместна пресконференция с министъра на регионалното развитие Николай Нанков.\r\n\tПрогнозният бюджет за зимното поддържане на републиканската пътна мрежа, която е с дължина близо 20 хил. км, е 80 млн. лв., съобщи Нанков. Така за четири години прогнозният бюджет е нараснал с 30 млн. лв. Основната причина за това са атмосферните условия, коментираха от пътната агенция пред Mediapool.\r\n\tЗа миналата зима прогнозният бюджет беше 65 млн. лв., но реално на фирмите са платени над 70 млн. лв., защото имахме една от най-тежките зими, посочиха от АПИ. От пътната агенция обещаха по-късно да представят разчети за изплатените средства за поддържането на пътищата през последните години.\r\n\tПрез тази зима АПИ ще работи в тясно сътрудничество с Националния институт по метеорология и хидрология на БАН, защото \"искаме да изпреварим снега\", каза Михаил Рашков. Той допълни, че на езика на пътищарите това означава \"да подложим материала преди да е завалял снегът\".\r\n\t\n\n\r\n\t\"Имаме абсолютна готовност за зимния сезон. Презапасени сме с материали – над 60% от средното. Техниката е в наличност, с изключение на тази, която продължава да ремонтира пътища\", отчете министърът на регионалното развитие Николай Нанков.\r\n\tПътноподдържащите компании обаче са дали обещание, че за 24 часа ще могат да преоборудват машините, които в момента ремонтират, за сняг, каза Нанков.\r\n\tОбщо 3000 снегорина и камиона ще се включат в битката с преспите и виелиците. В някои области, където няма ремонти, техниката е 100% налична. В други области, където строителството продължава заради хубавото време, наличната техника е до 50 на сто, каза Нанков.\r\n\tТой призова шофьорите да сменят летните си гуми със зимни, за да няма закъсали по пътищата.\r\n\tПри обилен снеговалеж пътни участъци ще бъдат затваряни, докато се почистват, така както се прави навсякъде в Европа, каза регионалният министър. По този начин предпазваме да няма бедстващи хора по пътищата, допълни той.\r\n\t\r\n\tКипариси ще спират снеговете по магистрала \"Тракия\" в района на Карнобат, където заради навяванията почти всяка зима магистралата се затваря и е трудно проходима при обилен снеговалеж. Миналата зима точно преди Нова година там се образуваха и тежки блокади, като стотици автомобили бедстваха часове наред в преспи и мраз.\r\n\tВ момента се засаждат 9 километра с кипариси и ако експериментът се окаже сполучлив, ще го приложим и за останалите пътища, каза Нанков.\r\n\t\r\n\tТази зима е последната за пътноподдържащите фирми, защото четиригодишните им договори изтичат през следващата година.\r\n\tДо края на 2017-та ще бъде пусната обществената поръчка за избор на нови изпълнители. Те ще бъдат определени по нова методика, каза регионалният министър.\r\n\tЩе се промени начинът на определянето на цените, отчитането на свършената работа и налагането на санкции за несвършена работа, уточни Нанков.\r\n\tПо думите му има предложение от бранша за сключване на рамкови споразумения с няколко фирми, които да чистят една област, но все още няма взето решение.\r\n\tИдеята е чрез обществена поръчка да бъдат избрани пет- шест изпълнителя, които след това вътрешно ще се конкурират с цена помежду си, обясни Нанков.", "date": "2017.10.31", "title": "Вече няма да ловят снежинките във въздуха, а ще изпреварват снега"}
{"url": "http://www.mediapool.bg/vatreshniyat-ministar-tryabva-da-priemem-ogranicheniyata-na-evropredsedatelstvoto-news271201.html", "text": "\"Хората трябва да свикнат с ограниченията по време на българското председателство на ЕС. Молим ги за разбиране и да спазват указанията. Около НДК ще има зона за сигурност, постоянно полицейско присъствие, физически бариери\", каза вътрешният министър Валентин Радев във вторник.\r\n\t \r\n\t\"Трябва да свикнем и да приемем тези ограничения\", допълни той.\r\n\t \r\n\tРадев съобщи, че в охраната на събитията ще се включи и жандармерията. МВР ще създаде условия за интегриране на система за видеонаблюдение с камерите на МВР и Столичната община.\n\n\r\n\t \r\n\tОбщо пет ще бъдат големите заседания по време на европредседателството. Тогава от летището до НДК и хотел \"Маринела\" (бившия Японски хотел в столичния кв. \"Лозенец\"), където ще бъдат настанени гостите, ще има специални мерки за сигурност по трасето.\r\n\t \r\n\tРотационното председателството на ЕС започва на 1 януари и приключва на 30 юни.", "date": "2017.10.31", "title": "Вътрешният министър: Трябва да приемем ограниченията на европредседателството"}
{"url": "http://www.mediapool.bg/oon-svetat-nyama-da-uspee-da-postigne-tselite-za-borba-s-klimatichnite-promeni-news271200.html", "text": "Плановете за забавяне на затоплянето на световния климат са неадекватни и ще засилят, вместо да намалят, вероятността от сериозни последици за климата, съобщи Програмата на ООН за околната среда, цитирана от ДПА.\r\n\t\r\n\tСтраните, присъединили се към споразумението за климата от Париж, се съгласиха да ограничат световното затопляне между 1,5 и 2 градуса по Целзий, но мерките на национално равнище вероятно ще доведат до повишаване на затоплянето с 3 градуса до 2100 година, според програмата.\r\n\t \r\n\tТова е неприемливо, заяви ръководителят на организацията Ерик Золхайм.\r\n\t \r\n\tИма катастрофално разминаване между националните обещания за съкращаване на емисиите парникови газове и съкращенията, които са необходими, за да се задържи глобалното затопляне под 2 градуса по Целзий в сравнение с доиндустриалната епоха, предупреди директорът на Програмата на ООН за околната среда.\n\n\r\n\t \r\n\t\"Сегашните ангажименти на държавите покриват едва една трета от необходимите съкращения на парникови газове, което създава опасно разминаване\" и това предвещава тежки нарушения в климата като жеги, наводнения и супер-урагани, подчерта Золхайм.\r\n\t \r\n\t\"Правителствата, частният сектор и гражданското общество трябва да компенсират това катастрофално разминаване\", заяви той в годишния доклад за световните действия по климата, броени дни преди конференцията за борба с климатичните промени следващата седмица в Германия.\r\n\t \r\n\tЕмисиите парникови газове може да се окажат с около 30 процента над равнището, което е необходимо за запазване на договорения праг от 2 градуса.\r\n\t \r\n\t\"Без повишени амбиции вероятното средно увеличение на глобалната температура ще е от порядъка на 3,0-3,2 градуса по Целзий до края на века\", се казва в доклада, цитиран от Ройтерс.\r\n\t \r\n\tЦелите, поставени от парижкото споразумение, трябва да намалят вероятността климатичните промени да се отразят на здравето и живота на стотици милиони хора.\r\n\t \r\n\tАко страните прилагат сегашните си ангажименти за емисиите до 2030 година, световните емисии въглероден диоксид ще бъдат все още на равнище 11 до 13,5 гигатона над границата, необходима за ограничаване на затоплянето до под 2 градуса.\r\n\t \r\n\tЕдин гигатон е равен на количеството въглероден диоксид, което отделят за една година всички коли, камиони и самолети в ЕС, уточнява ДПА.\r\n\t \r\n\tМакар емисиите въглероден диоксид да са останали стабилни през последните две години, климатични феномени са повишили концентрацията на този газ в атмосферата до рекордни равнища.\r\n\t \r\n\tОсвен това други газове, предизвикващи парников ефект, като метана се увеличават, а световният икономически бум може допълнително да повиши емисиите въглероден диоксид.\r\n\t \r\n\tСпоред експертите на Програмата на ООН за околната среда най-голям потенциал за намаляване на емисиите въглероден диоксид имат инвестициите в слънчева и вятърна енергия, енергоспестяващите уреди и коли, както и горите. Чрез съсредоточаване върху тези области емисиите могат да бъдат намалени с до 22 гигатона до 2030 година.\r\n\t \r\n\tПрез 2015 година 195 страни подписаха споразумението за климата в Париж, ангажирайки се да ограничат световното затопляне с до 2 градуса по Целзий над прединдустриалната епоха.\r\n\t \r\n\tСпоразумението вече е подложено на натиск, тъй като американският президент Доналд Тръмп обяви планове да изтегли САЩ, освен ако няма предоговаряне, което да е по-благоприятно за страната му, припомня Ройтерс.\r\n\t \r\n\tСпоред Ерик Золхайм САЩ ще спазят споразумението въпреки плановете на Тръмп, тъй като големите американски компании са поели в \"зелената посока\", отбелязва Асошиейтед прес.", "date": "2017.10.31", "title": "ООН: Светът няма да успее да постигне целите за борба с климатичните промени"}
{"url": "http://www.mediapool.bg/da-bulgaria-smyata-che-zakonoproektat-na-peevski-za-ktb-shte-dovede-do-haos-news271206.html", "text": "Законопроектът на Делян Пеевски, Йордан Цонев и Хамид Хамид за \"спасяване\" на разграбеното от КТБ противоречи на конституционните принципи на правовата държава. Той ще доведе до правен хаос, тъй като нарушава правната сигурност, предвидимостта и стабилността на правния ред.\r\n\tТова се казва в позиция на партия \"Да, България\" по повод внесения в парламента през миналата седмица проект.\r\n\t\"Проектозаконът предлага решения, които са обратни на съвременните стандарти за производството по несъстоятелност\", посочват от \"Да, България\".\r\n\tПредвижда се удължаване на сроковете за реализиране на производството по банковата несъстоятелност, без да има реални гаранции за повишаване на неговата ефективност. В България процентът на събираемост на вземанията и удовлетворяване на кредиторите в рамките на производството по несъстоятелността е значително под средните, а продължителността на производството е по-дълга от средната (по данни на Световната банка и Европейската комисия). Последицата от това е ниска ефективност на производството като цяло. Решенията, предлагани в законопроекта, ще доведат до още по-голямо задълбочаване на проблема, твърдят от партията.\r\n\t\"Твърди се, че законопроектът е естествено продължение на действията на вносителите за осветяване на всички факти и обстоятелства, свързани с фалита на КТБ (н.). Но в законопроекта няма нито една мярка за повече публичност или оповестяване на повече информация на широката общественост\", посочват още от \"Да, България\".\n\n\r\n\tСпоред партията в случая става въпрос за опит за въздействие върху конкретни активи в полезрението на хората, които влияят върху този процес. \"Всъщност, вносителите искат да продължат домогването до апетитни парчета от масата на несъстоятелността на КТБ като вкарат ЕМКО, Петрол и други обратно в обсега на лично преданите им синдици\", завършват от \"Да, България\".", "date": "2017.10.31", "title": "\"Да, България\" смята, че законопроектът на Пеевски за КТБ ще доведе до хаос"}
{"url": "http://www.mediapool.bg/sofiya-shte-spira-ot-obshtestveni-porachki-firmi-koito-rabotyat-nekachestveno-news271202.html", "text": "Столичната община няма да допуска до обществени поръчки фирми, които има прекратени договори заради некачествена работа. Това съобщи кметът Йорданка Фандъкова при проверка на ремонта на бул. „Тодор Каблешков“.\r\n\t„Възползваме се от всяка възможност, налагаме най-строгите санкции и залагаме най-строгите условия в договорите“, посочи тя, цитирана от „Фокус“. Фандъкова добави, че за последните 2-3 години са наложени санкции за 2 млн. лв., а контролът върху качеството на ремонтите е сериозен.\r\n\tВ същото време граждани постоянно сигнализират за некачествени ремонти в София. Последният пример е с поставените накриво колчета на спирката в тунела на НДК. След като снимката с кривите колчета стана популярна във Фейсбук, ремонтираната спирка беше ремонтирана и стълбчетата поставени в права редица.\r\n\tПреди няколко седмици пък Фандъкова обяви, че ще прекрати три договора с две фирми за пътни ремонти „Пътища и съоръжения“ и „Пътностроителна техника“. Два от анулираните договори са за поддръжката на улиците в няколко района на града. Като причина за прекратяването беше изтъкната некачествената работа.\r\n\tФандъкова обяви във вторник, че до 20 ноември ще бъде пуснато движението по бул. „Тодор Каблешков” от бул. „Братя Бъкстон” до магазин „Кауфланд”. Цялостната реконструкция на кръстовището в района на Овча купел ще остане за лятото. Отново до 20 ноември ще е готов и последният участък от булевард „Дондуков“. Работата по него трябваше да приключи още през септември, но и към момента последната отсечка не е готова. За този обект също имаше сигнали за некачествено изпълнение, но те бяха отхвърлени от общината.\n\n\r\n\tДо края на следващата седмица ще е готов участъкът от бул. „Монтевидео” до Нов български университет, а до декември ремонтът там също ще приключи.", "date": "2017.10.31", "title": "София ще спира от обществени поръчки фирми, които работят некачествено"}
{"url": "http://www.mediapool.bg/denitsa-zlateva-ne-pomnish-li-kolko-pati-idvashe-pri-borisov-v-partiynata-tsentrala-news271207.html", "text": ". Такъв задочен въпрос, публикуван във Фейсбук с хаштаг  , отправи шефката на правителствената пресслужа Севдалина Арнаудова към зам.-председателката на БСП Деница Златева, която бе вицепремимиер по европредседателството в служебното правителство и Бойко Борисов искаше да тя да остане на поста и в неговия редовен кабинет.\r\n\tПотърсена от Mediapool, Златева отговори лаконично: \"Не желая да коментирам, но е нормално когато те поканят някъде, да откажеш лично\". По-късно от пресцентъра на БСП разпространиха позиция на Златева, в която тя казва, че е била на среща с Борисов два пъти - първо да го информира как върви подготовката за председателството ни в качеството си на ресорен вицепремиер в служебния кабинет и втори път, за да откаже покана да бъде част от Министерския съвет на Борисов.\r\n\tТова е само фрагмент от словесната престрелка на взаимни изобличeния между ГЕРБ и БСП, в която двете партии през последните дни мобилизираха партийните си ръководства и апарати.\r\n\tВ неделя  на Изпълнителната комисия, за да даде отпор на посланията от , проведен предишния ден. Лидерът на социалистите Корнелия Нинова реши да води битка с вътрешната си опозиция, набеждавайки я в колаборационизъм с ГЕРБ, на който Нинова се съпротивлява и по този начин доказва, че се бори с корупцията и \"паралелната държава\", олицетворявани от управлението на Борисов. В отговор ГЕРБ заявиха, че предложението им Нинова да стане председател на Народното събрание не било оферта за общо управление и че на предстоящия си партиен конгрес ГЕРБ ще декларира, че никога няма да управлява с БСП. Освен това ГЕРБ обвиниха социалистите в непрестанно тиражиране на фалшиви новини, а в понеделник направиха и страница във Фейсбук с , изричани от левицата.\r\n\t\"Темата за фалшивите новини се превръща в основна мантра на ГЕРБ\", заключи заместник-председателят на БСП Деница Златева на пресконференция във вторник.\n\n\r\n\tТя не коментира изнесените от ГЕРБ примери за фалшиви новини на БСП (вероятно защото те наистина са такива), но реши да обори твърденията на ГЕРБ, че не са предлагали на БСП участие във властта, давайки пример с отправената лично към нея оферта.\r\n\t\"Фалшива ли е новината, че лично премиерът Бойко Борисов се е обадил на лидера на БСП Корнелия Нинова, за да ме покани да остана на поста в правителството? Фалшива новина ли е фактът, че имахме личен разговор с него по този въпрос? И след обсъждане на ИБ на БСП препотвърдихме решението си, взето на Национален съвет на партията, че няма да влизаме в никакви коалиции и да участваме под никаква форма в управлението на страната и оставаме опозиция\", запита Златева.\r\n\t\"Фалшива новина ли е, че служебният премиер Огнян Герджиков се срещна по молба на Бойко Борисов с Корнелия Нинова по същия въпрос? Фалшива новина ли е, че ГЕРБ предложиха на Корнелия Нинова да стане председател на НС, под претекст, че по този начин, ще се формира дневният ред на парламента?\", попита още Златева.\r\n\tВсичко, казано от нея, бе тиражирано в медиите още през пролетта на т.г., когато  да стане шеф на парламента, както и .\r\n\tСпоред нея изброените въпроси категорично отхвърлят тезата, че БСП е партията, която произвежда фалшивите новини. \"Не знам кой е основният участник в сезона на фалшивите новини, но не е БСП\", каза Златева.\r\n\tВеднага след изявлението й шефката на правителствената информационна служба Севдалина Арнаудова я атакува във Фейсбук с въпроса помни ли колко пъти е идвала в централата на ГЕРБ за срещи с Бойко Борисов.Вярно е, че поканих Бойко Борисов да се разберем като мъже, но не го приемайте толкова буквално. Доста се позабавлявахме с публикацията, в която на митинг на СДС съм показана като рошав мъж с бял шлифер. Ако го познавате, запознайте ме с “двойника\" ми. Благодаря на автора, че ми подари пет минути здравословен смях\", пише Нинова. И напомня: \"А извън веселата част, каня ви на 27.11.2017г., от 15.30 часа, в Софийски градски съд, на първото заседание по делото ми срещу Борисов за твърдението му, че съм била член и активист на СДС. Там ще е истинското забавление.\".", "date": "2017.10.31", "title": "\"Деница Златева, не помниш ли колко пъти идваше при Борисов в партийната централа?\""}
{"url": "http://www.mediapool.bg/si-tszinpin-napravi-simvolichno-poseshtenie-v-shanhai-news271210.html", "text": "Броени дни след като през 2012 г. пое ръководството на Китай, Си Цзинпин и други висши ръководители на комунистическата партия отидоха в Националния музей на Китай, за да разгледат изложба за историята на партията под мотото \"Пътят към обновлението\". Това посещение в музея предсказа един от главните политически приоритети за Си през следващите пет години, пише Ройтерс.\r\n\t \r\n\tВъв вторник, по-малко от седмица след като бе преизбран за втори мандат като партиен шеф на XIX-ия партиен конгрес, Си и други представители на партийната йерархия направиха необичайно посещение във финансовата столица на Китай - Шанхай. Визитата им бе свързана със създаването на партията и нейните основатели. Разпространените официални снимки показват членовете на Постоянния комитет на Политбюро на мястото на първия партиен конгрес, състоял се в 1921 г., вперили тържествено поглед в скулптурния барелеф на първите лидери на партията, застанали около дървена заседателна маса.\r\n\t \r\n\t\"Това е важен и символичен знак, - каза Уили Уо-лап Лам, професор от Китайския университет в Хонконг. - Това е потвърждение на предаността на партията в днешната т.нар. \"нова ера на социализъм с китайска специфика\" към изконните ценности на бащите основатели. Това определено означава, че няма отстъпление от ортодоксалния марксизъм, от ортодоксалния маоизъм. И никакво заиграване със западни ценности.\"\r\n\t \r\n\tПосещението на политическата върхушка парализира части от 25-милионния мегаполис, тъй като полицията блокира улици и магистрали около района Син Тянди, където се намира скромната сива тухлена сграда, в която се е състоял първият партиен конгрес. Държавната телевизия показа Си начело на другите шестима членове на Постоянния комитет на Политбюро, вдигнали свити юмруци, символично полагайки клетва пред комунистическата партия.\r\n\t \r\n\tСлед това седмината се отправиха към Цзясин в източната провинция Чжъцзян, където се качиха на копие на \"Червената лодка\" на Южното езеро - друго историческо място, свързано с основаването на компартията. \"Тук беше родена комунистическата партия, тук са нейните корени\", каза Си в кадрите, показани по държавната телевизия.\r\n\t \n\n\r\n\tСпоред професор Лам, днешното посещение в Шанхай вероятно изпраща и друго послание. Градът е добре известен като политическа база на 91-годишния бивш китайски президент Цзян Цзъмин, който също бе делегат на конгреса. През изминалия уикенд Си Цзинпин издигна своя съюзник Ли Цян за партиен шеф в Шанхай - най-високия пост в града. Ли не е от Шанхай, нито е изградил политическата си кариера там.\r\n\t \r\n\tПрез януари друг човек на Си - Ин Юн, който също не е свързан с Шанхай, бе назначен за кмет. По традиция шефът на партията в града или кметът, или и двамата, са местни или са израснали в йерархията там. Поставянето на тези ръководни постове на двама \"пришълци\" е скъсване с миналото, посочва Ройтерс.\r\n\t \r\n\t\"Това косвено показва, че шанхайската (партийна) групировка, израснала под крилото на Цзян Цзъмин, вече не е сила, с която лидерът в Пекин трябва да се съобразява. Сега Си Цзинпин е начело на свои хора\", каза Лам.", "date": "2017.10.31", "title": "Си Цзинпин направи символично посещение в Шанхай"}
{"url": "http://www.mediapool.bg/bez-nova-aets-zamyana-na-vaglishtnite-s-gazovi-tsentrali-i-mnogo-vei-news271209.html", "text": "Сега инсталираните енергийни мощности в България са напълно достатъчни за покриването на потреблението й, няма никаква необходимост от нова ядрена централа, а въглищните централи трябва да се заменят от слънчеви, вятърни и малко на брой газови централи, които да се ползват като преходни към постигането на целите на ЕК за намаляване на парниковите емисии с над 97 на сто до 2050 г.\r\n\tОколо тези изводи се обединиха участниците в дискусия, на която бяха представени три сценария за енергийното бъдеще на страната, разработени от Центъра за изследване на демокрацията (ЦИД) с финансовата помощ на фондация \"Кондард Аденауер\". Препоръките на експертите от центъра са за по-агресивен курс към инвестиции във възобновяеми енергийни източници (ВЕИ) на пазарен принцип, тъй като цените на такива централи са паднали и след 2021 г. тяхната енергия ще е напълно конкурента на пазара. И още: увеличаване на енергийната ефективност и на електромобилността в комбинация с пълното освобождаване на енергийния пазар у нас.\r\n\tТези експертни оценки и препоръки идват в чувствителен момент, тъй като правителството се очаква да обяви заключенията на БАН по въпроса да се стори или не втора ядрена централа. Обяснението на кабинета за възлагането на доклада е, че на тази база ще вземе решение , чието изграждане Русия е готова да финансира. Според енергийния министър Теменужка Петкова от БАН прогнозират, че до 2035 г. ще има дефицит на нови мощности не само в България, а в целия регион.\r\n\t\r\n\tОт ЦИД представиха консервативен базов сценарий за развитие на енергетиката ни без никакви промени в сегашните политики; среден сценарий с реформи и рязък завий към ВЕИ и енергийна ефективност; и амбициозен сценарий, според който 53-54 на сто от мощности в страната ще са слънчеви, вятърни или водни.\n\n\r\n\tПоследният вариант е и най-скъпият с инвестиции от около 16.5 млрд. евро в следващите 33 години, от които 4 млрд. евро ще са държавната помощ.\r\n\tИ трите сценария изключват варианта за строеж на АЕЦ \"Белене\", който правителството на ГЕРБ се опитва да възроди с мотива да се оползотворят направените вече 3 млрд. лв. инвестиции в ядрения проект. Според Мартин Владимиров от ЦИД, АЕЦ \"Белене\" е неустойчив финансово проект, тъй като е рентабилен само при цена на тока над 80 евро за мегаватчас, а всички анализи сочат, че към 2050 г. средната стойност на електроенергията ще е 74 евро/МВтч. Ръстът на разходите за ток на домакинство на практика ще е повече от двоен при сегашни цени от 35 евро/МВтч, но дори и тогава АЕЦ \"Белене\" не се вписва в пазара. Според анализаторите обаче удвояването на цените на тока няма да е толкова драматично за потребителите, тъй като се очаква в следващите години икономическият ръст да доведе до значително увеличение на сегашните доходи.\r\n\t\r\n\tВладимиров отбеляза, че не само няма да има нужда от нова ядренd мощност, но и дори съществуващата АЕЦ \"Козлодуй\" ще трябва да намали своето натоварване с 10 на сто заради промяната в енергийния микс на страната. Експертът смята още, че въглищните електроцентрали също нямат бъдеще заради новите екоизисквания на Еврокомисията и през 2030 г. те ще трябва да спрат работа, тъй като цената за екологизацията им ще е прекалено висока, както и ще се повишават цените на парниковите емисии, които въглищните централи трябва да купуват, за да имат правото да замърсяват въздуха до поставените им граници.\r\n\tТези ТЕЦ може да бъдат заменени с газови централи, но само като балансиращи мощности на слънчевите и вятърните при пикове или спадове на потреблението. Според ЦИД природният газ няма място в българската енергетика, акцентирайки върху това, че самият ЕС го изключва от енергийния си микс, считайки, че синьото гориво също изхвърля парникови газове, макар и по-малко. Вероятно обаче идеята е да се намали руското газово влияние на европейския енергиен пазар.\r\n\t\r\n\tВариант за покриването на евентуален недостиг на енергията в моменти на високо потребление ще е вносът, който по изчисленията на ЦИД до 2050 г. ще представлява 10-12 на сто от вътрешната консумация.\r\n\tСпоред Владимиров \"не трябва да е учудващо превръщането на България от нетен износител на електроенергия в региона в нетен вносител, тъй като европейската политика е именно за интеграция на регионалните пазари в общ европейски\".\r\n\tЗа много от сегашните енергийни експерти обаче е кощунствена идеята за внос на ток, при положение, че в момента България е сред големите износители на електроенергия в региона.\r\n\tОт центъра препоръчват на държавата да създаде благоприятна данъчна и регулаторна среда, за да стимулира фирмите да направят високите, първоначални разходи във ВЕИ в замяна на ниски разходи за експлоатация и поддръжка в бъдеще.\r\n\t\r\n\tПредседателят на Комисията за енергийно и водно регулиране Иван Иванов също изрази тезата, че страната ни няма нужда от нови енергийни мощности, освен ако не са заместващи на мястото на стари технологии. Той обаче защити тезата на правителството, на енергийния и минния бранш, че сегашните топлоелектроцентрали трябва да работят възможно най-дълго, тъй като освен икономическо, имат и социално значение за страната. Регулаторният шеф също така смята, че увеличението на цената на тока до 2050 г. няма да е толкова голямо, колкото изчисляват от ЦИД. Също така трябва да се отчете демографският срив в страната, отбеляза Иван Иванов, посочвайки, че средногодишно над 40 хиляди българи напускат страната и това води до намаляване на потреблението на енергия както в домакинствата, така и в индустрията.\r\n\t\r\n\t\"Какъв ще е енергийният микс към 2050 г. никой не може да каже\", коментира председателят на парламентарната енергийна комисия и бивш министър на енергетиката Делян Добрев. Според него с еднаква доза вероятност има правилни и неправилни пътища за постигане на екоцелите в енергетиката.\r\n\t\"Да не се обзалагаме за варианти, а да следваме принципите на пазара и конкуренцията. Ако се придържаме към тях, няма да сгрешим. Всички направени грешки в енергетиката са, защото са следвани политически или геополитически цели, а не икономически\", допълни Добрев.\r\n\tУ нас обаче все още електроенергийният пазар не е напълно освободен и дори и да се реализира по най-бързия начин анонсираната от години постепенна либерализация, ще отнеме минимум пет години, докато енергийният регулатор спре да определя цените на електрическата енергия, а прави това само за мрежовите такси.\r\n\t\r\n\tДобрев отново се спря на възможностите за пестене на енергия от санираните сгради и заяви, че с предвидения към момента финансов ресурс по националната програма за саниране ще се икономисват годишно по 1 млн. мегаватчаса енергия, което се равнява на инсталирана мощност от 140 МВ. Като се има предвид, че най-големият ефект от санирането е през зимата и лятото, то тази мощност може да удвои и на практика е един блок в ТЕЦ \"Марица Изток 2\", посочи депутатът. Той не пропусна и любимата си теза, че собственият добив на природен газ ще промени коренно енергийните сценарии пред България.\r\n\tБившият депутат Мартин Димитров на свой ред посочи, че в сценариите за бъдещето на българската енергетика трябва да се вземе предвид и развитието на умните мрежи и съхранението на енергия, които ще изгладят пиковете на потреблението на ток. Той отбеляза, че трябват гъвкави решение вместо мегаломански проекти като АЕЦ \"Белене\" за адекватното развитие на енергетиката ни.\r\n\tПредседателят на България енергиен и минен форум Иван Хиновски отбеляза, че сценариите за развитието на българската енергетика трябва да отчетат и ръста на битовата газификация и използването на биомаса и на изгарянето на битови отпадъци за отопление на градовете.", "date": "2017.10.31", "title": "Без нова АЕЦ, замяна на въглищните с газови централи и много ВЕИ"}
{"url": "http://www.mediapool.bg/bivsh-transporten-ministar-kupuva-tets-varna-news271211.html", "text": "Чешката компания ЧЕЗ е решила да продаде затворената през януари 2015 г. ТЕЦ \"Варна\" на дружество на Данаил Папазов, който беше транспортен министър от кабинета на Пламен Орешарски, а преди това шеф на пристанище Варна и очевидно е купил въглищната централа заради пристанището й.\r\n\tОт ЧЕЗ , че са решили да приемат офертата на българската фирма \"Сигда\" ООД, която била оценена като най-добрата получена в рамките на търга, обявен за активите на чешкото предприятие в България.\r\n\tНе се посочва цената на сделката, както и кои са били останалите претенденти. По неофициална информация на Mediapool търсената от чехите минимална цена за ТЕЦ \"Варна\" е била 30 млн. евро. Това е далеч от инвестицията по придобиването на въглищната централа от ЧЕЗ през 2006 г. Тогава чехите платиха над 206 млн. евро за мощността, която смятаха да екологизират за 100 млн. евро, но сметките им не излязоха и се наложи да я затворят. Още през 2010 г. ЧЕЗ обмисляше да продаде централата, но после се отказа.\r\n\tСправка в Търговския регистър показва, че \"Сигда\" ООД е на Данаил Папазов и дъщеря му Ивелина Папазова, а синът му Станислав Папазов е съуправител на фирмата, която се занимава с пристанищна дейност и свързаните с нея агентиране и търговско обслужване, спедиция, инвестиционна, инженерингова и други дейности. Дружеството е с капитал от 5 хиляди лева, а за 2016 г. отчита приходи над 7 млн. лв.\r\n\tСделката за придобиването на 1260 мегаватовата мощност и прилежащото й пристанище обаче трябва да бъде одобрена от надзорния съвет на ЧЕЗ, който не е ясно кога ще се събере и дали няма да бъде сменен сред изборите в страната в края на октомври. Ако бъде приета от надзора на ЧЕЗ, тя трябва да бъде одобрена от Комисията за защита на конкуренцията в България.\n\n\r\n\tВ края на януари 2016 г. ЧЕЗ обяви, че търси потенциален купувач на бизнеса си в България, включващ електроразпределителното и електроснабдителното дружество, доставящо ток в Западна България, търговец на електроенергия, две слънчеви централи и ТЕЦ \"Варна\", която бе затворена преди близо три години, защото не покрива екоизискванията на Европейската комисия. Процедурата допускаше както оферти за всички дружества, така и отделни за ТЕЦ \"Варна\", като на финала е останало само предложението на \"Сигда\". Още тогава беше ясно, че предложенията за въглищната централа ще са основно заради голямото й пристанище, на което се приемаха корабите с вносни въглища.\r\n\tВсе още няма официална информация какво е решила чешката компания за останалата част от процедурата за проучване на инвестиционния интерес към активите й в България. Преди време от ръководството на компанията заявиха, че не търсят сделка на всяка цена.\r\n\tСпоред запознати с процедурата последно в битката за електроразпределителното и електроснабдителното дружество са останали трима кандидати. Един от тях е чешката компания \"Енерго-Про\", която у нас държи доставките на ток в Североизточна България и може да има проблеми с одобрение на потенциална сделка от антимонополните органи. Другите са българският търговец на ток \"Фючър енерджи\", който се бил кооперирал с индийска фирма, и пазарджишкото дружество, притежаващо ВЕИ-централи \"Инерком\".", "date": "2017.10.31", "title": "Бивш транспортен министър купува ТЕЦ \"Варна\""}
{"url": "http://www.mediapool.bg/samoubiystven-atentat-vze-nai-malko-chetiri-zhertvi-v-kabul-news271212.html", "text": "Най-малко четирима човека бяха убити, след като атентатор самоубиец се взриви днес в дипломатическия квартал на Кабул, предаде ДПА, като се позова на властите.\r\n\t \r\n\tПолицейски говорител каза, че са били ранени осем души. Експлозията е избухнала в квартал Вазир Акбар Хан, където има много държавни учреждения и чуждестранни представителства.\r\n\t \r\n\tСлужител на здравното министерство заяви, че са били ранени 15 човека, които са били откарани в болница. Атентаторът е бил на възраст между 12 и 13 години.\r\n\t \r\n\tГрупировката \"Ислямска държава\" пое отговорност за нападението в изявление, разпространено чрез нейната информационна агенция Амак. В него се казва, че атаката е дело на \"атентатор самоубиец, който носел пояс с експлозиви\".", "date": "2017.10.31", "title": "Самоубийствен атентат взе най-малко четири жертви в Кабул"}
{"url": "http://www.mediapool.bg/monahat-koito-promeni-sveta-news271204.html", "text": "Мартин Лутер е роден през 1483 в Айслебен в семейството на дребен предприемач. Родителите и учителите му бързо осъзнават, че си имат работа със свръхнадарено дете. През пролетта на 1501 година младият Лутер започва следване в университета в Ерфурт. Четири години по-късно придобива научната степен Магистър Артиум, след което продължава да следва правни науки.\r\n\t\r\n\tИ тогава се случва нещо, което променя не само неговия живот: на 5 юли 1505 Мартин Лутер попада в страшна буря, мълния го поваля на земята. Младежът е обладан от смъртния страх, че му предстои да се изправи неподготвен пред Всевишния. В неволята си той се обръща към Света Ана със следната клетва: \"Ако ми помогнеш, ще стана монах!\". И наистина: само 12 дни по-късно Мартин Лутер постъпва в Ордена на августинците-еремити в Ерфурт, където през 1507 година е ръкоположен за свещеник.\r\n\tИменно в монашеския живот Лутер вижда шанс да изпълни Господното поръчение за съвършенство и така да си спечели Божията милост. Още в първите си дни в манастира Лутер изпъква като много изпълнителен монах, който съблюдава педантично всички правила: моли се по шест часа на ден, спазва строги пости, самобичува се и работи усърдно върху собственото си самоусъвършенстване.\r\n\tПрез 1510 Лутер е изпратен в Рим, за да обсъди актуални дела на августинците-еремити. По това време папската курия изпитва сериозни финансови затруднения, които до голяма степен се дължат на големите разходи по изграждането на базиликата \"Свети Петър\". За да пооблекчи финансовите си проблеми, ръководството на църквата решава да въведе т.нар. продажба на индулгенции: опрощаване на минали и бъдещи грехове срещу пари. Тарифите са според доходите, а църквата дори твърди, че срещу съответно заплащане могат да бъдат опростени даже греховете на хора, които отдавна вече не са сред живите. Първоначално Мартин Лутер не вижда нищо лошо в тази практика. По-късно обаче отношението му се променя радикално.\n\n\r\n\tГодина и половина след престоя в Рим, Мартин Лутер придобива докторска титла по теология и става професор в университета във Витенберг. Още към този момент бъдещият реформатор вече се ползва с уважението на своите колеги и началници.\r\n\tВ тези години Лутер продължава да търси милостивия Бог. Напредва с теологическите си изследвания и усилено изучава Библията, като се занимава най-вече с писмата на апостол Павел в Новия завет. В своето търсене на милостивия Господ, Лутер постепенно се концентрира върху две понятия: Божията справедливост и оправданието на грешника пред милостивия Бог.\r\n\tИменно в този процес на задълбочени прозрения се заражда онова, което по-късно ще залегне в основата на реформаторската теология. Лутер е убеден, че Господ е не само справедлив и строг съдия, но и баща, който обича децата си и който им изпраща своя син, за да им помогне да победят греховете. Оттук той прави извода, че който вярва в Бог и неговия син Исус, той вече е праведен. Така Лутер намира отговор на въпроса, който го измъчва от години: как да издържи изпита, когато бъде изправен пред Божия съд.\r\n\t\r\n\tВ хода на своите теологически изследвания Мартин Лутер формулира четирите стълба на християнската вяра:\r\n\tПърво: Светото писание. Важна е единствено Библията, а не решенията на Папата или на църковните събори.\r\n\tВторо: Божията милост. Спасението идва само от Бог, благодарение на неговата милост, и не може да бъде повлияно от нашите действия. С това Лутер застава твърдо срещу практикуваната от църквата търговия с индулгенции.\r\n\tТрето: Божият син. Смъртта на прикования към кръста Исус, изкупила вината на човеците, е мостът, който свързва хората с Бог.\r\n\tИ четвърто: Вярата в Бог. \"Чрез вярата Христос става част от нас. Чрез вярата Христовата справедливост се превръща в наша справедливост, а всичко, което е негово, той самият дори, става наше\", пише Мартин Лутер.\r\n\tС тези свои прозрения Мартин Лутер променя радикално тогавашните представи за връзката между хората и техния Бог: според тезите на Лутер, човекът може да се обръща директно към своя създател и няма нужда от никакви посредници. Тоест - за да общуват с Бог, хората не се нуждаят нито от църквата, нито от свещениците, нито от светците. А това означава край на опекунството от страна на църквата, край на йерархиите пред Бог, край на папския авторитет, край на цялостния светоглед, определял живота на хората векове наред.\r\n\tПрез октомври 1517 година Мартин Лутер решава да организира теологичен диспут по темата, която го вълнува особено силно: продажбата на индулгенции. Но след като никой не се отзовава на поканата му, Лутер окачва своите 95 тези на вратата на църквата във Витенберг. С това той не само предизвиква мощно земетресение в католическата църква, но и отприщва истинска вълна на обновление в целия обществен живот.", "date": "2017.10.31", "title": "Монахът, който промени света"}
{"url": "http://www.mediapool.bg/voenna-prokuratura-shte-proveryava-otkaza-da-se-razsledva-odita-na-vma-news271199.html", "text": "Военноапелативната прокуратура ще провери защо Военноокръжната прокуратура в София е отказала да образува досъдебно производство въз основа на одита във ВМА, който установи нарушения при обществени поръчки. Разкритията въз основа на одита, че като директор на ВМА Николай Петров е дал обществени поръчки на фирма на зет си, която няма данъчна регистрация, станаха му като министър на здравеопазването преди ден.\r\n\tОт прокуратурата обаче посочват, че във въпросния одит няма заключения за печелени от свързани лица поръчки и документът съдържа както констатации за нарушения, така и за реализирани големи икономии от страна на ръководството на болницата.\r\n\t\"Поради появилите се в медиите коментари относно съдържанието на одитния доклад, Военноапелативна прокуратура е изискала преписката за служебна проверка над законосъобразността на постановения от Военноокръжната прокуратура (ВОП)- София пъроинстанционен прокурорски акт\", съобщиха от апелативната прокуратура.\r\n\tОттам обещават да информират за резултатите от осъществения служебен контрол.\r\n\tОдитният доклад е постъпил във Военноокръжната прокуратура на 29 март тази година.\n\n\r\n\t\"В доклада се съдържат констатации както за нарушения на Закона за обществените поръчки, така и за реализиране на значителни икономии през одитирания период от страна на ръководството на ВМА. В одитния доклад липсват констатации, че поръчките с възложител ВМА са печелени от фирми, ръководени от свързани лица\", посочват от прокуратурата.\r\n\tЧрез програмата за случайно разпределение, за наблюдаващ прокурор е определен майор Адалберт Живков Кръстев – военен прокурор при ВОП-София. Възложена е проверка, която е извършена от военен следовател.\r\n\tВоенният следовател е приключил проверката с мнение да бъде отказано образуването на досъдебно производство, поради това, че няма данни за осъществен състав на престъпление от общ характер.\r\n\tНа 7 юни военният прокурор майор Живков е отказал да образува наказателно производство, поради липса на данни за извършено престъпление от общ характер. Това се случва, когато Николай Петров е вече министър на здравеопазването.\r\n\tНа 8 юни 2017 г. постановлението е изпратено на Министъра на отбраната и на Началника на ВМА.\r\n\tСпоред разследването на бТВ за семейните поръчки заключението на прокуратурата, с което отказва да образува досъдебно производство, повтаря дословно мотивите на Николай Петров, с които се е защитил по констатациите в одитния доклад.\r\n\t\r\n\tМеждувременно в ГЕРБ търсят нов здравен министър, който да замени Петров на проветривия пост начело на здравното министерство.\r\n\tПо неофициална информация обсъжданите имена са на директора на \"Александровска\" болница Костадин Ангелов, който беше канен за поста още при съставянето на правителството и е сред болничните директори, ползващите се с подкрепата на ГЕРБ. Друг вероятен кандидат е сегашният заместник -министър на здравеопазването Мирослав Ненков.\r\n\tСлед като оставката му бъде гласувана от парламента, Петров възнамерява да се върне на работа във Военна болница. Министърът на отбраната Красимир Каракачанов, чието ведомство е принципал на ВМА, съобщи в понеделник, че Петров може да се върне на работа в здравното заведение, но не като директор, защото заради министерския пост е девоенизиран, а длъжността може да бъде поета само от военен.\r\n\tПопитан кога ВМА ще има постоянен началник, Каракачанов съобщи, че за да няма спекулации или обвинения за лични предпочитания, каквито нямал, е решил да се направи конкурс. \"От хората, които имат право да се явят - да се явят, и който се представи най-добре\", добави той. В момента болницата е с временен началник - проф. Венцислав Мутафчийски.", "date": "2017.10.31", "title": "Военна прокуратура ще проверява отказа да се разследва одита на ВМА"}
{"url": "http://www.mediapool.bg/predstavyat-organizatsiya-za-zimnata-poddrazhka-na-patishtata-news271171.html", "text": "Министърът на регионалното развитие Николай Нанков ще представи във вторник създадената организация за зимно поддържане на пътищата в страната – след 1 ноември.\r\n\tТой ще проведе среща с председателя на Управителния съвет на Агенция “Пътна инфраструктура” инж. Дончо Атанасов и директорите на областните пътни управления в страната.\r\n\tЗа поддържането на 20 хил. км републикански пътища през зимните месеци ще се използват около 3000 снегопочистващи машини – снегорини, техника за разпръскване на пясък. Ще се осигурят около 100 хил. т соли и 300 хил. т пясък.", "date": "2017.10.31", "title": "Представят организация за зимната поддръжка на пътищата"}
{"url": "http://www.mediapool.bg/desetki-nenuzhni-bolnichni-strukturi-na-opashka-za-pari-ot-nzok-news271162.html", "text": "Десетки ненужни болнични структури ще бъдат разкрити, а Националната здравноосигурителна каса (НЗОК) ще бъде принудена да ги финансира, ако правителството спешно не приеме нова Национална здравна карта,  от Върховния административен съд или ако не бъдат наложени друг вид ограничения. А прокарването на бързи и решителни мерки изглежда все по-малко вероятно на фона на овакантения пост на здравния министър и търсенето на нов титуляр, който тепърва ще си формира екипа и ще се ориентира в ситуацията.\r\n\tПреди падането на здравната карта в съда, НЗОК можеше да сключва договори само с нови структури, които са получили одобрение от специална комисия въз основа на потребностите в картата. Комисията отхвърляше заявките за разкриване на ненужни структури, а останалите одобряваше. За година и половина работа Комисията по Националната здравна карта е издала около 30 отказа за разкриване на нови отделения или разширяване на съществуващи, за които сега няма правно основание да бъдат забранени, показа проверка на Mediapool.\r\n\tСлед разкриването им, ако отговарят на изискванията на закона (а това почти винаги е така), здравната каса ще е длъжна да сключи договор с тези структури, независимо, че няма потребност от тях. При това, тъй като финансовият ресурс на касата е ограничен, а болниците работят с лимити, за да бъдат финансирани новите структури, ще бъдат орязани парите на съществуващите.\r\n\tСтава въпрос предимно за нови отделения във финансово атрактивните специалности ортопедия и травматология и медицинска онкология, както и гастроентерология, нефрология, белодробни болести, физикална рехабилитация.\r\n\t\n\n\r\n\tВероятно под тази заплаха Надзорният съвет на НЗОК заложи в проектобюджета на касата за догодина . Подобна крайна забрана се залага за първи път в бюджета на институцията. Досега забрана имаше за сключване на договори само с лечебни заведения и нови дейности, разкрити след 1 януари на бюджетната година, за да не тежат на заварения бюджет.\r\n\tМораториумът обаче се очаква да срещне силен отпор от болничните среди и е много вероятно да не бъде приет в парламента. Зад подобна непопулярна забрана е малко вероятно да застане и нов здравен министър, тъй като това автоматично ще му навлече недоволството на болнични директори.\r\n\tЗа да бъде спряна трайно експанзията на ненужни нови болници и структури, Министерството на здравеопазването трябва възможно най-бързо да публикува за обществено обсъждане нов проект на Национална здравна карта, която да бъде приета най-късно в началото на следващата година. Целта е ограниченията пред новите болници и структури да важат преди НЗОК да започне да сключва новите договори през пролетта, ако готвеният от касата мораториум не бъде прокаран през парламента.\r\n\tБързото приемане на нова здравна карта обаче изглежда все по-малко вероятно предвид смяната на здравния министър Николай Петров.\r\n\tСамият Петров съобщи преди десетина дни, че работна група от юристи преценява дали да бъде публикуван едно към едно отмененият от съда вариант на здравна карта на бившия здравен министър Петър Москов или тепърва да се нанасят корекции и да се публикува нов вариант.\r\n\tПравенето на нова здравна карта обаче би забавило много процеса по приемането й, а всяко протакане работи директно за отделни частни интереси, но не и за обществото, ако се съди по досегашния опит.\r\n\tОсвен това разкриването на нови структури далеч не винаги е в интерес на пациента, тъй като новите болници дърпат кадри и ресурси от съществуващите, а това прави медицинската помощ разпокъсана и не позволява оказването на комплексно лечение.\r\n\t\r\n\tМакар претенциите на отделните болници да изглеждат скромни с искането за разкриването на по още 5-10 легла, средният разход за едно болнично легло за активно лечение годишно е 32 000 лева и се плаща от здравните вноски на всички осигурени.\r\n\tНаскоро бившият , че годишно се правят 110 млн. лева ненужни разходи в здравеопазването, които обслужват лобистки интереси.\r\n\tПрез тази и миналата година Комисията по националната здравна карта е отказала разкриването или разширяването на около 30 болнични структури, предимно отделения. Впечатление прави, че те са основно в няколко специалности, а заявките идват най-вече от градовете, където има най-голямо пренасищане с болници.\r\n\tПрез тази и миналата година комисията е отказала разкриването на три отделения по медицинска онкология и е отхвърлила поради неизрядни документи едно заявление за увеличавана на леглата по клинична хематология. Отказ за разкриване и разширяване са получили и три структури по ортопедия и травмотология, четири по гастроентерология, три по белодробни болести, четири по физикална рехабилитация, четири по нефрология. Откази има още и за разкриването и разширяването на гинекологични, кардиологични, неврологични отделения.\r\n\tТази година Комисията по националната здравна карта е имала само три заседания – едно през януари и две през април, на които са издадени 13 отказа за разкриване на нови структури, колкото са били отказите и през миналата година.\r\n\tИма обаче и едно върнато заради неизрядни документи заявление и едно отложено решение.\r\n\tА от април насам вероятно са се появили и още желаещи да разкриват нови структури, за които изобщо не е известно.\r\n\t\r\n\tСред по-мащабните искания, които са били отхвърлени от комисията, е това на болница \"Хигия\" в Пазарджик, която е поискала разкриването на 10 легла по ортопедия и травматология. Отказът е мотивиран с това, че област Пазарджик е сред трите заедно със София и Пловдив, където има на-голям излишък от болнични структури.\r\n\t, в която се разкриват и много специализирани частни болници заради високата цена на медицинските консумативи, които се плащат предимно от пациентите, а и са съпроводени с комисионни от страна на фирмите. Именно обществени поръчки за ортопедични консумативи, печелени от зетя на Николай Петров докато е оглавявал ВМА, му костваха поста на здравен министър.\r\n\tДруго отказано искане е за увеличаване потребността от легла по ортопедия и травматология с най-високто III ниво на компетентност на пловдивската болница \"Света Каридад\", която е искала да сключи договор с касата за 15 легла.\r\n\tПрез миналата година пък новоразкритата Уни Хоспитал в Панагюрище е получила откази за разкриването на легла по ортопедия и травматология –III ниво, нефрология от II ниво; вътрешни болести III ниво; пластично-възстановителна хирургия –III ниво; физикална и рехабилитационна медицина –III ниво.\r\n\tВ другата печеливша специалност – , откази са получили Специализираната болница за лечение на белодробни болести \"Света София\" за разкриването на 10 легла за химиотерапия и старозагорската частна болница \"Св. Иван Рилски\", която е получила също откази и за дейности по лъчелечение, нефрология и белодробни болести. На болницата в Благоевград е отказано разкриване на отделения по лъчелечение и медицинска онкология от второ ниво по компетентност. Заради неизрядни документи пък не е разгледано искането на пазарджишката болница \"Ескулап\" за увеличаване броя на леглата по клинична хематология и повишаване на нивото на компетентност.\r\n\tНа частната болница \"Тракия\" в Стара Загора са отказани дейности по белодробни болести от II ниво на компетентност и по гастроентерология от III ниво.\r\n\tПрави впечатление, че предложенията за нови структури и разширяване на старите отново идват от София, Пловдив и Пазарджик, Стара Загора, където е най-голямото пренасищане с лечебни заведения.\r\n\t\r\n\tЛюбопитна подробност е, че на едно от заседанията през април тази година комисията е дала положително становище на инвестиционно намерение за разкриване на педиатрична болница с 10 легла по детска неврология, 8 легла по детска психиатрия, 5 легла по детска клинична хематология, 12 легла по детска хирурги, 5 легла по детска нефрология, 5 легла по детска ендокринология, 8 легла по детска гастроентерология, 16 легла по детска пневмология и фтизиатрия, 6 легла по детска ревматология , 15 легла по детска кардиология, 10 легла по детска анестезиология – всичките с второ или трето ниво на компетентност.\r\n\tЗад проекта стои дружеството \"Мед Люлин Инвест\", което е собственост на други две компании, занимаващи се с посредничество.\r\n\tПедиатричните пътеки по принцип са сред най-зле платените, поради което не се разкриват нови болници, а специалността се оголва откъм кадри, което в следващите години поставя пред сериозно изпитание оказването на медицинска помощ за децата. Въпреки това в последната година беше възродена инициативата за създаване на национална детска болница, а здравният министър наскоро обяви, че френска верига проявява интерес за реализирането на такъв проект.\r\n\tПолучилият одобрение проект на \"Мед Люлин Инвест\" обаче е по-скоро за малка болница и е интересно откъде ще привлече кадри на фона на сериозния недостиг на специалисти по детски болести. Ако той се реализира, това би задълбочило още повече проблема с кадрите в и без друго разпокъсаните детските клиники в столицата.", "date": "2017.10.31", "title": "Десетки ненужни болнични структури на опашка за пари от НЗОК"}
{"url": "http://www.mediapool.bg/pchelarite-izlizat-na-protest-news271170.html", "text": "Пчеларите излизат на национален протест пред Министерството на земеделието, съобщи Нова телевизия.\r\n\tПоводът са неизплатени субсидии за биопродукция, както и намаленият период за преход от конвенционално в биопчеларство на една година вместо пет.\r\n\tПчеларите настояват за директни субсидии на брой пчелно семейство, задължителен надпис \"Имитиращ продукт\" върху храни, които наподобяват пчелен мед. Те настояват и за строг контрол върху нерегламентираното третиране на земеделски култури, заради което загиват хиляди пчелни семейства.", "date": "2017.10.31", "title": "Пчеларите излизат на протест"}
{"url": "http://www.mediapool.bg/radev-poiska-po-golemi-obezshteteniya-za-postradalite-pri-porednite-navodneniya-news271198.html", "text": "Президентът Румен Радев поиска по-високи обезщетения за пострадалите от наводненията в Бургаско. Във вторник той посети засегнатите райони и говори с местни жители.\r\n\t\"325 лв. еднократна социална помощ не е достатъчна за едно домакинство, ще разговарям с правителството, общините и неправителствените организации за отпускане на помощи\", каза държавният глава.\r\n\tТой започна обиколката си от село Равнец, откъдето е стартирала летателната му кариера.\r\n\t\"Наистина бедствието е сериозно, предстоят много действия за възстановяване. Сигурен съм, че общинската инфраструктура ще бъде възстановена, гаранция за това даде и правителството\", каза той.\r\n\tРадев похвали и спасителните екипи за бързата им реакция и добрата организация.\n\n\r\n\tВъв вторник броят на жертвите от наводненията достигна четири. В болница почина 71-годишният мъж, който бе намерен на стотина метра от дома му, влачен от водата. Той бе в тежко състояние и с вътрешни наранявания и фрактури.\r\n\tВсе още не е намерено и тялото на жената на починалия мъж, която бе отнесена също от стихията.\r\n\tВодолазите ще възобновят издирването в езерото \"Мантра\", защото и днес метеорологичните условия не го позволяват.\r\n\tОт окръжната прокуратура в Бургас са образували четвърто досъдебно производство, то е за убийство и се води срещу неизвестен извършител.", "date": "2017.10.31", "title": "Радев поиска по-големи обезщетения за пострадалите при поредните наводнения"}
{"url": "http://www.mediapool.bg/izticha-posledniyat-srok-za-plashtane-na-mestni-danatsi-news271172.html", "text": "Във вторник изтича крайният срок за плащане на последната вноска за данък сгради и данък МПС за 2017 г. След 31 октомври върху дължимите суми за местни данъци започват да се начисляват лихви, напомнят от Столичната община.\r\n\tПлащания се приемат във всеки от 22-та районни отдела на дирекция \"Общински приходи\" в София, независимо от адреса на имота. Всички каси разполагат с ПОС устройства за плащане с дебитни или кредитни карти.\r\n\tВноските за местни данъци и такси може да се преведат и по банков път, като най-удобно е за целта да се ползва електронната страница на общината.\r\n\tВ районните служби може да ви бъде издаден и ПИН код, с който да си правите справки или да плащате онлайн, посочват от общинската администрация.\r\n\tСрокът за последната вноска на такса битови отпадъци за 2017 г. изтича в края на ноември.", "date": "2017.10.31", "title": "Изтича последният срок за плащане на местни данъци"}
{"url": "http://www.mediapool.bg/borisov-ne-e-populist-toi-e-demagog-news271156.html", "text": "Да, цинично е, но пък е изключително в синхрон с властващия тип политическа култура в България. Отдавна българският политически процес и българските политически нрави са лишени от стандарти и табута. Всеки може да направи и да каже каквото си иска, независимо от позицията си, от това какво е правил преди това. Но тук има един по-голям проблем, свързан с това какво ние като граждани разбрахме за КТБ. Преди няколко месеца бе публикувано резюме на обвинителния акт срещу обвиняемите за източването на банката, в което не се идентифицираха никакви връзки между хора от политическия елит и източването на банката, с изключение на Николай Бареков. Получи се едно институционално препиране на отговорност, в което участваха институции от най-висок ранг. Това е странно на фона на известното за историята на банката, за това какви бяха връзките й с властта в различните й проявления. Изведнъж се оказа, че нищо от това не фигурира в официалния разказ за събитията. Крайният резултат от всичко това е трайното недоверие в държавните институции, но и краен, радикален политически цинизъм в обществото по отношение на процесите, които се случват.\r\n\t\r\n\tДемократичната политическа култура предполага ясни правила какво може и какво не може да се прави, какво може и какво не може да се говори, докъде стигат правомощията на властта и къде те свършват. Всички тези неща липсват. Нашият политически процес и свързаната с него култура се доближават много повече до традиционните представи за правене на политика, които са характерни за африканските общности от предиколониалната епоха, отколкото за демокрация в XXI век в рамките на ЕС.\n\n\r\n\t\r\n\tФакторите са много. Обичам да се шегувам, че демографската криза в България удари освен всичко останало и политическия ни елит. Не може едно общество, което в продължение на толкова много време не е инвестирало в собствените си хора, в човека – и като икономически субект, и като гражданин, и като политически субект, да има успех. Наблюдаваме тотална абдикация на държавата и обществото от ангажимент към хората и няма как да очакваме, че тази абдикация ще произведе нещо по-различно.\r\n\t\r\n\tТова е купуване на време. Раздаването на заплати без ясна стратегия за развитието на съответните сектори е просто купуване на време, защото това е поредният знак от страна на правителството, че стратегическата концепция на този кабинет е да съществува колкото е възможно по-дълго във властта. Със сигурност няма да е цял мандат, но всеки ден във властта за управляващите е все от полза. Този бюджет е част от тази стратегия. Липсват заявки за големи секторни политики и реформи. Този кабинет ни обеща просто да имаме правителство и си спазва това обещание. Най-голямата ценност на това правителство е, че го има. Това говори, че за него липсва каквато и да е стратегическа политическа линия освен максимално дългото му оцеляване. Затова и действията са ден за ден.\r\n\t\r\n\tСъс сигурност то трябва да е съставено от хора, които имат демократична политическа култура и разбиране какво представлява демократичното управление. Това е първото условие, защото едно е да властваш с цел да сложиш ръка върху публичен ресурс, а друго е да управляваш. Ако нямаме изпълнение на първото условие, никакви реформи не могат да се направят. Но демократичното управление е и функция и на определени потребности на обществото, тоест дали мнозинството от българските граждани искат такива реформи. Въпросът е и дали сегашната специфична политическа култура не характеризира и мнозинството от българските граждани. Каквото и да си говорим, това, което се случва на изхода на политическия процес, до голяма степен е в резултат от случващото се на входа на политическия процес. Там имаме определен тип потребности и желания, формулирани като политически цели. На изхода имаме съответните решения. За съжаление, българската политическа система е така структурирана, че огромна част от гражданите в малките населени места са всъщност поданици и роби. Икономиката е феодализирана и политическата власт до голяма степен е израз на тази феодализация.\r\n\t\r\n\tДа, и това. Това срастване на местните бизнес феодали с властта е вече реализирано в уникални размери и форми. То е основна характеристика на социално-икономическия и политическия живот в страната.\r\n\t\r\n\tТова са макроикономически и усреднени показатели, които не дават информация как този нараснал БВП е преразпределен, къде отива, каква част от населението се ползва от растежа. Обикновено твърдението на икономистите е, че понеже един яде картофи, а друг яде кайма, средно ние ядем мусака, само че това не е така. Има и достатъчно статистики, че България има много висока степен на икономическо неравенство, на бедност, на социално-икономическа поляризация, най-незащитени трудови права в рамките на ЕС и т. н.\r\n\t\r\n\tТежко разслоеното общество, в което бедността се задълбочава, стига до висока поляризация, при която се оформят малки, отделени групи, които не просто не общуват помежду си, но често се мразят, атомизират се и няма как тази сериозна поляризация да произведе обща цел, обща кауза, да се намери най-малкото общо кратно на интереса на всички тези хора.\r\n\t\r\n\tТам нещата не са толкова различни, но не са и съвсем същите. Процесите са сходни, но контекстът е различен. Какво се случи в западните общества през последните години? Случи се онова, което много изследователи наричат състояние на \"постдемокрация\" или \"постполитика\" в резултат на дългогодишната неолиберална хегемония. Демокрацията има два компонента – либералният, свързан със свободите, гражданските права и върховенството на закона, и демократичният, свързан с народния суверенитет и равенството. Това, което се случи от времето на Рейгън и Тачър насам, е, че демократичният компонент беше тотално сублимиран от либералния. От демокрацията остана само гласуването и върховенството на закона. Неслучайно имаме тежки антиелитни настроения в Европа. Те са резулат от този проблем. Какво е популизмът в крайна сметка – така мразен и дамгосван?\r\n\t\r\n\tИ лошо, и добро. Популизмът е начин на конструиране на политическия свят, който казва следното: \"Политическият свят е съставен от тези отдолу – народът, и тези отгоре – елитът, като народът са моралните, добрите, а елитите са лошите, неморалните\". Популизмът в този смисъл идентифицира нещо, което никой не може да отрече – голямата дистанция между управляващи и управлявани, която е резултат от тази ситуация на постдемокрация. Казано с други думи – огромна част от гражданите в Европа не вярват на своите политици, защото ги виждат, че те са в управлението, но фактически нямат власт. Властта от политиците е трансферирана към транснационалните корпорации и глобалния финансов капитал. Политиката е изместена. Няма го идеологическото противопоставяне – няма ляво-дясно, а всичко е правилно или лошо, всичко е само дясно и политиката е минимизирана до технологично администриране на решенията, които се вземат от Световната банка, Международния валутен фонд, СТО, различните търговски споразумения и т. н. С други думи, няма политика. Избирателите искат нещо от политиците, но дори политиците да искат да го направят, не могат, защото са функция на определен тип режим и система, в която политическите решения са резултат от интересите и логиката на корпорациите, финансовите институции и т. н. Всичко това много се засили след финансовата криза, когато се наложи политиците да действат. И какво направиха те? Казаха, че банките са \"too big to fail\" (\"прекалено големи, за да фалират\") и трябва да бъдат финансирани с публични средства. Тогава гражданите си казаха: \"Нас някой пита ли ни дали искаме да даваме собствените си данъци, за да платим за това, че някакви хора са спекулирали и са правили каквото си искат\". Ето пример за това как политическият елит се размина тотално с очакванията на хората.\r\n\tТова е технологично замазване на ситуацията. Усещането, че на огромна част от населението им се налага да правят неща, които не са функция на техния народен суверенитет, е огромно. Тук поставяме и тежкото недоверие в пазара – мерките по остеритет, тоест по строгите икономиии, финансиализацията на икономиката, замразяването на социалните разходи и заплатите, потъпкването на трудови права. Това доведе до огромна безработица, невъзможност държавата да интервенира.\r\n\t\r\n\tДа, но имаме много работещи бедни и то не само в България. И тук идваме до въпроса за популизма. Десният популизъм е толкова силен в момента, защото той легитимно адресира всички тези проблеми. Дава им лесни обяснения и много лесни решения. Популистите казват: \"Тези корумпирани горе в Европа накараха нашите политици да направят неща, които, освен че ни ощетяват, накърниха и националната ни гордост. Напълниха икономиките и обществата ни с емигранти и бежанци, които ни взимат работните заплати. Следователно решението е - излизаме от ЕС, гоним емигрантите и всичко ще се оправи\". Но този тип етнонационалистически, ксенофобски решения, които предлагат десните популисти, намират почва в настоящата криза, за която говорим. Когато европейските политици мислят къде е проблемът, трябва да го потърсят вътре в системата. Проблемът не са Марин льо Пен, \"Алтернатива за Германия\" и т. н. Те използват тези проблеми, за да получат легитимност и власт. Вместо т. нар. истаблишмънт и високата средна класа да се замислят за системните основания за този популизъм, каква е тяхната реакция – че това са необразовани, неграмотни хора. Тоест от една страна, десният популизъм предлага ксенофобски разказ, в който има добри и лоши, а какъв е отговорът на естаблишмънта? Същият. Те казват: \"Тези са глупавите, ние сме умните. Тези са грешните, ние сме правите\". Изведнъж се оказва, че големият проблем на европейската либерална демокрация не е структурен, а се свежда единствено до лидерите на популистките партии.\r\n\t\r\n\tИма нещо много парадоксално. Говорим за това, че популизмът потъпква ценностите на либералната демокрация. Донякъде съм съгласен, защото се минава някакъв праг. Но от друга страна, отказът да се говори с популистите и това да бъдат форматирани като неправилни, неадекватни не е ли също потъпкване на плурализма? \"Ние няма да говорим с тях, ще им правим санитарен кордон, ще ги изолираме, това са лоши, неграмотни хора\". Подобен подход не показва разбиране на проблема и ако в момента все още политическата система все още успява през изборите чрез включване помалко да неутрализира популистите, проблемите отдолу в обществата си седят. Ние можем да стигнем до състояние, в което политическата система вече да не може да регулира тези дълбоки конфликти и противоречия в обществата.\r\n\t\r\n\tРешенията ги дават политиците. Но доброто решение е функция на добрия анализ. В момента какво е решението – да не им обръщаме внимание, да пазим публиката от това да не чете какво те правят и говорят. Това очевидно не е добро решение. Доброто решение е търсене на варианти за връщане на демократичния компонент в либералната демокрация. Част от решението според мен минава и през формулирането на популистка левица, която да не е изключваща, а включваща, която да дефинира народа не на базата на ксенофобски и етноцентрически признаци, а на базата на социална справедливост, равенство, солидарност. А тя трябва да бъде популистка в смисъл, че трябва да идентифицира тежката дистанция и разслоение между елита и гражданите.\r\n\t\r\n\tДа, в България няма такава левица. Имайте предвид, че традиционната левица в Европа е в тежка криза. Примерите са много – Франция, Германия, Гърция и т. н. Причините за това са, че тя просто реши да участва в неолибералния консенсус и загуби идеологически образ. В България положението е още по-тежко, тъй като БСП е тежко консервативна партия. Тя не е прогресивна. От нея можем да очакваме всичко, но не и формулирането на някакъв прогресивен дневен ред. Така че БСП не е лошо да се загледа в процесите в Европа, да види какво се случи с ПАСОК, с Френската социалистическа партия, какво е на път да се случи с Германската социал-демократическа партия и да не разчита много на онова, което винаги я е спасявало – здравият традицонализъм и консерватизъм на българското общество.\r\n\t\r\n\tНякои от политиците директно си казаха, че се разбират с народа, защото \"аз съм прост и вие сте прости\". Връзката обикновено се прави чрез инструмента на демагогията. Едно е демагогия, друго е популизъм. Демагогията е да използваш определен тип традиционни народни предразсъдъци и нагласи и да ги инструментализираш в името на постигането на властови цели. Но това не е популизъм. Видяхме, че популизмът има своите основания на друго място. Това е демагогия. Някои са склонни да наричат г-н Бойко Борисов популист. Не, той не е популист, той е демагог. Колкото и да му се иска да прилича на Виктор Орбан, това няма да стане.\r\n\t?\r\n\tОнова, което анализаторите наричат глобална финансова олигархия, която е превзела политическите институции на ЕС, го виждаме тук по един провинциален, балкански начин, който носи със себе си съответния тип поведение, представа за света, култура. Голямата разлика е, че виждате демократичния отговор в Европа през формулирането на някакви мощни популистки движения и алтернативи не само в дясно, но и в ляво. Джереми Корбин, за когото се смята, че може да стане следващият премиер на Великобритания, формулира политическата програма на лейбъристите като създаване на ляво популистко движение и утвърждаване на позитивна версия на популизма, което е много интересно. И това се случва във Великобритания, не във Венецуела, не в Гърция. Но преформатирането на политическата система става с натиск отдолу, с осъзнаването на общия интерес от връщането на демокрацията като ключов компонент, а у нас това го няма.\r\n\t\r\n\tЕдна от причините е свързана с процесите, които се развиха около протестите преди четири години. Като краен резултат от тези процеси демократично мислещата общност у нас се оказа хипер разделена, хипер поляризирана. Това минира всякакви възможности тези хора да се припознаят като общност. Подобно нещо се случи и с журналистите преди около месец на протеста за т. нар. \"празен стол\" - колко разделена е дори една такава малка гилдия. За съжаление, подобен тип разделителни процеси има сред хората, които автентично изповядват демократични ценности у нас.\r\n\t\r\n\tТака е, то не е достатъчно ефективно. Но този тип демокрация не може без гражданското общество. В основата на либералната демокрация стои гражданското общество и няма как да минем без него. У нас има групи по интереси, но те отново са много партикулирани, включително заради разделенията, които се получиха по време на големите протести. Може би трябва да мине време, но това, което опитът на Европа показва, е, че трансформацията на политическата система, която очевидно тече в европейски мащаб, при всички положения минава през самоорганизация отдолу. Така се формира народ в демократичния смисъл на думата, а не в ксенофобския, етнонационалистически смисъл – през връзки. Народ, който след това да може да си върне демокрацията било то от ръцете на глобалната олигархия, било от ръцете на местната.", "date": "2017.10.31", "title": "Борисов не е популист, той е демагог"}
{"url": "http://www.mediapool.bg/reitingat-na-donald-tramp-dostigna-novo-nai-nisko-nivo-news271173.html", "text": "Популярността на американския президент Доналд Тръмп достигна нов минимум. Едва 33% от американците одобряват дейността му, сочат данни от социологическо проучване на агенция \"Галъп\", която прави ежедневни изследвания, съобщава БТА. Точно 62 на сто от запитаните пък дават на работата на Тръмп незадоволителна оценка.\r\n\tВ проучването са участвали 1500 души. То се е провело в периода 29 октомври, като само ден преди това подкрепата за президента е била 35%, а през целия октомври този показател не превишава 39 на сто.\r\n\tПредишният \"антирекорд\" бе регистриран на 14 август, когато Тръмп събра подкрепа от едва 34 процента от американците, докато 61 на сто бяха против него. Пик в подкрепата за американския президент, без да се брои първата му седмица в Белия дом, бе регистриран на 11 март, когато 45% от американците одобряваха дейността му. На обратното мнение бяха 49 на сто.\r\n\tРейтингите на демократите Барак Обама и Бил Клинтън - предшественици на Тръмп, никога не са падали съответно под 38 процента и под 37 на сто. Нивото на подкрепа за президента Джордж Уокър Буш веднъж падна до 25%, припомня агенцията.", "date": "2017.10.31", "title": "Рейтингът на Доналд Тръмп достигна ново най-ниско ниво"}
{"url": "http://www.mediapool.bg/bsp-ohranitelnata-firma-na-mo-prodavala-nezakonno-pistoleti-i-patroni-news271208.html", "text": "Охранителната фирма на военното министерство – \"МОБА\", върви към фалит и разпродава оръжие под пазарната му цена, твърди депутатът от БСП Атанас Зафиров.\r\n\t\"Министърът на отбраната наясно ли е, че фирмата на практика е декапитализирана, тъй като размерът на задълженията вече надхвърля уставния й капитал. Наясно ли е, че е проведен търг в нарушение на няколко закона, на който са продадени 800 пистолета, 60 хиляди патрона и не малко количество бинокли\", попита Зафиров.\r\n\tСпоред него между постигнатата и пазарната цена има значително разминаване.\r\n\tТой отбеляза, че дружеството не разполага с лиценз за търговия с оръжие, а към датата на търга е било изтекло и разрешителното за съхранение на оръжие.\r\n\tЗафиров обясни, че дружеството не е в състояние да обслужва своята дейност, защото неактуализацията на договорите води до месечни загуби от около 50 хиляди лева.\n\n\r\n\tПо думите му има опасност работещите там над 1200 души да останат на улицата.\r\n\tЦелта да се води към фалит може да е само една - освободената ниша да бъде запълнена с други фирми, коментира Атанас Зафиров.\r\n\tПо думите му тази практика вече върви, немалка част от обектите на МО се охраняват от частни фирми.\r\n\t\"Това е единственото държавно дружество, което е регистрирано по Закона за частната охранителна дейност. То изпълнява договори с Министерство на отбраната по охрана на обекти на министерството. Това е едно дружество, което само по себе си няма как да бъде губещо, тъй като то има гарантирани договори и гарантиран процент на печалба по тези договори. Какво обаче е в момента състоянието на това дружество и кой носи отговорност за тази работа?\", посочи Зафиров.\r\n\tСпоред него причината дружеството да бъде декапитализирано е фактът, че Министерството на отбраната упорито отказва да актуализира минималната работна заплата, която е заложена като основа за формиране възнагражденията на работещите в дружеството.", "date": "2017.10.31", "title": "БСП: Охранителната фирма на МО продавала незаконно пистолети и патрони"}
{"url": "http://www.mediapool.bg/blizo-62-000-dushi-sa-ubiti-v-braziliya-prez-2016-godina-news271174.html", "text": "Близо 62 000 души са били убити през 2016 г. в Бразилия, което е рекорд за южноамериканската държава, съобщи местна неправителствена организация, цитирана от БТА. Това означава, че средно на час в Бразилия са били извършвани седем убийства, или едно на 8 минути. Увеличението спрямо миналата година е 3.8%.\r\n\tПочти 98% от жертвите са мъже. Насилието над жени също е регистрирало увеличение под формата на изнасилвания. През 2016 г. е съобщено за 49 497 случая на изнасилване, което е с 3.5 на сто повече спрямо 2015 г. Жертви на убийства са станали и 437 полицаи - със 17.5% повече спрямо предходната година.\r\n\tУвеличаването на престъпността съвпада с период на съкращения в бюджетите на силите за сигурност на национално, регионално и местно равнище, се посочва в доклада на Бразилския форум за обществена сигурност. Нарасналата престъпност се дължи отчасти и на продължаващата от три години икономическа криза.", "date": "2017.10.31", "title": "Близо 62 000 души са убити в Бразилия през 2016 година"}
{"url": "http://www.mediapool.bg/vremeto-prez-noemvri-ot-15-gradusa-do-snyag-news271175.html", "text": "Високи температури, но и малко сняг ще има през ноември. Това обяви в сутрешния блок на БНТ синоптикът Красимир Стоев.\r\n\tВ близките дни не се очакват големи валежи, вятърът ще отслабне. За вторник обаче има жълт код в областите Варна, Добрич и Бургас, където вятърът ще достигне до 20 м/сек.\r\n\tВ сряда ще има отрицателни минимални температури на много места - между минус 5 и 0 градуса.\r\n\tСредните температури за месеца ще са около нормата - 5-8 градуса. Максималните температури до края на месеца ще достигнат 15-20 градуса, прогнозира още Красимир Стоев. Такова затопляне се очаква в идната седмица.\r\n\tВалежите през ноември ще са средно около 60 литра на кв. м, в южните райони повече от средното.\r\n\tМежду 17 и 20 ноември ще застудее значително и ще превали и сняг, сочи дългосрочната прогноза. През третото десетдневие в равнините ще има облаци и мъгли, а в планините повече слънце.", "date": "2017.10.31", "title": "Времето през ноември: от 15 градуса до сняг"}
{"url": "http://www.mediapool.bg/germanskata-politsiya-arestuva-zapodozryan-v-podgotovka-na-atentat-news271176.html", "text": "Германската полиция арестува 19-годишен сириец, заподозрян в подготовка на ислямистко бомбено нападение във ФРГ, съобщиха от звеното за борба с тероризма, цитирани от БГНЕС.\r\n\tМъжът, идентифициран като Ямен А., е задържан на разсъмване от специални сили в североизточния град Шверин, провинция Мекленбург - Предна Померания. Той е заподозрян, че готвел ислямистка атака.\r\n\t\r\n\tСириецът започнал подготовката през юли, когато купил материали за направа на взривно устройство. Той смятал да го активира на оживено обществено място.Няма данни да членува в терористична организация.\r\n\tПо данни на контраразунаването, около 1800 души във ФРГ са в категорията \"потенциални ислямски терористи”. Вътрешният министър Томас де Мезиер информира, че през 2016 г. са били предотвратени над 10 атентата. От началото на годината във ФРГ са образувани около 900 дела за терористична дейност.", "date": "2017.10.31", "title": "Германската полиция арестува заподозрян в подготовка на атентат"}
{"url": "http://www.mediapool.bg/valeri-simeonov-otnovo-napadna-mediite-darzhavata-se-upravlyavala-ot-televizionni-studia-news271177.html", "text": "България в последните години се управялва от бТВ и Нова телевизия. Ето защо двете медии били виновни за оставката на здравния министър Николай Петров.Това стана ясно от думите на вицепремиера и съпредседател на Обединените патриоти Валери Симеонов във вторник пред “България он еър”.\r\n\tВ неделя бТВ излъчи свое разследване, от което става ясно, че Николай Петров в качеството си на шеф на ВМА е възложил две обществени поръчка за над 1.5 млн. лв. на зет си.\r\n\t\"В този случай бТВ се изявява като инфантилен дебелак с определени ментални отклонения, пуснат в порцеланов магазин, който не знае какво прави. При такава безпрецедентна измишльотина, която нарекоха разследване, цялата биография на този човек беше хвърлена в мръсния канал\", каза Симеонов.\r\n\tОчевидно доволен от себе си, той добави, че всеки политик трябва да действа като него при медийни атаки. Припомни и че ще съди някои медии за клевети и допълни, че дневният ред в живота \"не се диктува от телевизионните студия\".\r\n\tПреди месец Симеонов в студиото на Нова телевизия каза на водещия Виктор Николаев, че лесно се спретва “Викторгейт” и му напомни, че “столът до него” (в който стоеш водещата Ани Цолова – бел.ред) е празен. След изказването му, което бе предшествано от подобни заплахи от тогавашния депутат Антон Тодоров, последва медиен протест, а вицепремиерът заплаши да съдии медиите.\r\n\tВъв вторник вицепремиерът каза още, че се надява все пак оставката на здравния министър да не се дължи на разследването, а на \"икономически засегнатите кръгове в медицинските среди\". По думите му Петров е прокарал забрана за откриването на нови лечебни заведения и регистрирането на нови лекарства. Точно тук били двете големи лобита в здравната сфера, определени от Симеонов като \"фармацевтичната мафия и лекарската мафия\".\r\n\tСъпредседателят на \"Обединени патриоти\" допълни, че ДПС и ДОСТ с право искали оставката му. Причината била, че са ощетени от това управление. Според него, когато ДПС са сред управляващите, \"не гледат на властта като начин за решаване на проблемите на България, а като на хранилка\".\r\n\tСимеонов уточни, че осъждането му за реч на омразата не е присъда, която е влязла в сила, а е само определение на съда, което е обжалвано веднага. Вицепремиерът съзря в изкарването на информацията на преден план опит за въздействие върху управлението и лично върху премиера Бойко Борисов от страна на партиите, които го атакуват с искане за оставка.", "date": "2017.10.31", "title": "Валери Симеонов отново нападна медиите: държавата се управлявала от телевизионни студиа"}
{"url": "http://www.mediapool.bg/edna-shesta-ot-horata-na-zaplata-v-rusiya-sa-raboteshti-bednyatsi-news271178.html", "text": "Всеки шести от хората на наемния труд в Русия не може да издържа нито себе си, нито своето семейство. През 2016 г. доходите на тази една шеста са били под жизнения минимум на трудоспособното население. Това сочат данни на аналитичен център към руското правителство от бюлетин, озаглавен \"Работещите бедни в Русия и в чужбина\", пише \"Ведомости\", цитиран от Би Би Си.\r\n\t \r\n\tСпоред официалната статистика 2 милиона жители на Русия получават заплати, по-ниски от жизнения минимум. Ако обаче се вземат предвид и другите им доходи, харчени също и за членовете на семействата, броят на работещите бедни в Русия нараства в пъти - близо 12.1 милиона души през 2016 г. или 16.8 на сто от трудоспособното население, изчислява експертът от центъра Владимир Трубин.\r\n\t \r\n\tДелът на бедните наемни работници и служители в държавния сектор четирикратно надхвърля този в частния сектор, отбелязва изданието.\n\n\r\n\t \r\n\tПоложението, при което над 10 милиона работещи в Русия не могат да осигурят достоен живот на себе си и своите семейства, не може да се нарече нормално, изтъква в аналитичният център.\r\n\t \r\n\tДори ако работят и други членове на семейството, то най-често си остава бедно, казва Трубин. За да нарасне съществено доходът му, един жител на Русия трябва да придобие нова професия, да получи по-високо образование или да се изсели, а трудовият пазар не предлага достатъчно свободни работни места с по-високо заплащане при запазен професионален статут.\r\n\t \r\n\tТози значителен дял на бедните сред всички работещи хора е белег за слабостта на средната класа в Русия, посочва експертът от Института за социална политика към Висшето училище за икономика Лилия Овчарова.\r\n\t \r\n\tЕдин лекар в Русия например печели средно едва с 20 на сто повече от един шофьор, пише вестникът. Разликата в САЩ е 261 процента, в Германия - 172, и дори в развиваща се Бразилия - 174 процента, подчертава \"Ведомости\".", "date": "2017.10.31", "title": "Една шеста от хората на заплата в Русия са \"работещи бедняци\""}
{"url": "http://www.mediapool.bg/mobilni-operatori-zabluzhdavali-klientite-si-news271179.html", "text": "Върховният административен съд (ВАС) е потвърдил заповеди за забрана нелоялни практики на два телекома, издадени от Комисията за защита на потребителите (КЗП). Става въпрос за мобилните оператори БТК (търговско наименование \"Виваком\") и \"Мобилтел\" (търговско наименование \"Мтел\"), съобщиха от КЗП.\r\n\tБТК не е информирала клиентите си за пълните характеристики на мобилни апарати, които им продавала. Устройствата били представяни като водо- и удароустойчиви. Те обаче оставали невредими само ако се потопят във вода до един метър и за не повече от 30 минути, както и ако паднат от височина не по-голяма от 1.2 метра.\r\n\t\"Тези съществени характеристики на са били посочени върху етикета на телефона, в същото време обаче могат да бъдат от значение при решението на потребителя за покупка. Освен това, по такъв начин се създават предпоставки впоследствие търговецът да откаже рекламация в случай на проблем с мобилното устройство, възникнал при обстоятелства, които гаранцията не покрива, без потребителят предварително да е бил наясно с условията\", обясниха от КЗП.\r\n\tДруга наскоро потвърдена от ВАС заповед на КЗП е за забрана на нелоялна практика на \"Мобилтел\" ЕАД. Телекомът не е съобщавал предварително на клиентите си за съществуването на такса при извършването на пожелана от абоната смяна на тарифния план за мобилни услуги.\r\n\tКлиентите трябвало да плащат 19.90 лв. такса, ако сменят плана си. Заблудата следва от това, че в договора се предвижда възможността абонатът да преминава към друг тарифен план само с по-висока или равна месечна абонаментна такса и никъде не се посочва, че потребителят дължи пари за тази промяна. Таксата за въпросната услуга е обявена единствено на интернет страницата на оператора. Също така, всички съществени клаузи на договора следва да бъдат изрично и изчерпателно уредени преди сключването му, гласи още становището на експертите, потвърдено от магистратите.\n\n\r\n\tОт КЗП съветват потребителите да проверяват детайлно характеристиките на устройствата, които купуват, и да проверяват за скрити такси. При сключен договор в условията на нелоялна практика потребителите може да искат прекратяването му и да търсят правата си в съда. Решението на ВАС по случая може да се използва като аргумент при евентуални дела.", "date": "2017.10.31", "title": "Мобилни оператори заблуждавали клиентите си"}
{"url": "http://www.mediapool.bg/praznuvaneto-na-helouin-otnovo-e-zabraneno-v-elin-pelin-news271180.html", "text": "Празнуването на Хелоуин в детските градини, училищата и читалищата в община Елин Пелин е забранено за втора година. Това става със заповед на кмета на града Ивайло Симеонов, предаде БНР.\r\n\tКметът обяснява решението си с това, че празникът, който е по-популярен в САЩ и Запдна Европа, засенчва българския Ден на будителите. Той коментира, че миналата година децата дори не знаели защо почиват на 1 ноември и мислели, че е заради Хелоуин, а не заради Деня на будителите. „В този празник няма нищо християнско, а будителите, тези хора, заради които сме това, което сме, остават на заден план“, каза Симеонов.\r\n\tТой добави, че в Деня на будителите в Елин Пелин ще има факелно шествие и тържества.\r\n\tПолемиката около това дали да се празнува Хелоуин има всяка година. Противниците на маскирането и тиквените фенери застъпват най-вече тезите, че празникът на е български, че е консуматорски и така се неглижира българският Ден на будителите. Застъпниците на противната теза смятат, че няма нищо лошо в още един празник и че той не пречи на Деня на будителите.", "date": "2017.10.31", "title": "Празнуването на Хелоуин отново е забранено в Елин Пелин"}
{"url": "http://www.mediapool.bg/nasila-omazhena-pakistanka-ubi-13-dushi-s-otrovno-mlyako-news271181.html", "text": "Насила омъжена пакистанка бе арестувана за убийството на 13 души, на които дала отровено мляко, предназначено за съпруга й, съобщи Франс прес.\r\n\t \r\n\tАсия Биби била омъжена против волята си през септември в село Валвати в централната провинция Пенджаб. Тя признала, че е сипала отрова в млякото на съпруга си, съобщи говорител на местната полиция.\r\n\t \r\n\tМъжът й обаче не изпил млякото, което било използвано за приготвяне на местния айрян ласси. 13 души починали, включително съпругът, а други 14 са приети в болница.\n\n\r\n\tАрестувани са и един мъж и леля му по обвинение в съучастничество. \r\n\t \r\n\tСмята се, че мъжът бил таен любовник на Биби, а леля му е предложила убийството.\r\n\t \r\n\tПринудителните бракове, включително на малолетни, са често срещани в Пакистан, особено в бедните селски райони на страната, където всяка година са убивани стотици жени в \"престъпления на честта\".", "date": "2017.10.31", "title": "Насила омъжена пакистанка уби 13 души с отровно мляко"}
{"url": "http://www.mediapool.bg/puchdemon-shte-prieme-rezultatite-ot-izvanrednite-izbori-v-katalunya-news271182.html", "text": "Отстраненият премиер на Каталуня Карлес Пучдемон заяви в Брюксел, че ще признае резултатите от свиканите от Мадрид извънредни избори в областта, но ще се върне в Испания, само ако получи гаранции за справедлив процес.\r\n\tПо думите му тези политически гаранции може да бъдат получени чрез ЕС.\r\n\t\"Моля Европа да реагира. Няма да се крием от правосъдието, няма да избягаме от отговорността си\", добави Пучдемон.\r\n\tТой съобщи, че е научил за подготвяни насилствени действия срещу него, както и че в последните дни охраната му е била намалена по решение на испанската полиция.\r\n\t\"Ако ни осъдят на 30 години затвор, би било огромна грешка, която ще бъде платена скъпо от всички в Европа. Искам ясен ангажимент, че испанското правителство ще признае резултатите от насрочените за декември избори, аз ще ги призная\", допълни Пучдемон.\n\n\r\n\tНа пресконференцията в Брюксел той говори на три езика – френски, испански и каталунски.\r\n\tВ петък регионалният парламент в Каталуня одобри едностранно обявяване на независимост от Испания. След това испанският сенат гласува с голямо мнозинство за активиране на член 155 от конституцията на кралството за ограничаване на самоуправлението на Каталуня.\r\n\tСлед гласуването в Мадрид испанският премиер Мариано Рахой заяви, че е взето решение за отстраняване на лидера на Каталуня Карлес Пучдемон и членовете на правителството в Барселона. Освен това Рахой разпусна парламента на Каталуня и свика предсрочни избори в областта на 21 декември.\r\n\tВъв вторник Конституционният съд на Испания отмени и действието на приетата от каталунския парламент декларация за независимост.\r\n\tДнес в Брюксел Пучдемон осъди „агресивната офанзива на държавата срещу правителството и неговите служители“.\r\n\tТой заяви, че ще приеме резултатите от насрочените за 21 декември избори в Каталуня и поиска същото от премиера Мариано Рахой. \"Готови сме да приемем резултатите, а вие г-н Рахой?\", попита Пучдемон.\r\n\tОще в понеделник подкрепящите независимостта Каталунска демократическа партия на Пучдемон и Републиканската левица заявиха, че ще участват в изборите на 21 декември.\r\n\tОт няколко дни Пучдемон заедно с няколко други министри от отстраненото каталунско правителство е в Брюксел, където за пръв път коментира обвиненията на прокуратурата в Мадрид. Той трябва да отговаря за организирането на бунт, след като в края на миналата седмица местният парламент едностранно обяви независимост.\r\n\t\"Колко дълго ще остана в Белгия зависи от обстоятелствата. Ако има гаранции за справедливо отношение, за неутралност на испанската държава, ако имам гаранции за безпристрастен процес, ще се върна незабавно\", посочи Пучдемон.\r\n\tТой обаче отхвърли възможността да търси политическо убежище в Белгия.\r\n\tПучдемон нае белгийският адвокат Пол Бекерт, който навремето е настоявал без резултат за осигуряване на политическо убежище за представители на баската сепаратистка организация ЕТА.\r\n\t\"Като гражданин на ЕС имам правото на свободно пътуване. Не съм търсил белгийски партии, този въпрос не засяга Белгия. Дойдох тук, за да може гласът ни да бъде чут по-ясно\", посочи той.\r\n\t\r\n\tПо думите му изявлението му в Брюксел цели да открои \"тежките недостатъци на демокрацията в Испания\".\r\n\tИспанското правосъдие преследва идеите, а не престъпленията. Испанската прокуратура търси отмъщение, а не правосъдие, каза той. И добави , че докато тази заплаха съществува, няма да има условия за обективен процес.\r\n\tПо думите му диалогът с правителството в Мадрид е невъзможен.\r\n\tТой заяви, че е законен премиер на Каталуня, а оглавяваното от него правителство все още представлява официалната власт в испанската провинция и ще продължи да работи.\r\n\t\r\n\tСепаратистките ръководители отстъпват, докато испанските власти потушават опита за отделяне в независима държава, коментира вестник \"Вашингтон пост\".\r\n\tИзданието добавя, че само дни след обявяването на независимост в редиците на каталунските ръководители цари бъркотия.\r\n\t\"Уолстрийт джърнъл\" пише, че първият ден от прякото управление на Мадрид над Каталуния е преминал по-спокойно от очакваното, тъй като след нареждането на испанските власти да се оттеглят от постовете си, повечето сепаратистки лидери не са отишли на работа, а партиите им са се съгласили да участват в предсрочните избори през декември.\r\n\t\"Файненшъл таймс\" коментира, че с последните си действия Мадрид е пристъпил към налагане на властта си в автономната област.", "date": "2017.10.31", "title": "Пучдемон ще приеме резултатите от извънредните избори в Каталуня"}
{"url": "http://www.mediapool.bg/doktoranti-iskat-po-visoki-stipendii-news271183.html", "text": "Увеличение на докторантската стипендия и обвързването ѝ с минималнта заплата поискаха докторанти от Българската академия на науките (БАН) и Софийския университет (СУ) \"Св. Климент Охридски\". В отворено писмо до Министерския съвет и до народните представители те напомнят, че размерът на стипендиите не е променян от 2008 г., когато минималната заплата е била 220 лв.\r\n\tВ момента най-ниското възнаграждение е с 10 лв. по-високо от заплащането за докторантите. Разликата ще нарасне още повече от 1 януари, когато минималната заплата ще стане 510 лв. Докторантите искат размерът на стипендията да бъде колкото една и половина минимални заплати.\r\n\t\"По данни на НСИ в момента броят на докторантите в редовна форма на обучение в България, които получават стипендия, е 3429 души, т.е. средствата, отделяни за стипендии на всички докторанти в страната, възлизат на около 1.5 млн. лева месечно. В този смисъл увеличението на стипендията до горепосочения размер не би утежнило значително държавния бюджет, а в същото време ще има решаващо влияние за привличането и задържането на младите учени в страната, както и за реализацията на докторантите като качествени преподаватели и изследователи\", се казва в писмото.\r\n\tВ него се казва още, че затрудненията, с които докторантите са принудени да се справят, са демотивиращи и водят до понижаване на качеството на научната им работа и до влошаване състоянието на академичния състав.\r\n\tЗа увеличение на докторантските стипендии настояват и от ръководството на БАН и дават за пример факта, че чистачките в академията в момента получават повече от младите учени.\n\n\r\n\tМеждувременно за 1 ноември – Денят на народните будители, е насрочен протест на учените. Той е организиран от синдикатите на учените и работещите в областта на науката от Селскостопанска академия и БАН.\r\n\tПротестното шествие с искане за по-високо заплащане започва в 10.30 – 11 часа, когато недоволните ще се съберат пред сградата на БАН на площад \"Народно събрание\". След това ще се отправят към Министерството на финансите и Министерския съвет, където ще внесат исканията си. Протестът ще приключи пред Народното събрание.\r\n\tВ същото време Националният статистически институт публикува данни, според които през миналата година разходите за научноизследователска и развойна дейност са намалели с 13.7% в сравнение с 2015 г. Общо в наука и изследвания са вложени 734 млн. лв. Спадът се дължи основно на свитите инвестиции от бизнеса. В същото време по данни на НСИ предприятията остават най-големият от четирите институционални сектора, в които се осъществява научноизследователска и развойна дейност, с дял от 73.3% от общите разходи. Следват секторите \"Държавно управление\", \"Висше образование\" и \"Нетърговски организации\" с дялове съответно от 21.2, 5.2 и 0.3%.\r\n\tВ структурата на разходите за наука най-голям относителен дял имат разходите в техническите науки - 57.2%, или 419.5 млн. лв., следвани от медицинските и здравни науки с дял от 19.1%, или 140.3 млн. лв., и естествените науки - 13%, или 95.6 млн. лева.\r\n\tПрез 2016 г. персоналът, зает с научноизследователска и развойна дейност, е 25 033 души, което е с 11.3% повече в сравнение с предходната година.", "date": "2017.10.31", "title": "Докторанти искат по-високи стипендии"}
{"url": "http://www.mediapool.bg/tramp-i-parvata-dama-posreshtnaha-prizratsi-i-talasami-v-beliya-dom-news271184.html", "text": "Президентът на САЩ Доналд Тръмп се маскира като себе си, включително с характерната за него червена вратовръзка, за първия си Хелоуин в Белия дом, отбелязва Асошиейтед прес.\r\n\t \r\n\tТръмп и първата дама Мелания поздравиха някои от 6-те хиляди деца и възрастни, които бяха поканени в Белия дом за традиционното празненство в навечерието на Хелоуин. Деца от над 20 училища от окръг Колумбия и щатите Мериленд и Вирджиния, както и семейства на военни и членове на организации на местната общност, присъстваха на празненството на Южната морава.\r\n\t \r\n\tПризрачна музика се носеше от високоговорители, а машини изпускаха мъгла. Тикви, издълбани с образите на бивши президенти, украсиха южния вход на Белия дом. Черни паяци увиснаха от паяжини между колоните на входа, а на козирката бе поставен надпис \"Хелоуин в Белия дом 2017\".\r\n\t \r\n\tДоналд Тръмп и първата дама, която бе облечена с дълго палто в хладното време, посрещнаха динозаври, спортисти, полицаи, скелети и други.\r\n\t \r\n\tПо традиция на Хелоуин децата обикалят домовете и искат лакомства с предупреждението, че ако не получат такива, ще последва \"номер\". От Белия дом те си тръгнаха с индивидуални подаръчни торбички с президентски бонбони М&M, домашни курабии и други сладки неща.\r\n\tТръмп и съпругата му си поговориха с гостите, а президентът дори позира за снимка с някои от тях.\r\n\t \n\n\r\n\tНяколко членове на администрацията на президента също се включиха в тържеството, сред които държавният секретар по образованието Бетси Девос и секретарят по въпросите на ветераните Дейвид Шулкин, чиято глава бе \"пронизана\" с фалшив нож.\r\n\t \r\n\tПрезидентът участва в кратко празненство по повод Хелоуин и в петък в Овалния кабинет, на което присъстваха деца на репортерите, акредитирани в Белия дом, отбелязва Асошиейтед прес. Той поздрави журналистите, че вършат добра работа, отглеждайки деца, но не и за отразяването на неговото президентство.\r\n\t \r\n\t\"Не мога да повярвам, че медиите са произвели такива красиви деца. Как медиите са направили това, не знам\", възкликна Тръмп пред децата, струпали се около неговото историческо бюро.\r\n\t \r\n\tХелоуин се празнува в Белия дом от средата на 20-и век. За първи път Мейми Айзенхауер украсява Белия дом за празника. Тя кани съпруги на членове на администрацията на 30 октомври 1958 г. на обяд в Белия дом, украсен със скелети и тиквени фенери. На масите пък били поставени миниатюрни вещици с метли.\r\n\t \r\n\tГолеми събития в Белия дом по повод празника се организират от времето на администрацията на Ричард Никсън. През 1969 г. 250 местни деца присъстват на парти за Хелоуин в Белия дом, а входът откъм Пенсилвания авеню е превърнат в уста на висока 17 фута тиква.\r\n\t \r\n\tДжордж Хърбърт Уокър Буш и първата дама Барбара организират празненство за 600 ученици на Южната морава през 1989 г.\r\n\t \r\n\tБил и Хилари Клинтън правеха парти с костюми за всеки Хелоуин за приятели и персонала на Белия дом, често комбинирайки го с рождения ден на първата дама на 26 октомври.\r\n\t \r\n\tБарак Обама и Мишел Обама посрещаха деца от местните училища и семейства на военни всяка година с изключение на 2012 г., когато супербурята Сенди удари източното крайбрежие. Те също раздаваха торбички с лакомства, подобни на тези на семейство Тръмп. Подаръчните пакети на семейство Обама включваха сушени плодове в съответствие с кампанията на първата дама срещу детското затлъстяване, припомня АП.", "date": "2017.10.31", "title": "Тръмп и първата дама посрещнаха призраци и таласъми в Белия дом"}
{"url": "http://www.mediapool.bg/ruska-partiya-predlozhi-predizborna-koalitsiya-na-sobchak-navalni-i-yavlinski-news271185.html", "text": "Във връзка с президентските избори в Русия през март 2018 г. председателят на руската опозиционна партия ПАРНАС Михаил Касянов предложи коалиция на Ксения Собчак, Алексей Навални и Григорий Явлински, които обявиха, че ще се кандидатират за висшия пост. Това се казва в изявление на Касянов, цитирано от ТАСС.\r\n\t \r\n\tЛидерът на ПАРНАС разглежда като потенциални участници в предизборна коалиция бореца срещу корупцията Алексей Навални, телевизионната журналистка Ксения Собчак, основателя на опозиционната партия \"Яблоко\" Григорий Явлински и самата тази политическа сила, както и други \"организации от демократичния фланг\".\r\n\t \r\n\tСпоред Касянов тримата кандидати може да бъдат официално издигнати през декември на партийни конгреси или събрания на избиратели.\r\n\t \r\n\tАко властите в Русия \"регистрират повече от един кандидат, коалицията ще определи единен кандидат на демократичната опозиция\", който може да бъде издигнат от ПАРНАС, посочва Касянов.\r\n\t \n\n\r\n\tКампанията за президентските избори в Русия ще започне официално през периода от 7 до 17 декември, а вотът ще се състои на 18 март.\r\n\t \r\n\tПредседателката на руската ЦИК Ела Памфилова обясни по-рано, че Алексей Навални не може да участва в надпреварата, тъй като е осъждан. Присъдата срещу Навални за финансови злоупотреби, според него политически мотивирана, му затваря по закон пътя към изборите напролет, но той води кампания с митинги из Русия още от септември.", "date": "2017.10.31", "title": "Руска партия предложи предизборна коалиция на Собчак, Навални и Явлински"}
{"url": "http://www.mediapool.bg/pravozashtitnitsi-preduprediha-putin-za-atmosferata-na-omraza-v-rusiya-news271186.html", "text": "На среща с Владимир Путин по повод вчерашния Ден в памет на жертвите на политическите репресии руски правозащитници от президентския Съвет по правата на човека определиха атмосферата в страната като студена гражданска война, пише вестник , цитиран във вторник от БТА.\r\n\t \r\n\tПредседателката на Московската Хелзинкска група Людмила Алексеева прикани Путин да възпрепятства нагнетяването на омраза и истерия в Русия, включително чрез медиите и главно чрез телевизията.\r\n\t \r\n\tЖурналистът Станислав Кучер помоли руския президент да направи обръщение към народа в този смисъл и заяви, че \"сега е моментът за помилване на политзатворниците\".\r\n\t \n\n\r\n\tНикола Сванидзе, историк и публицист, се изказа против \"полицейския акцент в държавата\" Русия, разказва вестникът.\r\n\t \r\n\tПутин се съгласил, че \"забранителните мерки трябва да са по-малко\", но добавил, че не вижда като цяло кой знае каква истерия в страната, а отделни избухвания има в цял свят.\r\n\t \r\n\tВестник  посочва, че шефът на правозащитния съвет Михаил Федотов предложил на президента да се разработи национален план за действия в подкрепа на човешките права, чието изпълнение да се контролира от обществото. Според Федотов властите трябва да върнат на руската прокуратура правото да образува наказателни дела за нарушения на човешките права.\r\n\t \r\n\tСлушайки подобни предложения, руският държавен глава неведнъж повторил \"трябва да помислим\", включително за по-голяма свобода на събиранията в Русия.\r\n\t \r\n\tАтмосферата в страната кара нейните жители да емигрират, по-специално заради \"пълзящото мракобесие, което след президентските избори само ще се засили\", предупредил Станислав Кучер, цитиран от .\r\n\t \r\n\tПутин не обеща на правозащитниците нищо конкретно и отбеляза, че няма нужда от бързане, пише изданието.\r\n\t \r\n\t\"Трябва през цялото време да анализираме и през цялото време да правим съответните поправки. Това важи и за правоохранителните органи, и за съдебната система\", добавил руският лидер, цитиран от \"Комерсант\".", "date": "2017.10.31", "title": "Правозащитници предупредиха Путин за атмосферата на омраза в Русия"}
{"url": "http://www.mediapool.bg/zaspal-ot-preumora-shofyor-obarna-avtobus-na-magistrala-trakiya-news271169.html", "text": "Пътнически автобус се преобърна в канавка на автомагистрала \"Тракия\" в понеделник вечер. Автобусът на \"Юнион Ивкони\" пътувал по линията София - Слънчев бряг.\r\n\tКатастрофата е станала между Зимница и Карнобат, около 22 часа.\r\n\tПострадалите са 20 души. По информация на бТВ 13 са откарани до болницата в Ямбол, а 7 са били транспортирани до Бургас.\r\n\t \r\n\tПрез спешно отделение на ямболската болница са преминали 13 пътници основно с травми на крайниците, трима от тях са били чужденци. Само двама от прегледаните остават в болницата, а един е отказал да бъде хоспитализиран, съобщиха от ямболското лечебно заведение.\r\n\t \r\n\tПострадалите са настанени в ортопедично отделение. Един мъж е с травма на предмишницата, а млада жена е с локсация на раменна става.\r\n\t\r\n\tПървоначалната версия бе, че автобусът е бил засечен от лек автомобил и това е предизвикало катастрофата.\r\n\tПострадалите пътници обаче твърдят, че шофьорът е заспивал от преумора, тъй като той е изпълнявал същия курс, но рано сутринта в посока от Слънчев бряг към София.\n\n\r\n\t \r\n\tИзпълнителният директор на фирмата \"Юнион Ивкони\" Георги Атанасов обясни, че по документи шофьорът е почивал предния ден, но допусна, че може да е направил \"услуга\" на колега.\r\n\t \r\n\tРайонната прокуратура в Ямбол е образувала досъдебно производство за катастрофата, съобщи районният прокурор на Ямбол Мина Грънчарова. Обвинението е срещу 49-годишния шофьор, който е нарушил правилата за движение, като е загубил контрол над автобуса и е причинил по непредпазливост средни телесни повреди на двама души.\r\n\t \r\n\tПрокуратурата е установила, че автобусът се е преобърнал на дясната страна, разкъсани са мрежите на автомагистралата около 30 метра, от което е разбит резервоара на превозното средство и е изтекло дизеловото гориво.\r\n\t\r\n\tСпоред държавното обвинение тахошайбата на автобуса е стара и не може да се установи точното движение и престой на превозното средство. Пробата за употреба на алкохол и наркотични вещества на шофьора е отрицателна.\r\n\t \r\n\tОт прокуратурата съобщиха още, че според свидетелски показания водачът на автобуса е бил уморен и е възможно да е заспал, защото пътници са разговаряли с него и са му пускали музика, за да стои буден. Шофьорът е задържан в ареста за 24 часа. Предстои да бъдат назначени технически експертизи за установяване на причините за инцидента.\r\n\t \r\n\tНай-вероятно умора на водача и загубване на контрол над управлението над автобуса е причина за катастрофата снощи на магистралата \"Тракия\", коментира главният секретар на МВР Младен Маринов. Фирмите да вземат мерки и да осигурят почивка. Не може да се чака само на щастлива случайност, допълни той. Задължение на всяка фирма е да контролира почивките на шофьорите и в момента това се проверява.\r\n\t\r\n\tМинистърът на транспорта, информационните технологии и съобщенията Ивайло Московски разпореди незабавна комплексна проверка на фирма Юнион Ивкони, съобщиха от пресслужбата на министерството.\r\n\t\r\n\tВ рамките на няколко дни инспекторите на ИА \"Автомобилна администрация\" ще проверят цялостната дейност на превозвача, като ще обърнат специално внимание на организацията на превозите, графиците и спазването на изискванията за почивките на водачите, както и всички необходими документи за осъществяването на транспортната услуга.\r\n\t \r\n\tЗаради катастрофата движението по магистралата край Ямбол беше затруднено. Автобусът беше изтеглен към 11 часа във вторник.", "date": "2017.10.31", "title": "Заспал от преумора шофьор обърна автобус на магистрала \"Тракия\""}
{"url": "http://www.mediapool.bg/62-ot-balgarite-tvardyat-che-vyarvat-v-bog-news271187.html", "text": "62% от българите твърдят, че вярват в Бог, докато 26% твърдо заявяват, че не вярват.\r\n\tТова става ясно от  на ценностните нагласи на населението, направено от агенция „Тренд“ по поръчка на Института за дясна политика. От 3 до 10 октомври са интервюирани 1004 души по метода „лице в лице“.\r\n\tОт  стана ясно, че в българското общество няма тежко ценностно разделение, а най-важните ценностни опори на населението са семейството и мирът.\r\n\t\r\n\tДанните във втората част показват, че жените са по-религиозни от мъжете, като три четвърти от анкетираните жени заявяват, че вярват в Бог, докато само половината от мъжете споделят същото мнение.\n\n\r\n\tПри най-младите (18-29 г.) също личат по-ниски стойности на въпроса дали вярват в Бог. Най-религиозни се оказват живеещите в селата, като близо три четвърти от тях вярват в Бог. В столицата дяловете на вярващите и невярващите са относително равни.\r\n\tВъпреки високите стойности на вяра в Бога повече от половината от всички анкетирани посещават религиозни храмове само по празници. Всеки пети пък изобщо не стъпва в църква, джамия или друг религиозен храм.\r\n\tСветският характер на държавата не се подлага на съмнение, като 60% от всички запитани не са съгласни религиозните институции да играят роля в управлението на държавата, посочват още социолозите от „Тренд“. Една четвърт от българите обаче са на обратното мнение.\r\n\t„Тук отново отчитаме динамика при различните демографски групи, като живеещите в столицата са най-скептични към по-сериозната роля на църквата в държавните дела, докато една трета от живеещите в селата подкрепят това. Въпреки различията, във всички демографски групи преобладава несъгласието църквата да играе роля в управлението на държавата“, посочват от агенция „Тренд“.\r\n\tБлизо една трета от анкетираните споделят мнението, че религията е много важна част от живота им, а 58% са на обратното мнение\r\n\t\r\n\t\r\n\t51% от българските граждани смятат, че България е демократична страна, докато 41% са на обратното мнение.\r\n\tИ тук се наблюдават различия по възраст и тип населено място. Най-младите и живеещите в столицата са по-убедени, че България е демократична страна спрямо общата картина, докато в селата например преобладава мнението, че България не е демократична страна.\r\n\t55% от всички български граждани смятат, че демокрацията е добра форма на управление за България, докато 29% са на обратното мнение. Тук отново личат подобни демографски зависимости сред най-младите и живеещите в столицата.\r\n\tПроява на демократичен инстинкт са и данните относно твърдението дали в България е добре всичко да се решава от един човек или властта трябва да бъде разпределена между множество хора, посочват още от агенция „Тренд“. Една трета от всички анкетирани споделят, че е най-добре начело на страната да има един човек, който да решава всичко, докато 54% смятат, че е по-добре властта да бъде разпределена между множество хора.\r\n\t67% от хората смятат, че изборите са най-добрият механизъм за определяне на властта, докато 19% са на обратното мнение, показва още анкетата.\r\n\t\r\n\t\r\n\t53% от всички анкетирани смятат, че хората в България трябва да сключват брак, а не да живеят на семейни начала, докато 37% са на обратното мнение. Сред младите възрастови групи (18-29 г. и 30-39 г.) обаче мнението е противоположно.\r\n\t70% от хората смятат, че гражданският брак е по-важният, докато 14% смятат ,че това е църковният.\r\n\t\r\n\t \r\n\tПреобладаващо е мнението, че човек трябва да стане родител за първи път във възрастта между 24 и 27 години. От разбивките по тип населено място ясно личи, че в столицата възрастта е изместена в по-високи категории, като една трета от столичани са на мнение, че нормално е първото дете да се появи между 28 и 30 години.\r\n\t44% от българите са правили дарение през последната една година, а други 44% признават, че не са. Над една трета от благотворителността е чрез смс-и. 25% са направили дарението си на място, а едва 2% пращат пари по банков път.\r\n\t36% пък от всички българи са дарявали кръв.\r\n\t\r\n\tБлизо две трети от всички запитани са на мнение, че технологиите водят света към по-добро.\r\n\t„Тук се открива много силна зависимост в различните възрастови групи. Сред най-младите само една десета смятат, че технологиите водят светът към по-лошо, докато при хората над 60 години процентът нараства до над една трета“, посочват от „Тренд“.\r\n\tСпоред социолозите подобна зависимост се открива и при въпроса дали държавата трябва или не трябва да наблюдава потребителите в интернет. Общото мнение е разделено на относително равни проценти с малък превес на мнението, че не трябва. За сметка на това сред най-младите делът на тези, които смятат, че държавата не трябва да следи потребителите в интернет, е два пъти по-висок от дела на онези, които са за „Биг Брадър“. При най-възрастните преобладава мнението, че потребителите в интернет трябва да бъдат следени от държавата.", "date": "2017.10.31", "title": "62% от българите твърдят, че вярват в Бог"}
{"url": "http://www.mediapool.bg/falshivite-novini-rushat-doverieto-nai-veche-v-sotsialnite-mrezhi-news271188.html", "text": "Скандалите за фалшиви новини са навредили на доверието в медиите в САЩ и в други страни по света, но ефектът е далеч по-лош за социалните мрежи и онлайн медиите, отколкото за традиционните печатни издания и телевизиите. Това показва социологическо проучване, цитирано от Ройтерс.\r\n\t \r\n\tСпоред изследване на компанията Кантар сред 8000 души в САЩ, Бразилия, Великобритания и Франция, вестниците, списанията и телевизионните новинарски медии запазват по-сериозна доза обществено доверие.\r\n\t \r\n\tОбщо 58 процента от запитаните заявяват, че след като са разбрали за фалшивите новини, са започнали да изпитват по-малко доверие към публикации в социалните мрежи за политика и избори. При традиционните медии този дял е 24 процента.\r\n\t \r\n\tИзследването сочи също, че има връзка между задълбочеността на отразяване на новините и равнището на доверие. Много повече хора дават висока оценка на задълбочените коментари и анализи в списания, телевизии, радиа и вестници, отколкото на новините в социалните мрежи.\r\n\t \r\n\tКантар отбелязва, че според нейния анализ използването на израза \"фалшиви новини\" се е увеличило около президентските избори в САЩ през 2016 г. и е достигнало връх при встъпването в длъжност на президента Доналд Тръмп.\r\n\t \n\n\r\n\tПосочва се обаче, че липсва единодушие и яснота за дефиницията и произхода на понятието \"фалшива новина\".\r\n\t \r\n\tЗапитани за значението на израза, 58 процента от анкетираните заявяват, че той се отнася за истории, изфабрикувани от традиционна медия. Според 42 процента това са информации, публикувани от медии, които сами се представят за такива.\r\n\t \r\n\tПосочва се също, че от изследваните четири страни, в Бразилия е най-големият брой хора, смятащи, че фалшиви новини са повлияли на изборите в страната им - 69 процента. Следват САЩ с 47 процента.", "date": "2017.10.31", "title": "Фалшивите новини рушат доверието най-вече в социалните мрежи"}
{"url": "http://www.mediapool.bg/skok-v-razhdaniyata-na-vtori-detsa-v-kitai-news271189.html", "text": "Повечето новородени в Китай вече са втори деца в семействата, след като бе прекратена политиката на едно дете на семейство. Това обявиха официалните медии, цитирани от Франс прес.\r\n\t \r\n\tМежду януари и август най-населената страна в света регистрира 11,6 милиона новородени, от които 52 процента са втори деца, съобщи агенция Синхуа, цитирайки представител на Националната комисия на здравеопазването и семейното планиране.\r\n\t \r\n\tЗа цялата 2016 г. делът на вторите деца е бил само 45 процента от новородените.\r\n\t \r\n\tЗаради застаряването на населението Китай през последните години прекрати политиката на едно дете на семейство, която бе въведена в края на 70-те години.\r\n\t \r\n\tОт 2013 г. семействата с по едно дете получиха правото на второ дете, а от 1 януари 2016 г. тази възможност бе предоставена на всички семейни двойки.", "date": "2017.10.31", "title": "Скок в ражданията на втори деца в Китай"}
{"url": "http://www.mediapool.bg/parvite-obvineniya-na-malar-po-ruskoto-razsledvane-sa-demonstratsiya-na-sila-news271190.html", "text": "Президентът Доналд Тръмп се опита да омаловажи първите обвинения в разследването на връзките на неговата /предизборна/ кампания с руската намеса в /американските/ избори, но тези обвинения са недвусмислен сигнал към Белия дом и към други хора от лагера на Тръмп: Робърт Мълър се е захванал сериозно с работата си. \r\n\t \r\n\tОтправяйки към (бившия) мениджър на кампанията на Тръмп и към още един сътрудник обвинения в пране на пари, и осигурявайки си признание за виновност от трети съветник на кампанията, специалният прокурор показа, че ще се рови надълбоко в миналото в търсене на криминална дейност и че ще използва агресивно своите широки пълномощия. \r\n\t \r\n\tТова хвърли в смут някои приближени на Тръмп, разтревожени какво и кой може да се окаже следващата мишена на Мълър, въпреки че Белият дом публично отрече връзка на тези събития с президента и неговата кампания. \n\n\r\n\t \r\n\t\"Така те (екипът на Мълър) демонстрират сила пред всеки, когото биха потърсили в хода на това разследване, и му показват, че не се шегуват\", каза бившият федерален прокурор Патрик Котър. \"Така че ако дойдем при вас, ще трябва да говорите пред нас. Манафорт не направи това и вижте какво му се случи.\" \r\n\t \r\n\tМанафорт и Рик Гейтс са обвинени в пране на пари, данъчна измама, заговор за измама срещу САЩ и други нарушения. Вчера те не се признаха за виновни. Обвиненията, в които вменяваните им престъпления са щателно конкретизирани, изглежда са само първият залп от Мълър. \r\n\t \r\n\tТой бе назначен от заместник-министъра на правосъдието Род Розенстайн през май, след като Тръмп уволни директора на ФБР Джеймс Коми, който ръководеше разследване дали кампанията на Тръмп е била в сговор с Русия за влияние върху (президентските) избори в САЩ през 2016 г. Мълър получи мандат да разследва потенциално съглашателство и \"всеки въпрос, който възниква или може да възникне пряко от разследването\". \r\n\t \r\n\tТръмп отрича всякакво съглашателство с Русия и наричаше разследването ту \"фалшивка\", ту \"лов на вещици\". Русия също отрича да се е намесвала в изборите през 2016 г. \r\n\t \r\n\tС първите обвинения, предявени в понеделник, Мълър показа, че не се бои да използва пълномощията си, и хората от правителството на Тръмп забелязаха това. \"Едно нещо, което ме безпокои в по-широк план, е, че Розенстайн, давайки такъв широк мандат на Мълър, сътвори това чудовище\", каза бивш служител от Белия дом, пожелал анонимност. \r\n\t \r\n\tБивш съветник на кампанията на Тръмп изрази опасения, че разследването може да засегне и бизнеса на Тръмп. \r\n\t \r\n\t\r\n\t \r\n\tВ интервю за \"Ню Йорк таймс\" през юли Тръмп посочи, че Мълър би пресякъл \"червена линия\", ако тръгне да разследва бизнеса на семейство Тръмп. Според юридически експерти Мълър няма да бъде разколебан от представата на Тръмп за правилните рамки на разследването.\r\n\t \r\n\t\"Не мисля, че прокурорите се влияят от това за какви червени граници говорят политиците\", каза бившият федерален прокурор Робърт Кейпърс. \r\n\t \r\n\tПрофесорът по наказателно право Йенс Дейвид Олин от правния факултет на университета \"Корнел\" каза, че Мълър, отправяйки обвинения за финансови престъпления срещу Манафорт и Гейтс, цели да ги накара да сътрудничат и да разкрият други прегрешения. \r\n\t \r\n\tРедица адвокати казаха, че признанието за вина на Джордж Пападопулос, обявено от екипа на Мълър в понеделник, може в крайна сметка да насочи към по-тясна връзка с кампанията и да притисне и други хора да пропеят. \r\n\t \r\n\tДокато обвиненията срещу Манафорт и Гейтс не са свързани с работата им в кампанията, Пападопулос призна, че е излъгал пред ФБР за контактите си с чужди граждани, за които се предполага, че са имали връзка с руското правителство, докато е бил съветник на кампанията. \r\n\t \r\n\tПрокурорите казаха, че са арестували Пападопулос през юли и той им сътрудничил.\r\n\t \r\n\t\"Един Господ знае какво ще говори този човек сега\", каза бивш съветник на кампанията на Тръмп. \"След като сътрудничи, той може да заложи всякакви лъжесвидетелски капани за останалите.\" \r\n\t \r\n\tСпоред Котър фактът, че Мълър е разкрил признанието за вина на Пападопулос, \"е имало за цел да опровергае всякакви твърдения, че делото срещу Манафорт и Гейтс не е свързано с Русия\". \r\n\t \r\n\tБившият високопоставен агент на ФБР Франк Монтоя смята, че обвинението срещу Манафорт и признанието за вина от Пападопулос показват, че Мълър няма да се огъне пред натиска на Белия дом и ще продължи твърдата линия към разкриване на всякакви прегрешения. \r\n\t \r\n\t\"Това много прилича на пътна карта - ще ровим за пране на пари, ще ровим за недеклариране на доходи, ще ровим за по-големи криминални заговори. А що се отнася до \"червените линии\"на Тръмп - ние ще ги пресечем. И ще ровим за т.нар. съглашателство, или за координирането с руснаците с цел подкопаване на демокрацията\", добави Монтоя.", "date": "2017.10.31", "title": "Първите обвинения на Мълър  по руското разследване са демонстрация на сила"}
{"url": "http://www.mediapool.bg/ruskata-ataka-sreshtu-vpn-uslugite---posleden-etap-ot-zatyaganeto-na-kontrola-varhu-internet-news271191.html", "text": "Русия започва в сряда да прилага закон срещу непроследимите и анонимни връзки в интернет. Професионалисти в бранша и правозащитници заклеймяват закона като засилване на цензурата с наближаване на президентските избори, съобщава Франс прес.\r\n\tПриетият през лятото текст забранява програмите за достъп до интернет анонимно или чрез VPN (от Virtual Private Network, \"Виртуална Частна Мрежа\"). Този вид частни връзки се използват от компании за повече сигурност, а и от потребители, желаещи да внушат, че влизат в мрежата от друга държава, с цел да заобиколят блокировките на някои сайтове.\r\n\tЗаконът задължава руската агенция за контрол над телекомуникациите Роскомнадзор да разработи списък с уеб услуги за анонимен достъп и я упълномощава да ги блокира.\r\n\tСпоред авторите целта е потребителите да не заобикалят решенията на руското правосъдие, посещавайки сайтове, блокирани като свързани с терористични организации или предполагаемо екстремистки.\r\n\tПротивниците на закона обаче виждат в него ново затягане на гайките в руския интернет след 2012 г., когато Владимир Путин се върна в Кремъл сред бурни демонстрации на опозиционери, масово свързани чрез световната мрежа.\n\n\r\n\tНеправителствената организация \"Амнести интернешънъл\" разкритикува този \"мощен удар по свободата в интернет\", а Едуард Сноудън - бивш консултант на американското разузнаване, който избяга в Русия, заяви, че законът прави страната \"по-несигурна и по-несвободна\".\r\n\tЗаконът \"ще засегне журналистите и активистите, използващи тези услуги, за да публикуват материали анонимно\", предупреждава пред Франс прес Ева Галперин, директор по кибернетичната сигурност във фондация \"Електроник фронтиър\" - неправителствено сдружение в защита на свободите в интернет с централа в САЩ.\r\n\tПо думите й законът ще бъде прилаган избирателно и би трябвало да не обхваща чуждестранните фирми, действащи в Русия, които се страхуват да изгубят VPN като средство за опазване на данните си.\r\n\tТези мерки влизат в сила четири месеца преди вота за президент идния март, когато Владимир Путин вероятно ще се бори за четвърти мандат.\r\n\tНационалните медии пренебрегват опозицията и тя следва примера на Алексей Навални, разпращайки посланията си главно чрез интернет и социалните мрежи.\r\n\tРедица доставчици на VPN услуги като \"Ви Пи Ен Зинмейт\" и \"Прайвит интернет аксес\" вече предупредиха, че няма да се подчинят на новия закон.\r\n\tТози акт \"практически изисква VPN услугите да подпомагат Русия в засилването на цензурата\", възмути се Харолд Лий, вицепрезидент на групировката \"Експрес VPN интернешънъл\".\r\n\t\"VPN са необходими, за да останеш частен и анонимен онлайн, както и за свободата на изказа. Следователно тези ограничения представляват атака срещу дигиталните права\", заявява той пред АФП.\r\n\tОт 2012 г. Русия засили законодателната уредба, свързана с интернет, на фона на втвърдяване в политиката, но и в контекста на терористична заплаха.\r\n\tНов закон задължава технологичните компании и телекомите, включително чуждестранните, да съхраняват от 2018 г. нататък данните на потребителите си в Русия и при поискване да ги съобщават на властите.\r\n\tВ средата на октомври руското правосъдие наложи глоба на месинджъра Телеграм, прочут с гарантираната висока сигурност и понякога критикуван, че го използват терористични групировки - с мотива, че отказал да предаде на руската Федерална служба за сигурност криптографските ключове, с които да се четат посланията на потребителите.\r\n\tСпоред Саркис Дарбинян, директор на московския Център за защита на дигиталните права, стратегията, следвана от Русия, се гради върху \"концепцията за дигитален суверенитет\", сиреч контрол над интернет трафика през руската територия.\r\n\t\"Западните страни не подкрепят тази концепция и това, което виждаме днес, е развитие на интернет в азиатски стил\" - по примера на Китай и Иран, смята той.\r\n\tВ Китай, чиито власти отдавна контролират достъпа до мрежата, правителството започна неотдавна да блокира програмите за VPN, каквито лесно се сваляха от интернет досега, преди последния конгрес на Китайската комунистическа партия.\r\n\tНо според Ева Галперин, дори крайната цел на Кремъл да е \"абсолютен контрол върху комуникациите чрез интернет\", техническите му възможности остават далеч назад от тези на Пекин с неговата виртуална \"Велика китайска стена\".", "date": "2017.10.31", "title": "Руската атака срещу VPN услугите - последен етап от затягането на контрола върху интернет"}
{"url": "http://www.mediapool.bg/nov-zakon-za-sporta-da-no-ne-tozi-news271192.html", "text": "Новият проект за закон за физическото възпитание и спорта най-после стигна до парламента. Очакванията на специалистите и на спортната общественост бяха за нов закон, но в съчетание със смели реформи. За съжаление законът няма да реши големите проблеми на системата, които не се свеждат само до недостатъчно финансиране или до слабости в работата на Министерството на младежта и спорта (ММС). Кризата на Националната система за физическото възпитание и спорта е сериозна.\r\n\t \r\n\tКакво е положението? \r\n\t \r\n\tВ страната има силно раздробени спортни клубове - повече от 5000 клуба в 265 общини. Над 90% от тях са с по един до трима специалисти; част от треньорите са без треньорска или друга спортна квалификация.\n\n\r\n\t \r\n\tНяма национална инвестиционна програма за спортно строителство. В малки населени места се появиха спортни съоръжения, изградени с европейски пари, в които няма кой да спортува, а в София и големи градове на страната, не се строят такива. Голяма част от училищата нямат спортни салони или ползват класни стаи, пригодени за салони.\r\n\t \r\n\tНяма кой да прилагат на регионално ниво държавната политика в спорта. Резултатът е нарушена координацията на спортната дейност между общините, училищата и спортните организации в регионите.\r\n\t \r\n\tБез връзка с образованието\r\n\t \r\n\tФинансовото осигуряване на елитния спорт е в дисбаланс със спорта за всички, а парите, предоставяни за физическо възпитание и спорт на децата и учащите, стоят на нивото от 2006 г. В университетите спортът (не учебните часове по физическо възпитание) се развива на основата на ентусиазма на отделни преподаватели, които работят в амортизирани спортни зали и съоръжения. В проектозакона няма и дума за развитие на високо спортно майсторство във висшите училища, където учат и спортуват над 200 000 студенти. Асоциацията за университетски спорт дори не е спомената в проекта за нов закон.\r\n\t \r\n\tОбразователното министерство (МОН) няма никакви ангажименти за спорта във висшите училища. В Стратегията за развитие на висшето образование до 2020 г. думите \"спорт\" и \"физическо възпитание“ дори не присъстват.\r\n\t \r\n\tАгенцията за закрила на детето в своята дейност няма нито един проект, в който чрез спорт се цели овладяване на престъпността, насилието и спасяване от зависимости, а законопроекта не отчита нейната роля. В спешните 22 мерки за овладяване на агресията в училище, приети от МОН през 2017 г., спортът отсъства, като средство за превенция на агресия.\r\n\t \r\n\tПовечето общини не назначават спортни специалисти, нямат програми за спорт, като част от регионални програми за развитие на спорта и отделят за спорт за всички от 1 до 3 лева на жител. Имаше очаквания закона да задължи общините да възстановят детско-юношеските школи, но напразно.\r\n\t \r\n\tЛипсват стимули\r\n\t \r\n\tНе са уредени статутите на треньора и на спортния мениджър. Това, съчетано с ниско заплащане и липса на нормативни документи, не привлича млади кадри и не гарантира социална сигурност в професията.\r\n\t \r\n\tНаучното осигуряване на спорта се извършва без национална програма. То е концентрирано върху малък брой елитни спортисти и се дължи на индивидуалните усилия на отделни федерации или на треньорските екипи.\r\n\t \r\n\tПарламентът продължава да отлага приемането на Закон за доброволчеството, което лишава елитния спорт и спорта за всички от непряка финансова подкрепа, която в страните от ЕС се оценява на милиарди евро годишно. Липсват реални икономически стимули за бизнеса за финансова подкрепа на спорта.\r\n\t \r\n\tЗа тежкото състояние на системата не е отговорно само спортното министерство (ММС). Напротив, доколкото може с мизерния си бюджет, то се справя, но редица министерства, които имат пряко отношение и отговорности към развитието на физическото възпитание и спорта (МОН, МЗ, МТСП, МО, МВР, МРРБ) не подпомагат работата му.\r\n\t \r\n\tВ проекта за закон е посочено, че \"Физическото възпитание и спортът осъществяват образователни, здравни, социални, културни и възстановителни функции\". Декларира се още, че управлението на системата се основава на принципа на \"координация на усилията на институциите в областта на спорта и физическото възпитание, здравеопазването, образованието и културата\". В закона няма и дума какви точно са тези отговорности.\r\n\t \r\n\tКакво да се прави?\r\n\t \r\n\tНеобходими са спешни реформи и нови политики, както и закон за физическото възпитание и спорта с конкретни и задължаващи, а не пожелателни текстове. За целта е необходимо поставяне на общините в центъра на Националната система на физическото възпитание и спорта и социалния туризъм\r\n\t \r\n\tВсяка община трябва да приеме, по определени от държавата критерии, финансово осигурени програми (неразделна част от общинския бюджет) за развитие на спорта на местно ниво. Общините да бъдат задължени да възстановят детско-юношеските спортни школи като делегирана от държавата дейност. Спортните бази се прехвърлят на общините, с изключение на тези с национално значение.\r\n\t \r\n\tТрябва да се създават се областни съвети за спорт, като органи за провеждане на държавната политика, които работят съвместно с общините, спортните организации, висшите училища и други държавни структури.\r\n\t \r\n\tДържавата и общините трябва да предоставят за ползване, концесия или под наем дългосрочно спортни обекти и съоръжения на асоциации на спортни клубове при облекчени условия, с ясно разписани правила и конкретна инвестиционна програма. Във всяка община, в зависимост от броя на населението, задължително да се назначат служители, които организират и координират развитието на спорта за всички групи от населението.\r\n\t \r\n\tТрябва да се създаде Национален фонд за съфинансиране на общините, при доказана необходимост и проектна готовност, за строителство и реконструкция на спортни обекти.\r\n\t \r\n\tЗаконът трябва да изведе на преден план на ученическия и студентския спорт и на спорта за всички. Заедно с това има нужда от Национална програма за изграждане и реконструкция на спортната база в българските училища. Съвременната спортна база да стане задължителен елемент от акредитацията на всеки университет. Необходими са финансови стимули за спортните клубове, които разкриват работни места за треньори с призната квалификация.\r\n\t \r\n\tРесорните министерства (МЗ, МОН, МТСП, МО и МВР) трябва да бъдат задължени да разработят програми в отделните подсистеми на спорта – спорт за всички и социален туризъм, армейски и полицейски спорт, спорт за хора с увреждания, ученически и университетски спорт. Тези програми трябва да бъдат съгласувани със спортното министерство.\r\n\t \r\n\tИма нужда от промяна в начина финансиране на физическото възпитание и спорта от страна на държавата, общините и българския бизнес. България трябва да предели за приоритетни на 10-12 спорта с особена социална значимост. В дългосрочен план към тях се насочват сериозни финанси и усилия с акцент: спортна инфраструктура, кадрово осигуряване, детско-юношески школи, ученически и масов спорт.\r\n\t \r\n\tФинансови стимули\r\n\t \r\n\tДържавата трябва да предвиди данъчни облекчения за фирмите, които подпомагат развитието на спорта. Има нужда от задължително въвеждане на отчисления от хазарта и националните лотарии за финансиране на спорта и борба с хазартната зависимост сред учениците и младежите, която добива епидемични размери.\r\n\t \r\n\tРедом с това трябва да има рязко увеличаване на средствата по \"Постановление 129\" на Министерския съвет за училищен спорт, с възможност за заплащане на учителите и треньорите, които издирват и развиват спортни таланти и тренират училищните отбори. Това трябва да се случи и със средствата за научни изследвания и научно осигуряване на подготовката и възстановяването на спортистите на основата на Национална програма за научно осигуряване на спорта.\r\n\t \r\n\tКадрите\r\n\t \r\n\tДържавата трябва да работи за кадрово укрепване на управлението на системата на физическото възпитание и спорта. Това може да стане чрез даване на законова възможност за назначаване на треньори, извън щата на научно-преподавателския състав, за подпомагане и развитие на спортната дейност в средните и висшите училища.\r\n\t \r\n\tИма нужда да се утвърдят статутите на треньора и статут на спортния мениджър, въвеждане на квалификационни нива и нормативни документи, гарантиращи социална сигурност в тези професии. Трябва да има обособен статут на доброволеца в спорта. Институциите трябва да поемат своята отговорност и да налаат стриктен контрол по отношение на квалификацията и образователния ценз на кадрите, работещи в системата за физическо възпитание и спорт.\r\n\t \r\n\t*", "date": "2017.10.31", "title": "Нов закон за спорта? Да, но не този"}
{"url": "http://www.mediapool.bg/spored-lavrov-nyama-nito-edno-dokazatelstvo-za-ruska-namesa-v-amerikanskite-izbori-news271193.html", "text": "Няма нито едно доказателство за руска намеса в президентските избори в САЩ. Това заяви първият дипломат на Русия Сергей Лавров в момент, когато вашингтонското разследване се разраства и вече има трима обвинени, предаде Франс прес.\r\n\t\r\n\t\"Обвиняват ни без нито едно доказателство, че се месим в изборите не само в САЩ, но и в други страни\", възмути се Лавров на пресконференция.\r\n\t \r\n\tАмериканското правосъдие повдигна в понеделник обвинения срещу трима души от предизборния екип на президента на САЩ Доналд Тръмп, включително срещу бившия му шеф Пол Манафорт. Те са обвинени в заговор срещу САЩ, пране на пари, подаване на фалшиви декларации и недеклариране на сметки в чужбина. Обвинителният акт обаче не споменава за таен сговор между екипа на републиканеца и руските власти, посочва АФП.\r\n\t \r\n\tНаложените от Вашингтон антируски санкции \"целят не само да позакърпят т. нар. трансатлантическа солидарност, не само да накарат европейците да вдигнат разходите за отбрана\", но и да \"поизместят\" Русия от позициите й на оръжейния пазар, каза във вторник Лавров, цитиран от ТАСС, на среща с Асоциацията на европейския бизнес.\r\n\t \r\n\tСАЩ използват Крим и Донбас като удобен повод за недобросъвестна конкурентна борба. Те подлагат на натиск европейски компании, които сътрудничат с Москва, но нямат \"нищо общо с онова, което прави Русия\" - включително присъединяването на Крим и ситуацията в Източна Украйна, заяви руският външен министър.\r\n\t \n\n\r\n\tМалка, \"но много агресивна, с русофобска нагласа\" група европейски държави, преследвайки \"свои тесни користни интереси\", прави опит да спъва нормализацията на отношенията между Русия и ЕС, каза той.\r\n\t \r\n\tМосква е сериозно разтревожена от непредвидимите действия на Вашингтон, който \"фактически дезавуира участието на САЩ в Съвместния всеобхватен план за действие по ядрената програма на Иран\" и все по-често заплашва да реши по силов път проблема с ядрената програма на Северна Корея, посочи Лавров.", "date": "2017.10.31", "title": "Според Лавров няма нито едно доказателство за руска намеса в американските избори"}
{"url": "http://www.mediapool.bg/iziskani-kostyumi-sa-v-tsentara-na-obvineniyata-sreshtu-manafort-news271194.html", "text": "Ръчно изработените костюми по поръчка, струващи по 7500 долара, които носеше бившият ръководител на кампанията на Доналд Тръмп - Пол Манафорт, бяха предназначени да смайват и впечатляват.\r\n\tОбвиненията в заговор и пране на пари, повдигнати вчера срещу него, означават, че те със сигурност са хванали окото на специалния прокурор Робърт Мълър.\r\n\tСпоред съдебните документи сред 19-те търговски обекта, на които Манафорт е платил около 12 милиона долара между 2008 и 2014 г., има луксозен магазин за дрехи в Ню Йорк. Той е направил покупките от чуждестранни банкови сметки, които не е разкрил, използвайки офшорни компании, регистрирани в страни като Кипър и Сент Винсент и Гренадин.\r\n\tОсвен за костюми Манафорт е използвал парите за покупка на старинни килими и произведения на изкуството, плащане на три автомобила \"Рейндж Ровър\" и поставяне на аудиовизуална уредба за 112 825 долара в дома му в Хамптънс. Всичко това той е направил, без да плаща данъци върху тези доходи, се посочва в обвинителния акт.\r\n\tМанафорт, който беше обвинен от Мълър, че е работил като таен чуждестранен агент в полза на украински интереси, се яви пред съда вчера. Той не направи коментар, но по-рано отричаше да е извършил нещо нередно. Манафорт и бившият му заместник Рик Гейтс не се признаха за виновни при явяването си в съда вчера следобед.\n\n\r\n\tДеветнайсетте търговски обекта не са посочени поименно в обвинителния акт. Но според хора, запознати със случая, държавните следователи, проучващи дейността на Манафорт в Украйна и на други места, от години проявяват интерес към шестцифрените суми, похарчени от него за направени по поръчка блейзъри и панталони.\r\n\tЗа следователите представляваше голям проблем да разберат какво точно е правил Манафорт в Украйна, не на последно място заради отдалечеността й от САЩ и надеждността на източниците там. По-прост подход беше да се покаже дали Манафорт е управлявал банкови сметки в чужбина, за които никога не е било съобщавано на Федералната данъчна служба, и че е похарчил тези пари в САЩ.\r\n\tВ един момент федералните следователи предполагаха, че покупките може да са били от името на неговите клиенти от бившия Съветски съюз, които плащаха на Манафорт да подобри тяхната репутация, каза един от хората, който не беше упълномощен да обсъжда разследването и поиска да не се разкрива името му.\r\n\tСлед като агенти на ФБР нахлуха в дома на Манафорт във Вирджиния през юли, беше съобщено, че следователите са снимали костюмите в гардероба му. Манафорт е похарчил почти 900 000 долара в луксозен магазин за дрехи в Ню Йорк, наречен в съдебните документи \"Търговски обект Е\".\r\n\tДокументите, с които се е сдобила Асошиейтед прес, показват, че Манафорт е направил миналите плащания на нюйоркски шивач на име Юджийн Венанзи, чийто някогашен магазин на Пето авеню в Манхатън е рекламирал в списание \"Тръмп\" и е продавал на управители на фондове, финансисти и знаменитости.\r\n\tСъдебните документи показват, че в продължение само на шест дни през юли 2008 г. Манафорт е похарчил близо 100 000 долара за направени по поръчка кашмирени и копринени сака по 8500 долара всяко, шити по поръчка панталони, множество костюми за 7000 долара и други стоки.\r\n\tВенанзи, признал се за виновен през 1999 г. за банкова кражба, е заявил в показания през 2007 г. по гражданско дело, заведено срещу компанията от бивш служител, че компанията никога не е печелила никакви пари и понякога не е плащала данъци върху доходите.\r\n\tНеговият бивш бизнес партньор Антъни Фортунато заяви пред АП, че бизнес отношенията му с Венанзи са се влошили и е наложил запор върху дома на шивача в Кънектикът, за да си върне дължими му пари.\r\n\t74-годишният Венанзи беше потърсен вчера по телефона и каза, че властите не са се свързали с него, но отказа друг коментар, след което затвори.\r\n\tТой е заявил в показания, че е пътувал за Русия, \"за да разработи пазар с определени клиенти от руски произход\", но не е търсил да сключва каквито и да е сделки там, защото не се е чувствал в безопасност там и \"не е искал да поема риск\".\r\n\tВ обвинителния акт се казва, че Манафорт също така е платил 520 440 долара на \"Търговски обект Х\" - магазин за дрехи в Бевърли Хилс, Калифорния.\r\n\tСпоред източник, запознат с неговия начин на живот, може да става дума за прочутия магазин за мъжки дрехи \"Хаус ъв Биджан\". Магазинът не отговори веднага на изпратения имейл, нито на обажданията по телефона.\r\n\tБившият началник на криминалния отдел на американската прокуратура в Бруклин Даниел Алонсо каза, че плащането на костюми и други стоки в САЩ през офшорна сметка, регистрирана в Кипър, е \"много, много странен начин\" за правене на подобни покупки.\r\n\t\"Отличителен белег на прането на пари е стремежът да се направи така, че незаконните пари да изглеждат законни\", каза той.", "date": "2017.10.31", "title": "Изискани костюми са в центъра на обвиненията срещу Манафорт"}
{"url": "http://www.mediapool.bg/feisbuk-gugal-i-tuitar-tvardyat-za-mashtabna-ruska-invaziya-predi-izborite-v-sasht-news271195.html", "text": "Трите големи технологични компании Фейсбук, Гугъл и Туитър ще призоват за помощ в битката срещу онлайн манипулациите и ще разкрият, че руската намеса в периода преди президентските избори в САЩ миналата година е била по-мащабна отколкото преди се твърдеше. Това се очаква да стане във вторник при изслушването на представители на тези компании пред американския Конгрес във връзка с разследването за предполагаемото вмешателство на Русия в американските избори, пише \"Файненшъл таймс\".\r\n\tРазкритията идват ден след първите  към трима сътрудници от предизборната кампания на президента Доналд Тръмп в рамките на руското разследване.\r\n\tКолин Стретч, главен юрисконсулт във Фейсбук, ще обясни, че са изправени пред \"нов тип национална заплаха за киберсигурността\", която изисква сътрудничество в обществото, твърди пред изданието източник, запознат с подготвените показания на Стретч.\r\n\tСин Иджит от Туитър ще декларира, че компанията е решена да посрещне новото предизвикателство на \"държавно санкционирана манипулация на изборите\".\r\n\t\"Ние можем да предоставим само едно парче от пъзела, но се надяваме то да помогне на комисията в работата й да установи какъв е бил този толкова сложен и експанзивен заговор за манипулиране на изборите. Основното тук е сътрудничеството в битката с това предизвикателство. Ние не можем сами да се преборим с тази еволюираща, обща заплаха\", се казва в изявлението, подготвено от Иджит.\n\n\r\n\tКент Уолкър, главен юрисконсулт на Гугъл, обяви преди ден в блога си, че компанията е решена да работи в тясно сътрудничество с правителството, правоохранителните органи, други компании и водещи неправителствени организации, за да осигури честни избори и сигурност за потребителите, както и да се пребори с дезинформациите.\r\n\tПредставителите на трите компании ще бъдат изслушани в две сенатски комисии – по правосъдие и по разузнаване, които ще питат по какъв начин руснаците са използвали платформите им, за да се намесват в политиката на САЩ и какво са направили компаниите в тази връзка. Фейсбук, Туитър и Гугъл вече представиха планове за по-голяма прозрачност в системите им за реклама.\r\n\t\r\n\tГолемите технологични компании в САЩ възнамеряват да заявят пред Конгреса, че са открили в платформите си още доказателства за руска активност, свързана с миналогодишните американски избори.\r\n\tПо данни на Фейсбук, броят на американските потребители, до които е стигнала руската политическа реклама в хода предизборната кампания в САЩ, е около 126 милиона души.\r\n\tСъгласно показанията на юрисконсулта на компанията, от от юни 2015 до август 2017 г. руската \"Агенция за интернет изследвания\", известна като \"фабрика за тролове\", е публикувала 80 хиляди постинга. В рекламните послания - много от които с фокус върху социални и политически теми, предизвикващи разногласия в САЩ - се съдържала препратка към страниците на руската агенция, където след това хората можели да харесат или споделят някой от качените там материали. По данни на компанията тези постинги са видени от около 29 млн. души. В резултат на споделянето им в социалната мрежа аудиторията на руската политическа реклама се е увеличила до 126 млн. човека или 40% от населението на САЩ, отбелязва агенция Блумбърг.\r\n\tТези публикации, достигнали до потребителите, са различни от наброяващите над 3000 броя реклами, за които беше съобщено, че са свързани със същата агенция, и за които Фейсбук изпрати материали в комисии на Конгреса.\r\n\tПрез октомври 2016 г., месец преди изборите, във Фейсбук са били блокирани 5.8 млн. акаунта, разпространяващи такива съобщения. Освен това са били заличени 170 акаунта в Инстаграм, където са били публикувани 120 хил. съобщения.\r\n\t\r\n\tПредставителят на Туитър ще заяви пред сенатската комисия по правосъдието, че компанията е разкрила и закрила 2752 потребителски профила, свързани със същата организация - руската \"Агенция за изследвания на интернет\", която функционира като фабрика за тролове на Кремъл.\r\n\t\r\n\tТова количество профили е близо 14 пъти по-голямо от бройката, предадена преди три седмици от Туитър на комисии на Конгреса, заяви друг добре осведомен източник.\r\n\t\r\n\tГугъл също обяви, че е открила доказателства за \"неголяма по размер\" злоупотреба с услугите на компанията от руската организация, както и за канали на сайта за видеосподеляне You Tube, които според нея вероятно са били под егидата на руски агенти.\r\n\tСпоред компанията Туитър между септември и 15 ноември миналата година в нейната платформа били пуснати 1.4 млн. съобщения от профили, свързани с Русия - почти половината от тях такива, зад които нямало действителни хора. Тя установила също и девет руски профила, купували реклами, произходът на повечето от които бил руският държавен телевизионен канал RT.\r\n\t\r\n\tМиналата седмица Туитър заяви, че повече няма да приема реклами от RT и друга руска държавна чуждоезична медия - Sputnik. Компанията ще дари платените й от 2011 г. от RT 1.9 милиарда долара за подпомагане на външни изследвания за използването на социалната мрежа за политически цели.\r\n\tГугъл заяви, че по време на изборите през 2016 г. два профила, свързани с руската организация, са похарчили 4700 долара за рекламиране в нейните платформи. Съобщено беше и за 18 канала в You Tube, които вероятно са били поддържани под егидата на руски агенти. Гугъл заяви, че каналите са съдържали 1108 видеа с обща дължина на записите 43 часа, макар че според компанията в САЩ между юни 2015 и ноември 2016 г. те били гледани само 309 000 пъти.\r\n\t\r\n\tПо-рано този месец беше обявен законопроект, който ще задължи социалните мрежи да предложат публично достъпни файлове със сведения за предизборните реклами, както и да \"положат сериозни усилия\" да направят така, че физически или юридически лица в чужбина да не купуват политически реклами, за да влияят на американците.\r\n\t\r\n\tКомпаниите не са коментирали предложения законопроект, но заявиха, че работят по проблема. Миналата седмица Фейсбук заяви, че ще проверява купувачите на политически реклами за федерални избори и ще създаде инструменти за прозрачност, предвиждащи в рекламите да има връзка с профилите във Фейсбук на купувачите им. Туитър също заяви, че занапред ще изисква от купувачи на предизборни реклами да разкриват кой плаща за тях и към каква аудитория са насочени.\r\n\tВ понеделник Гугъл обяви, че също ще проверява самоличността на купувачи на предизборни реклами и ще направи информацията за тях публична чрез иконка на рекламата.\r\n\tКомпанията ще създаде база данни с обществен достъп за предизборните реклами, в които ще се посочва кой е купил дадения материал, като се предвижда предизборните реклами да бъдат придружени и от съобщение за степента на прозрачност.\r\n\tОткакто за пръв път тази година беше обявено, че руснаци са прониквали в техните платформи, компаниите са под постоянен натиск от Конгреса. За тази година според данни на федералните приходни агенции Фейсбук вече е похарчил над 8.4 млн. долара за лобиране пред правителството, отбелязва АП, цитирана от БТА.\r\n\tИ на трите компании се очаква да бъдат зададени въпроси какви доказателства за руска намеса са открили в своите платформи, както и ако са намерили, защо не са ги намерили по-рано. Почти сигурно е, че те ще опитат да убедят конгресмените, че могат да оправят проблема сами, без да е нужна федерална регулация.\r\n\tВъпросът има далеч по-големи измерения от тези реклами. През 2016 г. разпространението в социалните мрежи на фалшиви новини, фалшиви събития, пропаганда и други видове дезинформация е било широко и без да е имало нужда от купуване на реклами. Но на американските законодатели ще е по-трудно да въведат регулации за словото в мрежата.\r\n\tАнализатори и правозащитници в сферата на словото в интернет предупредиха, че контролирането на предизборните реклами в мрежата не е като в печатните издания или телевизиите. Платформите за автоматизирана реклама на практика правят възможно всеки, който притежава профил в интернет и банкова карта, да качи реклама без почти никакъв контрол от компаниите.\r\n\tФейсбук заяви, че създава автоматизиран процес за решаване на въпроса, но не съобщи подробности.", "date": "2017.10.31", "title": "Фейсбук, Гугъл и Туитър твърдят за мащабна руска инвазия преди изборите в САЩ"}
{"url": "http://www.mediapool.bg/rusiya-shte-bade-gotova-da-udalzhi-turski-potok-v-es-samo-sled-garantsii-news271196.html", "text": "Русия ще бъде готова да започне работа по извеждането на газопровода \"Турски поток\" на територията на ЕС, само след като получи юридически гаранции от Брюксел, заяви руският външен министър Сергей Лавров на среща с членовете на Асоциацията на европейския бизнес, информира ТАСС.\r\n\t \r\n\tРастящите нужди на страните от Южна и Югоизточна Европа биха могли да бъдат задоволени от продължението на втората линия на \"Турски поток\" на територията на евросъюза, каза той. И допълни, че наблюдава значителен интерес към това от редица правителства на страни от ЕС, а Русия е готова за такова развитие.\r\n\t \r\n\tНо като се има предвид неуспешният ни опит с \"Южен поток\", ще бъдем готови да започнем такава работа по \"Турски поток\", по извеждането му на територията на ЕС само след получаване на твърди юридически гаранции от страна на Брюксел, подчерта Лавров.\r\n\t \r\n\tПроектът \"Турски поток\" предвижда построяване на газопровод през Черно море до европейската част на Турция и след това - до границата с Гърция. Морската част ще бъде с дължина 910 км, а сухопътната по турска територия - 180 километра.\r\n\t \n\n\r\n\tПо думите на Лавров ЕС няма екстериториално право в акваторията на Балтийско море да взима решения за газопровода \"Северен поток -2\". Според него будят загриженост опитите да бъде подкопан енергийният диалог между Русия и ЕС.\r\n\t \r\n\tОбвиняват ни, че ЕС е изключително зависим от руските енергоносители, въпреки че делът на руския газ на пазара на ЕС е съпоставим с норвежкия дял - една трета от обема, посочи Лавров.\r\n\t \r\n\tПо думите му само на етап строителство на \"Северен поток-2\" ще бъдат ангажирани около 200 компании от 17 страни членки.\r\n\t \r\n\tИзносът на руски енергоносители в Европа за последната година е достигнал рекордни обеми, съобщи Лавров пред представителите на Асоциацията на европейския бизнес.\r\n\t \r\n\tВ сферата на енергетиката ние сме естествени взаимнозависими партньори. Дългогодишните, безпрепятствени доставки на руски въглеводороди в Европа осигуряват на икономиките на страните от ЕС значителни конкурентни предимства, допълни той.\r\n\t \r\n\tПо думите му за първите осем месеца на годината растежът на търговията между ЕС и Русия е бил 25 процента.", "date": "2017.10.31", "title": "Русия ще бъде готова да удължи \"Турски поток\" в ЕС само след гаранции"}
{"url": "http://www.mediapool.bg/pechalbata-na-raianear-raste-vapreki-anuliranite-poleti-news271197.html", "text": "Ирландският нискотарифен авиопревозвач Райънеър (Ryanair) съобщи, че печалбата и броят на пътниците му са се увеличили, въпреки че компанията трябваше да анулира полети, което й струва 25 милиона евро разходи за компенсации, предаде Асошиейтед прес.\r\n\t \r\n\tПолетите бяха отменени заради проблеми със съгласуването на графиците за отпуски на пилотите.\r\n\t \r\n\tРайънеър раздаде компенсации, след като 700 000 клиенти бяха засегнати от анулирането на полетите. Усилията да се предотврати повтаряне на ситуацията ще струват 45 милиона евро за наемане на пилоти, обучение и компенсационни разходи през второто полугодие.\r\n\t \r\n\tВъпреки това нетната печалба се е повишила с 11 процента до 1,29 милиарда евро за периода от шест месеца, приключващ на 30 септември. Акциите на Райънеър поскъпнаха с 5 процента до 16,6 евро в ранната търговия.\r\n\t \r\n\tГлавният изпълнителен директор на Райънеър Майкъл О'Лиъри каза, че резултатите показват силата на авиокомпанията дори в период, в който има обърквания на графика на смените на пилотите.", "date": "2017.10.31", "title": "Печалбата на Райънеър расте въпреки анулираните полети"}
{"url": "http://www.mediapool.bg/izvanrednoto-polozhenie-vav-frantsiya-spira-da-deistva-ot-sryada-news271213.html", "text": "Действието на извънредното положение във Франция ще бъде отменено на 1 ноември, съобщи френският президент Еманюел Макрон, цитиран от осведомителните агенции.\r\n\t \r\n\tТой направи това на пресконференция след срещата си в Страсбург с генералния секретар на Съвета на Европа Турбьорн Ягланд.\r\n\t \r\n\tМакрон припомни, че вчера е подписал новия закон за вътрешната сигурност, който предвижда въвеждането на постоянни мерки за борба с терористичната заплаха.\r\n\t \r\n\t\"Набелязахме ефективни мерки и и същевременно сложихме край на режима на извънредното положение\", каза той. По думите му двамата с Ягланд са разговаряли предимно за тероризма и за необходимостта за защита на Европа.\r\n\t \n\n\r\n\tИзвънредното положение бе въведено във Франция след атентатите от ноември 2015 г. в Париж, в които бяха убити 130 души.", "date": "2017.10.31", "title": "Извънредното положение във Франция спира да действа от сряда"}
{"url": "http://www.mediapool.bg/mazh-arestuvan-v-yaponiya-v-apartamenta-mu-otkriti-devet-razchleneni-tela-news271214.html", "text": "Японската полиция арестува 27-годишен мъж, в чийто апартамент бяха намерени най-малко девет разчленени тела, предаде Асошиейтед прес.\r\n\t \r\n\tЗаподозреният признал, че е нарязал телата в банята на жилището си в град Дзама, заявиха органите на реда.\r\n\t \r\n\tПолицията е открила вчера телата на осем жени и един мъж в хладилни чанти при разследване на изчезването на 23-годишна жена. Органите на реда подозират, че сред разчленените трупове е и тялото на жената.\r\n\t \r\n\tПо информация на местни медии жената се свързала по интернет със заподозрения, тъй като търсела човек, с когото да се самоубие, защото я било страх да умре сама.\r\n\t \r\n\tДвамата били заснети от камери за наблюдение да вървят заедно близо до нейния и неговия апартамент на 23 октомври.\r\n\t \n\n\r\n\tСъседи на мъжа казали, че от около август усещали неприятна миризма, идваща от неговото жилище.", "date": "2017.10.31", "title": "Мъж арестуван в Япония, в апартамента му открити девет разчленени тела"}
{"url": "http://www.mediapool.bg/katolitsi-i-luterani-si-poiskaha-proshka-po-povod-500-godini-ot-reformatsiyata-news271215.html", "text": "Ватикана и Световната лутеранска федерация поискаха прошка за насилията и обещаха да продължат да работят за изглаждане на различията си в съвместно изявление по повод 500 години от Реформацията, предаде Франс прес.\r\n\t \r\n\t\"Поискахме прошка за провалите си и за начина, по който християните нараняват Тялото Господне и се оскърбяват взаимно\" от 500 години, се казва в изявлението.\r\n\t \r\n\tОтношенията между католици и протестанти са белязани от многовековно насилие.\r\n\t \r\n\t\"Обещаваме да продължим заедно да търсим консенсус за изглаждане на оставащите помежду ни различия\", се казва в текста.\r\n\t \r\n\tНа 31 октомври 1517 г. 95-те тезиса на духовника и богослов Мартин Лутер стават основополагащ текст на Реформацията, с която протестантите се откъсват от католицизма.\r\n\t \n\n\r\n\tПреди година папа Франциск, който е радетел за единството на християните, участва в шведския град Лунд в откриването на честванията на 500-годишнината от Реформацията заедно с протестанти, което дълго време бе смятано за немислимо.\r\n\t \r\n\tВ общата декларация Ватикана дори се съгласява с лутераните \"да се отдаде благодарност за получените чрез Реформацията духовни и теологични дарове\".\r\n\t \r\n\tГермания отбелязва 500-та годишнина на Реформацията с религиозна служба в присъствието на канцлера Ангела Меркел в град Витенберг, където се заражда протестантството, предаде Асошиейтед прес.\r\n\t \r\n\tМеркел и германският президент Франк-Валтер Щайнмайер участваха в литургия, отслужена в известната църква, на чиято врата на 31 октомври 1517 г. германският католически монах Мартин Лутер заковава своите 95 тезиса.\r\n\t \r\n\t\"Именно в резултат на Реформацията се стига до множество обществени промени\", отбеляза в седмичното си обръщение канцлерката, която е дъщеря на лутерански пастор.\r\n\t \r\n\tДосега Денят на Реформацията беше неработен в някои германски провинции, предимно в източната част на страната. Тази година по изключение в чест на юбилея той е неработен в цяла Германия.\r\n\t \r\n\tХиляди хора участваха в днешните служби във Витенберг. Източногерманският град отпразнува годишнината също с улични тържества в средновековен стил, включващи различни артистични и културни прояви.\r\n\t \r\n\tБележитата годишнина, отбелязвана с литургии, изложби и разнообразни събития в 700 германски града, е привлякла тази година в Германия 3 милиона посетители, сочат данните на германското министерство на културата.\r\n\t \r\n\tСпоред федералната статистическа служба през 2016 г германците, изповядващи протестантството, са били 22 милиона, при 25,4 милиона през 2003 г. Преобладаващата религия в страната с население от 82,8 милиона души е католицизмът с 24 милиона последователи.\r\n\t \r\n\tВ своите тезиси Мартин Лутер критикува папата за търговията с индулгенции в замяна на опрощаване на греховете и по-лесно допускане в рая. Документът отправя предизвикателство към църковната доктрина и предизвиква дълбок разкол, при който протестантите се отделят от Католическата църква. Папата отлъчва Лутер от Църквата, а последвалата схизма довежда до кървави религиозни войни в следващите десетилетия.", "date": "2017.10.31", "title": "Католици и лутерани си поискаха прошка по повод 500 години от Реформацията"}
{"url": "http://www.mediapool.bg/nad-200-choveka-zaginali-v-tunel-sled-severnokoreiski-yadren-opit-news271216.html", "text": "Над 200 човека може да са загинали при рухване на тунел в севернокорейски обект за ядрени изпитания след шестия ядрен опит на Пхенян през септември, предаде Ройтерс, като се позова на японската телевизия Асахи.\r\n\t \r\n\tСпоред телевизията, която цитира анонимни източници, около 100 работници са били засегнати от първоначалното рухване в ядрения полигон Пунгери около 10 септември. По време на предприетата спасителна операция станало второ срутване, което значи, че е възможно жертвите да са над 200.\r\n\t \r\n\tЕксперти казват, че поредицата от трусове и свлачища близо до полигона вероятно означават, че шестият и най-мощен ядрен опит на Северна Корея на 3 септември е дестабилизирал района, а Пунгери може да не се използва доста по-дълго време за изпробване на ядрени оръжия.", "date": "2017.10.31", "title": "Над 200 човека загинали в тунел след севернокорейски ядрен опит"}
{"url": "http://www.mediapool.bg/varhovniyat-lider-na-iran-razporedi-ogranichavane-na-obseg-na-balistichnite-raketi-news271217.html", "text": "Началникът иранския Корпус на гвардейците на Ислямската революция генерал Мохамад Али Джафари заяви, че върховният лидер на Иран е разпоредил да бъде ограничен до 2000 км обсегът на произвежданите от Техеран балистични ракети, предаде Асошиейтед прес.\r\n\t \r\n\tДжафари говори във вторник пред репортери. Думите му са първото признание, че аятолах Али Хаменей е наложил ограничения на иранската програма за балистични ракети.\r\n\t \r\n\tОбсег от 2000 км би обхванал голяма част от Близкия изток, включително Израел и американски бази в региона, отбелязва Асошиейтед прес. Иран често заявява, че програмата му за балистични ракети е единствено за отбрана срещу регионални противници.\r\n\t \r\n\tОфициалната информационна агенция ИРНА предаде, че иранските военновъздушни сили провеждат годишно учение, чиято цел е да покаже способностите им за охрана на въздушното пространство на Иран.", "date": "2017.10.31", "title": "Върховният лидер на Иран разпореди ограничаване на обсег на балистичните ракети"}
{"url": "http://www.mediapool.bg/reformatorskiyat-blok-obyavi-kurs-kam-razshiryavane-pet-partii-chakali-pokana-news271218.html", "text": "Реформаторският блок обяви във вторник, че много скоро ще се разшири с нови формации, които чакат покана за членство.\r\n\t\"Реформаторският блок е цял и има поне пет формации, които искат да се присъединят. Ние сме за консолидация на дясното\", обяви Найден Зеленогорски от \"Движение България на гражданите\" (ДБГ), без да уточни кои са тези формации. Те щели да бъда обявени много скоро.\r\n\tИнформацията бе изнесена на фона на обявените общи действия между другите играчи вдясно – \"Да, България\" и ДСБ. Двете партии обявиха, че предстои консолидация и евентуално общо участие на следващите избори. Заедно с тях на този етап са ДЕОС и \"Зелени\", а спорният играч е БЗНС. Партията на бившия военен министър Николай Ненчев официално е част от Реформаторския блок, но участва в инициативите на ДаБГ и ДСБ.\r\n\tВ РБ участват ДБГ, СДС, БНД и БЗНС. На последните парламентарни коалицията се яви заедно с \"Глас народен\". Очаква се партньорството да продължи и занапред.\r\n\tВ отговор на въпрос за готвеното обединение между ДСБ и \"Да, България\" Найден Зеленогорски обясни, че РБ следва пътя на отворените врати.\n\n\r\n\t\"Ние сме за широко дясно обединение. След последните избори между 500 и 700 хиляди избиратели останаха непредставени в парламента. Сепаратизмът в дясното донесе големи щети\", каза Зеленогорски. Той допълни, че БЗНС остава в тяхната коалиция.\r\n\tВ този дух лидерът на СДС Божидар Лукарски коментира, че СДС е отправил призив към ДСБ за общи действия на \"партиите от консервативно-патриотичното пространство\", но партията не е отговорила. \"Ще видим докъде ще доведе това. Коментарът е ясен\", допълни той.\r\n\t\r\n\tНайден Зеленогорски каза, че в проекта за бюджет за 2018 г. са заложени крайно недостатъчно средства за поддръжка на четвъртокласните пътища. Той лансира идеята 12-те млрд. лв в пенсионните фондове да се вложат в облигации за инфраструктура, които да бъдат с гарантирана доходност от държавата.\r\n\tЗеленогорски подчерта, че фискът не осигурява дострояването на магистрала \"Хемус\", тунела под Шипка и няколко скоростни пътища, които биха помогнали за намаляване на икономическите разлики между Северна и Южна България.\r\n\tБожидар Лукарски допълни, че е предвидено увеличаване с 10% на издръжката на държавните дружества. Според него губещите трябвало да се закрият или приватизират.\r\n\tВенци Мицов (\"Глас народен\") на свой ред поиска повече пари за читалищата и БНР.", "date": "2017.10.31", "title": "Реформаторският блок обяви курс към разширяване, пет партии чакали покана"}
{"url": "http://www.mediapool.bg/godishnite-vinetki-veche-shte-sa-ot-datata-na-kupuvane-news271219.html", "text": "Срокът на действие на годишните винетки вече ще е една година от датата на купуване, а не както е в момента - за календарна година. Това ще стане факт от 1 януари 2018 г. и ще важи за всички пътни превозни средства, независимо от категорията и държавата на регистрация.\r\n\tТова е заложено в проект на постановление за изменение и допълнение в Наредбата за условията и реда за събиране на таксите за ползване на пътната инфраструктура по Закона за пътищата, който е публикуван в портала за обществени консултации и на сайта на Министерството на регионалното развитие и благоустройството.\r\n\tС промените се въвежда и тримесечна винетка за леките коли с цена от 54 лв. или 28 евро от 1 януари 2018 г. Цената е определена от Института за икономически изследвания към Българската академия на науките, който е изготвил \"Анализ за изчисляване и определяне на размера на тримесечна винетна такса за ППС от Категория 3, както и оценка на приходите от винетни такси\" по поръчка на Агенция \"Пътна инфраструктура\".\r\n\tЦената на тримесечната винетка е определена на принципа на пропорционалността - т.е. да е по-висока от месечната и по-ниска от годишната. Това се налага от правилото „колкото по-дълъг е периодът, толкова по-малка да е заплащаната цена“, е посочено в съобщението на пътната агенция.\r\n\tЦените на останалите винетни стикери за леки автомобили се запазват. Годишната винетка ще струва 97 лв., месечната - 30 лв., а седмичната – 15 лв.", "date": "2017.10.31", "title": "Годишните винетки вече ще са от датата на купуване"}
{"url": "http://www.mediapool.bg/sofiya-veche-ima-mrezha-za-umno-upravlenie-na-grada-news271220.html", "text": "Паркинги, които информират водача за най-близкото свободно паркомясто. Контейнери, информиращи кога са пълни, за да мине камионът и да извози отпадъците, а не да се правят излишни курсове. Улични лампи, които светват при движение на хората и пестят ток. Адекватно управление на автомобилния трафик и предупреждения при замърсяване на въздуха. Отчитане на електромери, водомери и газомери без инкасатор вкъщи.\r\n\tТези неща, които са част от един умен град, вече са възможни в София, стига комуналните фирми и общината да се възползват от възможностите на изградената от \"Виваком\" безжична комуникационна мрежа от нов тип, осигуряваща свързаност на всякакъв тип обекти и обмяната на данни между тях.\r\n\tТехнологията LoRa (Long Range), с която допълнително е развита съществуващата мобилна мрежа, но в радиочестотен спектър в под-гигахерцовия диапазон (863 - 870 MHz) и без нуждата от лицензи, бе представена във вторник. Това, според телекома, е сериозна крачка напред в развитието на София като умен град, а технологията може да се прилага и в други големи градове на страната при наличието на интерес към ползването й.\r\n\tЦялата столица вече е покрита от безжичната комуникационна мрежа, която може да предава данни от всякакъв тип сензори за различните нужди на града, които ще се внедряват при наличие на интерес от страна на общината и Центъра за градска мобилност или на доставчиците на ток, газ, вода. Каква е инвестицията, извършена съвместно с технологичната копания \"Нокиа\", от \"Виваком\" не съобщиха, но посочиха, че следващата крачка е предлагане на конкретни решения за умно управление на различни аспекти от градския живот.\r\n\tАко това стане, София има реален шанс да се нареди сред световните интелигентни градове като Ню Йорк, Амстердам, Барселона и Хелзинки, посочиха от \"Виваком\".\n\n\r\n\t\r\n\tРеално новата мрежа осигурява трасе за обмен на данни, в което могат да се включат различни обекти и да комуникират помежду си бързо и ефективно без необходимост от СИМ карти, а чрез сензори.\r\n\tТехнологията покрива изискванията по отношение на Интернет на Нещата (Internet of Things) – предлага сигурна двупосочна комуникация, мобилност и услуги, свързани с локализация. Предимството на LoRa е, че батерията на всяко едно от устройствата, комуникиращи си в мрежата, може да бъде експлоатирана до 10 години.\r\n\t\"Инвестираме, за да бъдем активен участник в изграждането на нов, по-добър начин на живот и устойчивото развитие на градовете ни\", посочи Атанас Добрев, главен изпълнителен директор на \"Виваком\".\r\n\tСпоред телекома, LoRa е само една от възможностите за превръщането на София в интелигентен и устойчив град, а умните решения за управление на процесите в града и бизнеса, са многобройни.\r\n\t\"Въпреки че днес Интернет на нещата е осезаема реалност, ние смятаме, че това е едва началото на изключително значима технологична и бизнес трансформация. Визията на \"Нокиа\" за следващата стъпка към т. нар. \"програмируем свят\" предвижда една ултра-свързана среда, в която огромен брой взаимно комуникиращи си устройства са обвързани с интелигентност, построена върху огромни масиви от информация. Тя ще допринесе за автоматизиране, опростяване и подобряване на човешкия живот в много области като умните градове например. Те, от своя страна, ще направят живота в урбанизираните региони по-умен, по-сигурен и по-устойчив\", каза Мартин Богоев, управляващ директор на \"Нокиа Нетуъркс\" за България.\r\n\t\"България е 9-та в света и 6-та в Европа по скорост на 4G мрежата, изпреварвайки Англия, Франция и Германия. Имаме всички предпоставки да се наредим и сред първите, които превръщат градовете си в умни и свързани еко системи в полза на хората\", допълни Радослав Златков, главен технически директор на \"Виваком\".", "date": "2017.10.31", "title": "София вече има мрежа за умно управление на града"}
{"url": "http://www.mediapool.bg/liderat-na-cheshkata-partiya-ano-shte-pravi-pravitelstvo-na-maltsinstvoto-news271221.html", "text": "Победилата на парламентарните избори в Чехия \"Партия на недоволните граждани 2011\" (АНО) ще се опита да състави правителство на малцинството, след като другите партии отказаха преговори за коалиция с нея. Това съобщи председателят на АНО Андрей Бабиш след среща с президента Милош Земан, предаде Ройтерс.\r\n\t \r\n\tНа съвместна пресконференция Земан обяви, че ще даде на Бабиш втори мандат за съставяне на правителство, ако първият му опит бъде неуспешен при вота на доверие в парламента.\r\n\t \r\n\tМилиардерът Бабиш изрази надежда, че Чехия ще има правителство до края на годината.\r\n\t\r\n\tВ новия състав на 200-местната Камара на депутатите АНО разполага със 78 депутати. След изборите по-рано този месец в парламента влязоха осем други партии. Нито една от тях не пожела да се съюзи с АНО с мотива, че Бабиш не е подходящ за премиер заради обвиненията към него в злоупотреба с евросубсидии.", "date": "2017.10.31", "title": "Лидерът на чешката партия АНО ще прави правителство на малцинството"}
{"url": "http://www.mediapool.bg/ninova-na-miting-na-sds-sam-pokazana-kato-roshav-mazh-s-byal-shlifer-news271222.html", "text": "Лидерката на БСП Корнелия Нинова на митинг на СДС в зората на демокрацията. Плакат на сини активисти на фона на храм-паметника \"Св. Александър Невски\" и заградена с червено физиономия на задните редове обикаля от известно време интернет. Според авторите на публикациите това е самата Нинова.\r\n\tЛидерката на социалистите обаче отрече това с публикация в профила си във Facebook.\r\n\t\"Вярно е, че поканих Бойко Борисов да се разберем като мъже, но не го приемайте толкова буквално. Доста се позабавлявахме с публикацията, в която на митинг на СДС съм показана като рошав мъж с бял шлифер\", пише тя.\r\n\tНинова зове последователите си в социалната мрежа, ако познават \"двойника\" й, да я запознаят с него. \"Благодаря на автора, че ми подари пет минути здравословен смях\", пише още тя.\r\n\t\"А извън веселата част, каня ви на 27.11.2017г., от 15.30 часа, в Софийски градски съд, на първото заседание по делото ми срещу Борисов за твърдението му, че съм била член и активист на СДС\", написа още Нинова и обеща: \"Там ще е истинското забавление\".", "date": "2017.10.31", "title": "Нинова: На митинг на СДС съм показана като рошав мъж с бял шлифер"}
{"url": "http://www.mediapool.bg/rumyana-bachvarova-pravitelstvoto-e-stabilno-evropa-nyama-kritiki-za-uchastieto-na-natsionalisti-vav-vlastta-news271224.html", "text": "ГЕРБ не се тревожи от готвения от БСП вот на недоверие към кабинета с тема \"корупция\". Управлението на страната е стабилно, а Европа няма проблеми с участието на патриотите във властта. Това каза началникът на кабинета на Бойко Борисов Румяна Бъчварова пред бТВ във вторник.\r\n\tТя се изненада, че социалистите обещавали при дебати по вот на недоверие на тема корупция да извадят уличаващи документи, при положение, че ако има такива, те би трябвало да се дадат на прокуратурата. \"Като си сигурен в аргументите си, трябва да разчиташ на институциите\", смята Бъчварова.\r\n\tПо думите на бившият вътрешен министър искането на такъв вот в началото на българското председателство на Съвета на ЕС се прави с пропаганден ефект и е опит да се навреди на ГЕРБ, и да се дискредитира правителството.\r\n\t\"Такива политически действия показват, колко назад е БСП от съвременните реалности. В Европа политическият дебат е нещо съвсем различно\", изтъкна Бъчварова.\r\n\tПо думите й с подадената оставка в понеделник вече бившият здравен министър не признавал вина. Заместникът му обаче ще бъде консултиран с коалиционния партньор на ГЕРБ – Обединените патриоти.\n\n\r\n\tЧестата смяна на министри на здравеопазването Румяна Бъчварова обясни с това, че здравеопазването е областта, в която най-динамично се случват промените, и това е сфера, в която промените са най-болезнени.\r\n\tНа въпрос дали е проблем това, че в Европа има критики, че във властта е партия, която се смята за националистическа, Бъчварова уточни, че на нито една от много срещи в Брюксел, на които е била, този въпрос не е бил поставян. Според нея към кабинета има доверие и респект, защото основната политическа сила в него е ГЕРБ.", "date": "2017.10.31", "title": "Румяна Бъчварова: Правителството е стабилно, Европа няма критики за участието на националисти във властта"}
{"url": "http://www.mediapool.bg/balgarinat-masovo-polzva-internet-prez-telefona-no-onlain-plashtat-smetkite-se-samo-7-news271225.html", "text": "Около 70% от българските потребители на мобилни услуги притежават смартфони и ползват на тях мобилен интернет, 95 на сто от българите ползват и услуги за комуникация като приложения за чат, гласови и видео разговори, но едва 7 процента от хората у нас плаща онлайн сметките си. Това сочи изследване на потребителските навици в Централна и Източна Европа, проведено от \"Теленор\" и представено във вторник.\r\n\tПроучването съпоставя данните за България със средните в ЕС и от тях излиза, че у нас потребителите на абонаментни мобилни планове са значително повече от останалите европейски държави. У нас 89% от клиентите на телекомите имат абонамент, докато в Европа средният показател е 67%.\r\n\tСъщо така у нас показателят на използване на смартфона за социалните мрежи, за четене на новини, за споделяне на снимки, проверка на имейл и видеострийминг е по-голям отколкото в Европа.\r\n\tВъпреки че проникването на смартфони в България и региона е сравнително високо, само 11% от българските потребители, които ползват мобилни приложения, са плащали за сваляне на някои от тях. Този извод се подкрепя и от факта, че плащанията в брой се предпочитат от по-голямата част от българите (96%), а само 7% от анкетираните са декларирали, че извършват онлайн плащания. Подобни са резултатите относно тези индикатори и в останалите страни в проучването.\r\n\t\"Резултатите от това проучване затвърдиха нашето убеждение, че българският пазар притежава съществен потенциал в областта на дигиталните услуги и плащанията през мобилен телефон\", заяви главният изпълнителен директор на \"Теленор България\" Оле Бьорн Шулстъд. \"Теленор ще продължи да развива своите дигитални услуги и резултатите ни в България досега показват, че сме на прав път, като предоставяме на своите клиенти и българското общество нови възможности\", допълни той.\n\n\r\n\tВторият по големина мобилен оператор у нас представи и новата възможност клиентите му да подменят своите смартфони с нови устройства по избор всяка година. Тази услуга се предлага за пръв път на българския пазар.\r\n\tОт 1 ноември всички нови и настоящи частни клиенти на оператора (физически лица), които сключат 24-месечен договор за мобилни услуги с абонаментен план \"Тотал\" и вземат на лизинг смартфон от избрани марки и модели с двугодишен договор, могат да изберат и услугата UPGRADE. Срещу допълнителна такса от 6.99 лв. на месец и след заплащането на най-малко 12 такси и лизингови вноски, клиентите могат да върнат използваното устройство, без да плащат остатъка от лизинга и да купят нов смартфон по избор. Условието е апаратът да е в добро състояние. Клиентите могат да изберат дали да закупят новото устройство в брой или с договор за лизинг, като и двата случая е необходимо подновяване на договора за мобилни услуги за нов период.\r\n\tПотребителите могат да прекратят ползването на услугата UPGRADE по всяко време без никакви неустойки, както и сами да преценят дали да продължат да ползват услугата след подмяна на устройството, при спазване на нейните условия.\r\n\tКъм момента, услугата UPGRADE се предлага при подписване на абонаментен договор за мобилни услуги и договор за лизинг за близо 50 от най-търсените марки и модели смартфони, като списъкът ще бъде обновяван и допълван периодично, посочват от компанията.", "date": "2017.10.31", "title": "Българинът масово ползва интернет през телефона, но онлайн плащат сметките се само 7%"}
{"url": "http://www.mediapool.bg/ks-dopusna-chastichno-iskaneto-na-prezidenta-za-talkuvane-na-seta-news271226.html", "text": "Конституционният съд (КС) допусна за частично разглеждане искането на президента Румен Радев за тълкуването на търговското споразумение между ЕС и Канада (СЕТА).\r\n\tОсновната цел на делото е да се тълкуват условията, при които СЕТА може да стане част от българското вътрешно право. Президентът пита дали част от условията по договора не попадат в изключителната компетентност на ЕС, а друга - на държавите членки. КС трябва да обясни дали не става дума за договор, който се сключва при споделена компетентност на ЕС и страните членки.\r\n\tКС е отклонил питането дали са допустими отклонения от принципа на равнопоставеност на всички граждани и фирми за извършване на стопанска дейност при еднакви правни условия. Президентът се интересува дали отклонения могат да се налагат за защита на балансираното развитие на отделните райони в България, въпреки сключените международните договори.\r\n\tПозицията на КС няма как да блокира прилагането на търговското споразумение. Президентът не е поискал изрично обявяването на текстове от споразумението за противоконституционни. Той е поискал единствено тълкуването на конституцията, което би дало само евентуални политически аргументи срещу СЕТА и неясен ефект върху ратификацията на бъдещи подобни споразумения, обясниха конституционнни съдии за Меdiapool при внасянето на запитването.\r\n\tПрезидентът обещаваше по време на предизборната си кампания, че ще направи опит да блокира СЕТА, но после се отказа.\n\n\r\n\tСЕТА е търговско споразумение, което регламентира търговските отношения между ЕС и Канада. То бе подписано през октомври миналата година след 7-годишни преговори, а Европейският парламент го одобри на 15 февруари. За да влязат в сила всичките разпоредби на споразумението, то трябва да се ратифицира от националните парламенти на всички страни членки.", "date": "2017.10.31", "title": "КС допусна частично искането на президента за тълкуване на СЕТА"}
{"url": "http://www.mediapool.bg/zachestyavat-kompyutarnite-virusi-s-tsel-otkup-news271227.html", "text": "Лектори и участници във форума бяха представители на европейските институции и държавните органи от сектор киберсигурност, колегите им от САЩ, лектори от големите \r\n\tРосен Желязков от държавна агенция \"Електронно управление“ посочи, че общоевропейските действия за защита са от основно значение и темите, свързани с киберсигурността, правоприлагането и съвместния подход между държавите – членки, са изключително важни за българското председателство на Съвета на Европейския съюз през 2018.\r\n\tПодобряването на капацитета за реакция при киберзаплахи е сред основните предизвикателства, пред които се изправяме днес,  Робърт Нови, заместник-директор на Службата по разследвания към американските Специални служби. От 1995 г. насам в нея функционира , което работи с различните федерални и щатски институции.\n\n\r\n\tПоради ограничения ресурс на отделните агенции да се противопоставят и овладяват киберпрестъпността, публично-частното партньорство е от ключово значение и трябва да заема сериозен дял в организацията за реагиране при кризи, смята американският експерт.\r\n\t ървостепенна и ресурсоемка задача сигурността на потребителите и техните акаунтии. Той обясни, че компанията използва авангардни технологии като използването на самообучаващ се изкуствен интелект, който постоянно реагира на променящата се среда и заплахи. Роботите на социалната мрежа следят за подозрителна активност, многократни опити за вход в потребителските профили, както и рязка промяна на местоположението. Последното е сигурен знак за използване на маскиращи заобиколни маршрути. Това невинаги се прави с престъпна цел и често причината за търсене на анонимност са политики на ограничения и цензура в частни, публични и правителствени мрежи. По тази причина истинските атаки стават още по-трудни за отсяване и блокиране.\r\n\tДруга практика - използването на дронове за криминални дейности, набира все повече популярност в Европа и САЩ, посочиха експерти. Освен за пренасяне на наркотици или оръжие, дроновете могат да се използват от терористични групи за атаки над мирното население. В рамките на Европейския съюз има сериозни разлики в нормативната основа, като в някои държави тя изобщо липсва, а в други е твърде рестриктивна. В бъдеще трябва да се уточняват и подходите за прилагане на ограниченията, в това число и способите са сваляне на нарушителите, без това да заплашва редовния въздушен трафик.", "date": "2017.10.31", "title": "Зачестяват компютърните вируси с цел откуп"}
