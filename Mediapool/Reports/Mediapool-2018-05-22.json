{"url": "https://www.mediapool.bg/mitingi-za-i-protiv-aets-belene-v-sofiya-news279417.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\tПривърженици и противници на намерението на правителството да възобнови проекта за изграждане на АЕЦ \"Белене\" се събраха на митинги в пространството между сградите на Министерския съвет и Президентството във вторник вечерта. Засилена полицейска охрана присъстваше на жълтите павета и разделяше двата протеста.\r\n\t\r\n\tНедоволните от плановете за рестарт на ядрения строеж бяха организирани от \"Демократична България\". Те се събраха пред \"Дондуков\" 2, където издигнаха лозунги \"АЕЦ \"Белене\" – гьол за 3 млрд. лв! Ненаядохте се!\", АЕЦ \"Белене\" – произведено в Китай\", с намигване към обявените от правителството инвеститорски намерения на китайската държавна ядрена корпорация към проекта, както и с надписи, припомнящи думи на премиера Бойко Борисов, че проектът е корупционен. \r\n\t\r\n\tСред демонстрантите освен лидерите на \"Демократична България\" Христо Иванов и Атанас Атанасов, бяха представителите на Единната народна партия Мария Капон и на Движение \"България за гражданите\" Димитър Делчев. В протеста се включиха и Мартин Димитров и Петър Славов.\n\n\r\n\t\r\n\t\"Ние сме за това в българската политика да има ясно поемане на отговорност. Бойко Борисов, който се крие зад АБВ излъга своите избиратели - той не се е явявал с програма, която включва построяването ѝ. Не се е явил с програма, която предполага отказ от съдебна реформа и влизане в банковия съюз, което означава да храним гнили ябълки в банковата система”, посочи пред журналисти Христо Иванов.\r\n\t\r\n\tЖелаещите рестарта на ядрения проект се събраха пред сградата на бившия Партиен дом и бяха предвождани от новоизбрания лидер на АБВ Румен Петков и основателя на партията Георги Първанов. Участниците в тази демонстрация бяха посрещнати от другата с викове \"Мафия\" и \"Тук не е Москва\".\r\n\t\r\n\tПривържениците бяха надъхани от Първанов, който обяви, че целта е \"за пореден път да дадем своето рамо за това да падне мораториумът в Народното събрание, да се ускори строителството и в бъдеще да имаме нова атомна централа \"Белене”, която ще даде чиста енергия, ще осигури много работни места, ще може да генерира инвестиции в бюджета и българската икономика за десетки милиарди\".\r\n\t\r\n\tОтносно критиките, че АЕЦ \"Белене\" е скъп и нерентабилен проект, бившият държавен глава посочи, че в света няма няма губеща ядрена централа и в никакъв случай \"Белене\" няма да струва над 10 млрд. евро, \"Смятам, че въпреки закъснението, това е много рентабилен проект”, заяви Първанов. Според него е задължително държавата да участва в реализацията на проекта.\r\n\t\r\n\tПротивниците на АЕЦ \"Белене\" обаче се оказаха по-издръжливи от привържениците на проекта и след тяхното оттегляне завзеха пространството пред Партийния дом.", "date": "2018.05.22", "title": "Митинги \"за\" и \"против\" АЕЦ \"Белене\" в София"}
{"url": "https://www.mediapool.bg/nzok-nyama-da-chaka-novata-zdravna-karta-za-da-sklyuchi-dogovori-s-bolnitsite-news279409.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tОчаквано Националната здравноосигурителна каса (НЗОК) ще сключва договори с лечебните заведения за тази година според броя на леглата им и нивата на компетентност към 31 март 2018 година, без да изчака влизането в сила на новата национална здравна карта. За това са се договорили Българският лекарски съюз (БЛС) и НЗОК, съобщиха във вторник от съсловната организация.\r\n\tПо-рано от БЛС изразиха остро несъгласие с проекта на новата карта, която предстои да бъде одобрена от Министерския съвет и предвижда без финансиране от касата да останат около 6000 излишни болнични легла.\r\n\tСпоред съсловната организация проектът за Национална здравна карта (НЗК) е изготвен изцяло от Министерство на здравеопазването, без да е разглеждан и съгласуван с всички членове на Националната комисия и не е утвърден или приет от нея по същество. \r\n\t\"Липсата на обсъждане, респективно – на постигнат консенсус, са довели до множество несъответствия, които пряко ще увредят правата на пациентите и изпълнителите на медицинска помощ, при условие, че Националната здравна карта бъде приета в публикувания вариант\", се посочва в становището на БЛС. \r\n\t \r\n\tСпоред съсловната организация в голямата си част проектът не отразява становищата на комисиите за изготване на областните здравни карти и при изработването на Националната здравна карта е подходено напълно механично, като в някои случаи са допуснати и очевидни недоразумения.\r\n\tСпоред БЛС при определянето на потребностите на населението и наличието на съответни медицински структури за тяхното покриване не са взети предвид алгоритмите на клиничните пътеки и това само по себе си води до механично затваряне на работещи клиники/отделения.\r\n\t \r\n\tВ становището си до институциите Българският лекарски съюз категорично заявява, че не подкрепя проекта за Национална здравна карта и апелира към членовете на Министерски съвет да върнат проекта за доработването му от националната комисия, която според медиците трябва да вземе предвид изложените аргументи и да се съобрази с постъпилите становища по оповестения проект.", "date": "2018.05.22", "title": "НЗОК няма да чака новата здравна карта, за да сключи договори с болниците"}
{"url": "https://www.mediapool.bg/kitaiska-firma-iska-da-sglobyava-kamioni-v-bulgaria-news279410.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНай-големият китайски производител на тежкотоварни камиони има намерение да построи в България завод за сглобяване на машините, съобщиха от транспортното министерство във вторник. Представители на \"Синотрак\" (China National Heavy Duty Truck) са запознали с тези свои планове заместник-министъра на транспорта, информационните технологии и съобщенията Велик Занчев.\r\n\tОт ведомството не дават подробности за размера на евентуалната инвестиция, местоположението на планирания завод и големината му.\r\n\tПосочва се, че китайската държавна фирма е добре позната на европейския пазар и вече има разкрити офиси в някои държави на Европейския съюз. \"Синотрак\" е създадена през 1960 г., а от 2009 г. дял в нея има немският концерн МАН. За миналата година оборотът на компанията е бил 11 млрд. евро, допълват отминистерството.", "date": "2018.05.22", "title": "Китайска фирма иска да сглобява камиони в България"}
{"url": "https://www.mediapool.bg/regionalnite-planove-bavyat-investitsii-za-16-mlrd-lv-vav-vodniya-sektor-news279405.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tРегионалните прединвестиционни проучвания бавят инвестиции за 1.6 млрд. лв. във водния сектор и има риск от загуба на европейски средства, точно така както се случи и през изминалия програмен период. Това стана ясно по време на дискусионния форум \"Новите инвестиции във ВиК инфраструктурата\", в който участваха вицепремиерът по еврофондовете Томислав Дончев и министрите на екологията Димо Ненов и на регионалното развитие Николай Нанков.\r\n\tКъм момента от общия ресурс от 2.3 млрд. лв. в сектор \"Води\" по оперативна програма \"Околна среда\" ОПОС реално усвоени са едва 109 млн. лв. и то предимно за писане на планове и стратегии. Едва три са приключилите водни проекти – пречиствателните станции на Шумен, Раднево и Банско, чието изграждане започна още през миналия програмен период. Това стана ясно от думите на министъра на екологията Нено Димов и справка в информационната система за еврофондовете ИСУН.\r\n\tПрез настоящия програмен период 2014 – 2020 г. към момента право на еврофинансиране имат само 14 области, които се обслужват от един оператор. Това са Бургас, Варна, Видин, Враца, Добрич, Кърджали, Перник, Пловдив, Русе, Силистра, Сливен, Стара Загора, Шумен и Ямбол. Проблемът е, че регионалните прединвестицонни проучвания за тях се бавят, което забавя и инвестициите във ВиК мрежата.\r\n\tЗа други шест области тепърва предстои да бъдат възложени регионалните прединвестиционни проучвания, които са основата за инвестиции във ВиК сектора и най-вероятно те няма да успеят да изпълнят проектите си до края на 2023 г.\r\n\tНеясно по какви причини се бавят и инвестициите във ВиК мрежата на област Смолян, която има изготвен проект още от миналия програмен период, но все още няма подписан договор по настоящата ОПОС.\n\n\r\n\tШест области - Благоевград, Кюстендил, Монтана, Ловеч, Разград и Пазарджик - се обслужват от повече от един воден оператор и на практика остават без еврофинансиране.\r\n\tПо линия на ОПОС се финансират само водни обекти в градове с население над 10 000 жители. Така на практика всички малки градове и села останаха без финансиране, след като земеделският министър Румен Порожанов обяви, че парите не достигат по Програмата за развитие на селските райони и водни проекти няма да бъдат финансирани повече.\r\n\tРегионалният министър Николай Нанков пък нееднократно обещаваше до края на миналата година, най-късно до края на януари 2018 г., да внесе Закона за ВиК, в който да се предвиди специален фонд за финансирането на водната инфраструктура за две трети от България, но това така и не се е случило и до днес.\r\n\tТака равносметката към момента – пет години след началото на настоящия програмен период е оползотворен ресурс от около 5 на сто от бюджета. \r\n\tИзпълнението на водните проекти \r\n\tВ сектор \"Води\" е насочен най-големият ресурс по оперативна програма \"Околна среда\" – 2.3 млрд. лв., което е около две трети от бюджета на програмата. Към момента са подписани 24 договора на обща стойност 946 млн. лв. (41% от бюджета). От тях 17 са инфраструктурни на стойността 836 млн. лв., а безвъзмездната финансова помощ за тях е 620 млн. лв., отчете Нено Димов.\r\n\tИзпълнени към момента са три проекта за пречиствателните станции на Шумен, Раднево и Банско. Те са част от т.нар. фазирани проекти, чието изпълнение започна през миналия програмен период. Останалите са на общините Тервел, Варна, Видин, Враца и Ямбол. Общо осем проекта за 207 млн. лв.\r\n\tС изключение на водния цикъл на Враца, всички останали седем проекта ще приключат до края на годината, каза Нено Димов в отговор на въпрос на Mediapool. Изпълнението на проекта на Враца е удължено до 2021 г., а причината за забавянето са отчуждителни процедури, посочи той.\r\n\tВ процес на изпълнение са още 9 водни проекта, т.нар. ранни. От тях четири са т.нар. големи на общините Пловдив, Плевен, Добрич и Асеновград за близо 335 млн. лв.\r\n\tВ начален етап е изпълнението на другите пет – за общините Чирпан, Айтос, Елхово, Приморско и Тутракан за общо 78 млн. лв.\r\n\tСлед изграждането на водната инфраструктура в тези населени места ще се подобрят условията за живот на над 1 млн. българи, каза Нено Димов.\r\n\tПо думите му в момента е стартирала процедура за строителство на ВиК Смолян.\r\n\tНовите процедури за 1.6 млрд. лв.\r\n\tПрез тази година се предвижда откриването и на 3 нови процедури по приоритетна ос \"Води\", каза Нено Димов.\r\n\tЕдната е за разработване на новия цикъл Планове за управление на речните басейни за периода 2021-2027 на стойност 24 млн. лв.\r\n\tДругата е за разработване на 6 нови регионални прединвестиционни проучвания за новоконсолидирани ВиК оператори с максимална стойност 23 млн. лв.\r\n\tВ следващите два месеца се надяваме да отворим схемите за финансиране на ВиК инфраструктурата за 14-те консолидирани области, каза Нено Димов. За целта трябва да са приключили регионалните прединвестиционни проучвания за тях, които анализират инвестиционните нужди от ВиК инфраструктура.\r\n\tСлед подготовката на прединвестиционното проучване за Столична община предстои да се отправи покана и за ВиК строителство и за територията на София-град, каза Нено Димов.\r\n\tКъм момента е ясно, че с оставащия ресурс от 1.6 млрд. лв. предстои да бъде реконструирана и изградена близо 1300 км ВиК мрежа. Ще се построят и две нови пречиствателни станции за отпадъчни води в област Бургас – едната ще обслужва курортите \"Св. Влас\" и \"Елените\", а другата е в Карнобат. Ще бъде изградена и една пречиствателна станция за питейни води в Шумен. Други 15 пречиствателни станции за отпадъчни води, една за питейни води и още 146 помпени станции ще бъдат реконструирани, както и колектори и вътрешна ВиК мрежа. Тези обекти са определени на базата на регионалните прединвестиционни проучвания в 14-те области.\r\n\tПо тях са работили над 150 инженери, електроинженери, конструктори, геолози, юристи и икономисти в продължение на 2 години. Цялата информация е подредена в 3300 класьора.\r\n\tВсички водопреносни системи са били проверени за здравина, енергийна ефективност, загуби на вода, а канализационните колектори са били обследвани с телевизионни камери, за да се види как работят, дали са амортизирани и дали трябва задължително да бъдат подменени. Цялата информация е била дигитализирана, направени са хидравлични модели, с които се симулира работата както в нормални, така и в екстремни условия – при наводнения, демографски проблеми и други, каза директорът на дирекция „Водоснабдяване и канализация“ в МРРБ Иванка Виденова.\r\n\tПо думите ѝ предложени са конкретни инженерни решения за всеки обект – от площадките до използваните материали. Направен е и графика за предстоящите 196 обществени поръчки, от които 99 са за строителство, а 97 за услуги, каза зам.-министърът на регионалното развитие Малина Крумова. Тя посочи, че се предвижда да бъдат изпълнени 92 обекта за водоснабдяване и 59 за канализация.\r\n\tЕС ще дава пари за ВиК инфраструктурата и след 2020 г. \r\n\tВицепремиерът по еврофондовете Томислав Дончев каза, че европейските инвестиции във ВиК инфраструктура ще продължат и след 2020 г., а България може да разчита на почти същите европари както и през настоящия програмен период – около 2 млрд. лв.\r\n\tСредства ще има, но те ще се отпускат на принципа пари срещу реформа, а реформата във ВиК отрасъла у нас тече от 2009 г., напомни Николай Нанков. Той допълни, че сектора трябва да се реформира така че да даде устойчиви резултати от финансова, технологична и екологична гледна точка.\r\n\tВиК отрасълът е жизнено важен и активите в него са огромни – близо 90 000 км мрежа. Това се равнява на 250 магистрали като \"Тракия\" и е над два пъти повече от цялата пътна мрежа – републиканска и общинска, която е общо около 40 000 км, направи ефектно сравнение Нанков. Като допълнителна трудност в поддръжката на ВиК системата посочи факта, че тя е под земята и течовете трудно се виждат.\r\n\tВодата е стратегически ресурс, който няма заместител и достъпът до нея ще е по-важен от достъпа до петрола, каза Томислав Дончев.", "date": "2018.05.22", "title": "Регионалните планове бавят инвестиции за 1.6 млрд. лв. във водния сектор"}
{"url": "https://www.mediapool.bg/kakvo-kazaha-putin-i-radev-sled-parvata-si-sreshta-news279381.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\tРуският президент Владимир Путин прие в лятната си резиденция в Сочи българския си колега Румен Радев. Срещата завърши с петминутен протоколен брифинг, а новината от първото посещение на Радев в Русия е, че до дни там ще замине и премиерът Бойко Борисов. \r\n\t \r\n\tПутин обяви курс към \"възстановяването на пълноформатните руско-български отношения\", а Радев каза, че Европа и Русия не искат връщането на Студената война и България е готова да работи, за да не се случи това. \r\n\t \r\n\tОт изявлението на двамата стана ясно, че конкретни общи проекти ще бъдат обсъдени при предстоящата визита на премиера Бойко Борисов в Русия, която ще се проведе до края на месеца. \n\n\r\n\t \r\n\t\r\n\t \r\n\t \r\n\t\r\n\t \r\n\t\r\n\t \r\n\t\r\n\t \r\n\t\r\n\t \r\n\t\r\n\t \r\n\t\r\n\t \r\n\t \r\n\t\r\n\t \r\n\t\r\n\t \r\n\t\r\n\t \r\n\t\r\n\t \r\n\t\r\n\t \r\n\t\r\n\t \r\n\tОт българска страна в разговора участваха също началникът на кабинета на президента Иво Христов, главният секретар Димитър Стоянов и външнополитическият секретар Атанас Кръстин, който се очаква да е новият български посланик в Москва. В делегацията на Радев не присъстват министри или зам.-министри, каквато е обичайната практика. \r\n\t \r\n\tСред участниците от руска страна бяха министрите на промишлеността и търговията Денис Мантуров, на енергетиката Александър Новак, както и заместник-министърът на външните работи Александър Грушков.", "date": "2018.05.22", "title": "Какво казаха Путин и Радев след първата си среща?"}
{"url": "https://www.mediapool.bg/borisov-na-speshna-energiyna-vizita-v-moskva-news279389.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБългарският премиер Бойко Борисов заминава на спешна среща с руския президент Владимир Путин, на която трябва да бъде обсъдено възстановяване на доверието и пълномащабното сътрудничество между двете държави след спирането на проектите АЕЦ \"Белене\", газопровода \"Южен поток\" и петролопровода \"Бургас-Александруполис\". Това стана ясно след разговора на българския държавен глава Румен Радев с руския му колега, който го прие във вторник в резиденцията си в Сочи.\r\n\tПутин обяви, че чака до няколко дни Борисов, за да бъде продължена започнатата с Радев дискусия по широк кръг от теми.\r\n\tПо-рано във вторник от Министерския съвет потвърдиха предстоящото посещение на премиера в Русия, което ще се състои до края на месеца. Източници на Mediapool твърдят, че визитата се подготвяла от около три седмици и голяма част от министрите били в неведение за нея. Не е ясно кое налага спешното заминаване на Борисов в Русия, което бе  и се оказа едва ли не най-важната новина от дълго подготвяното посещение на българския президент в Москва.\r\n\t\"Росатом\" е готова да участва в търга за АЕЦ \"Белене\"\r\n\tСамият Радев изтъкна преди ден пред Медведев, че предстои българският парламент да гласува предложението на правителството за рестарт на проекта АЕЦ \"Белене\". Енергийният министър Теменужка Петкова внесе доклад с варианти за оползотворяване на оборудването, произведено за АЕЦ \"Белене\", включващи рестарт на проекта и обявяване на търг за стратегически инвеститор.\n\n\r\n\tШефът на руската \"Росатом\" Алексей Лихачов заяви във вторник пред руски журналисти, че компанията му е готова да участва в подобен търг при всички положения и \"думата имат българите\". Досега концернът е заявявал интерес само да кредитира строежа и да участва като негов изпълнител.\r\n\tПарламентарно решение за \"Белене\" най-рано в началото на юни\r\n\tРешението на българския парламент за АЕЦ \"Белене\" обаче може да се очаква най-рано в началото на юни, тоест след завръщането на Борисов от Русия. Плановете на председателя на парламентарната енергийна комисия Делян Добрев от ГЕРБ са докладът на Петкова за \"Белене\" да се разгледа от ръководената от него комисия идната седмица, а гласуването в пленарна зала да е по-следващата седмица, каза самият той пред Mediapool. Засега заминаването на премиера в Русия ще налагало друг график.\r\n\tВърви се обаче по-скоро към решение за даване мандат на правителството да обяви търг за инвеститор в АЕЦ \"Белене\", без обаче да се сваля мораториумът върху проекта. Идеята е това да се случи, ако бъде избран инвеститор, твърдят източници от ГЕРБ пред Mediapool.\r\n\tРадев: Трудно е в условията на санкции и недалновидно говорене\r\n\tОт петте минути  не стана ясно как руският президент гледа на предложението на българския си гост за изграждане на пряк газопровод от Русия към България. Предложението на Радев бе изтълкувано от руските медии като искане за рестрат на \"Южен поток\" – проектът, прекратен от Путин в края на 2014 г. заради настояването на Европейската комисия той да е съобразен с европейското антимонополно законодателство.\r\n\tЗастанал редом до Путин, Радев заяви пред журналисти, че основната цел на посещението му е възстановяването на диалога и доверието между двете страни на най-високо политическо ниво. Той допълни, че знае, че е трудно да говорим за доверие след три спрени мащабни проекта, в условията на санкции и ограничителни режими, както и след недалновидно политическо говорене в последните години.\r\n\t\"Радващото е, че в резултат и на моята визита имаме положителен импулс на българското правителство, което се зае по-сериозно с българо-руските отношения, заговори се и за възобновяване на някои от спрените проекти\", посочи Радев.\r\n\tТой каза още, че е подновил поканата си към Путин да посети България. Въпросът е какво ще мотивира Путин да направи това, след като руският посланик в София заяви още преди година пред бТВ: \"просто президентът да пристигне да пие чай или кафе с българския президент е несериозно\", допълвайки, че трябва да се подготвят конкретни проекти.\r\n\tПутин: Добър сигнал за възстановяване на отношенията в пълен формат\r\n\t\"Смятам, че визитата на президента (Радев) е добър сигнал за възобновяване на руско-българските отношения в пълен формат\", заяви на свой ред Путин.\r\n\tСрещата между двамата започна с акценти на руския президент върху предстоящото честването на Деня на славянската писменост 24 май и отпразнуваната вече 140-годишнина от освобождението на България от османско владичество.\r\n\t\"Сега няма да засягам въпроси от икономически характер, само ще отбележа, че през миналата година наблюдавахме ръст на стокообмена, което не може да не ни радва. Но ние имаме далеч повече възможности от тези, с които днес се занимаваме и от тези, които сме постигнали. След няколко дни ще имаме удоволствието да приемем в Москва министър-председателя на България, с когото ще продължим тези дискусии\", каза Путин, цитиран от пресслужбата на Кремъл.\r\n\t\"Очаквам днес да направим един стратегически преглед на нашите двустранни отношения, за да констатираме не само силните традиции и огромният потенциал, който имаме, но и да обосновем необходимостта от реални действия. Имаме много взаимни интереси, както казахте – в търговията, икономиката, образованието и културата. Надявам, че днес ще проведем откровен и задълбочен диалог, който да даде импулс на нашите правителства да продължат работата в тези посоки\", заяви на свой ред Радев.\r\n\tПоредни нови разговори за \"Белене\" и \"Южен поток\"\r\n\tОчакванията са визитата на Борисов в Москва да е свързана най-вече с енергетиката. Радев подгря темата, лансирайки по време на срещата си с Медведев искане за директни газови доставки по дъното на Черно море чрез \"Български поток\", който да замени прения през 2014 г. \"Южен поток\".\r\n\tДосега Русия винаги е отклонявала темата за рестарт на \"Южен поток\", поставяйки условие за \"железобетонни гаранции\" от страна на Европейската комисия за реализацията му. Брюксел обаче не бърза да дава такива, а изчаква да види резултатите от предпроектното проучване за изграждането на газовия хъб \"Балкан\" за източниците за захранване, капацитет, рентабилност и евентуална цена.\r\n\tСлед срещата между Радев и Путин, руският енергиен министър Александър Новак, който участваще в нея, отново повтори, че \"Русия е готова да обсъди съвместни газови проекти с България при условие, че те бъдат гарантирани от българското правителство и Европейския съюз\".\r\n\t\"По принцип Русия не се отказва от сътрудничество. Ние сме готови да разгледаме всички тези варианти. За нас е важно да има гаранции за това, че всички тези големи проекти - бъдещи инфраструктурни проекти, които са възможни, са гарантирани от гледна точка на купувачи на газ, гарантирани и от гледна точка на съответствие с изискванията на европейското законодателство\", посочи Новак.\r\n\tДоговаряне на руски газ за хъба реално ще легитимира плановете на Борисов за изграждането на газовия център край Варна.\r\n\tВизита на Борисов и в Украйна\r\n\tОт Министерския съвет уточниха, че Борисов ще посети Русия в качеството си на български премиер, а не на ротационен председател на Европейския съвет, макар че посещението му било съгласувано с лидерите на Германия и Франция.\r\n\tВ края на тази седмица Бойко Борисов ще посети и Украйна.\r\n\tВсе още не е ясно дали при посещението си в руската столица Борисов ще бъде придружаван от енергийния си министър Теменужка Петкова.\r\n\tРуснаците чакат вариантите за \"Белене\"\r\n\tСпоред руската държавна агенция ТАСС българското енергийно министерство било длъжно да представи на руската страна до юли варианти за използване на вече доставеното оборудване за АЕЦ \"Белене\". Това ставало ясно от подготвените документи за срещата на Владимир Путин с Румен Радев.\r\n\t\"До края на юни 2018 г. българското Министерство на енергетиката трябва да представи варианти за използване на произведеното в руската страна оборудване, включително рестарт на проекта\", се отбелязва в материалите, цитирани от руското издание. В тях било посочено още, че руската държавна корпорация \"Росатом\" може да завърши преговорите за удължаване на живота на VI блок на АЕЦ \"Козлодуй\" до края на юли 2018 г.\r\n\tОт ведомството обаче обясниха пред Mediapool, че нямат ангажимент да предоставят подобни материали на руската страна и най-вероятно ТАСС визира задължението на министър Теменужка Петкова до края на юни да се внесе в българския парламент доклад с вариантите за използването на произведеното оборудване. Документът реално беше заведен в Народното събрание и се предвижда да бъде разгледан най-рано през следващата седмица, по неофициална информация. Предстои да се види какво ще е решението на депутатите и дали те ще свалят наложения през март 2012 г. мораториум върху строежа преди отпътуването на Борисов за Москва.\r\n\t \r\n\tВ доклада като най-оптимален вариант се разглежда обявяването на процедура за привличане на стратегически инвеститор в проекта, като държавата участва с апортна вноска оборудването, площадката за ядрената централа и лицензите. Петкова обяви готовност такъв търг да се обяви до края на 2018 г. и акцентира върху проявения от Китайската държавна ядрена корпорация интерес да финансира доизграждането на атомната централа със свои средства и без държавни гаранции и договори за изкупуване на тока. В доклада обаче се разглежда възможността и проектът да бъде приключен от \"Българския енергиен холдинг\" или от НЕК, в чиито активи в момента е замразеният строеж. Разгледана е опция и довършване на АЕЦ \"Белене\" в руски заем по модела на унгарската АЕЦ \"Пакш 2\".\r\n\t \r\n\t\"Росатом\" запазва готовност да участва в ядрения проект\r\n\tТАСС припомня, че българският президент е заявил в понеделник на срещата си с руския премиер Дмитрий Медведев, че възобновяването на строежа на АЕЦ \"Белене\" предполага и руско участие. Такова неведнъж е заявявала и министър Петкова, тъй като строежът се прави то технология на \"Росатом\" и внедряването и въвеждането ѝ в експлоатация не може да стане без производителя на оборудването\r\n\t\"Росатом\" е готова да помогне на България в реализацията на проекта, заяви и първият зам.-ръководител на корпорацията Кирил Комаров. Китайската национална ядрена корпорация (CNNC) също е потвърдила своя инвестиционен интерес към реализацията на проекта, припомня ТАСС.\r\n\tПрезидентът Радев, в чиято делегация няма нито един министър или зам.-министър, преди ден изрази задоволство, че \"в последните седмици българското правителство излезе от летаргията по отношение на Русия\". Той окачестви като \"похвално, но недостатъчно\" неотдавнашното посещение на българския енергиен министър Теменужка Петкова в Русия, откъдето тя обяви \"размразяването\" на спрения проект за АЕЦ \"Белене\".", "date": "2018.05.22", "title": "Борисов на спешна енергийна визита в Москва"}
{"url": "https://www.mediapool.bg/turski-pilot-na-sauditski-airbus-spasi-151-patnitsi-s-katsane-po-korem-news279408.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tТурският пилот Юмит Атлатърлар се превърна в герой, като спаси живота на 151 души на борда на саудитски Airbus.\r\n\tAirbus А330 излетял от Медина по посока на столицата на Бангладеш Дака със 140 пътници на борда и 10 души екипаж, но пилотите бързо установили проблем в хидравличната система на самолета, съобщава Бюрото по разследвания на саудитската гражданска авиация.\r\n\tНа видеоклипове в социалните мрежи се вижда как самолетът се приземява по корем и в сноп от искри, без обаче да причини пожар.\r\n\tПилотът Юмит Атлатърлар успешно е извършил приземяването след установен проблем в хидравличната система. Независимо от сложните обстоятелства той е задържал на пистата летателния апарат и така е дал възможност за евакуацията на пътниците и екипажа.\r\n\tПо информация на Франс прес при аварийното кацане са ранени 53 души, един от които сериозно.\n\n\r\n\t\"Пътниците бяха евакуирани. Петдесет и двама от тях са ранени леко, а една пътничка има няколко фрактури и понастоящем получава медицински грижи\", съобщава Бюрото по разследвания, цитирано от Саудитската агенция по печата.\r\n\tПо случая е започнало разследване. Според саудитските медии самолетът дълго време е кръжал над летището в Джеда преди да осъществи аварийното приземяване.\r\n\tПрез януари 2004 г. Боинг 767 на саудитските авиолинии се приземи по подобен начин в Медина, при което бяха ранени 29 души.", "date": "2018.05.22", "title": "Турски пилот на саудитски Airbus спаси 151 пътници с кацане \"по корем\""}
{"url": "https://www.mediapool.bg/roditeli-signalizirat-za-greshen-vapros-v-maturata-po-balgarski-ezik-news279380.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЗа сгрешен въпрос в матурата по български език и литература, която беше в понеделник, сигнализираха родители в социалните мрежи.\r\n\tСтава въпрос за задача номер 7, в която се иска да се посочи правилно написаното изречение от четири възможни. Въпросът кое обаче е правилното изречение е спорен.\r\n\tЕто и задачата:\r\n\t\"В кое от изреченията не е допусната граматическа грешка:\r\n\tА) Гласуваните поправки в новия закон ще засегнат пряко въздушния и сухопътен транспорт в страната.\r\n\tБ) Убедително написаното мотивационно писмо на младия и амбициозен кандидат впечатли комисия.\r\n\tВ) Още утре г-н Каменов, адвоката на братовчедка ми, ще те потърси, за да подготвиш необходимите документи.\r\n\tГ) По Искърско дефиле, което е с дължина около 100 км, са разположени множество интересни обекти.\"\r\n\tСпоред отговорите на теста, публикувани в сайта на Министерството на образованието и науката, верният отговор е Б - т.е. това изречение е правилно. Според родители и според някои специалисти обаче в него думата \"комисия\" трябва да бъде членувана и това прави и това изречение грешно.\n\n\r\n\tЛогиката им е, че става въпрос за определена комисия - тази, която оценява кандидата, а не някаква произволна комисия. Според други специалисти обаче е възможно думата да е без определителен член, тъй като не е посочено изрично за каква комисия става въпрос.\r\n\tТози въпрос носи 1 точка от 100 възможни.\r\n\tОт Министерството на образованието и науката обаче отричат въпросът да е сбъркан. Според държавния експерт по български език в МОН Александър Трингов във втория възможен отговор няма граматическа грешка. \"В словосъчетанието \"впечатли комисия\" не е задължително - няма правило, което да изисква членуване на допълнение, което е употребено след глаголна форма в минало свършено време. Тоест, комисията може да е известна, може да не е известна и в случая това изречение е извадено от контекст“, посочи Трингов и добави, че членуването на думата \"комисия\" в случая не е задължително.\r\n\tТой обясни, че грешката в първия отговор е липсата на членуване на второто определение към предмета \"транспорт\" - \"сухопътния\" вместо \"сухопътен\". В третия отговор грешката е в употребата на кратък определителен член (\"адвоката\"). В последния отговор трябва да се членува \"Искърско дефиле\". Според Трингов за тези три варианта има граматично правило да се използва определителен член. Това изискване не важи за посочения от министерството като правилен отговор Б.", "date": "2018.05.22", "title": "Родители сигнализират за грешен въпрос в матурата по български език"}
{"url": "https://www.mediapool.bg/mondial-2018-rusiya-krie-neugledno-selo-ot-chuzhdentsite-s-trimetrova-ograda-news279404.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tРуските власти са издигнали висока ограда пред порутени постройки близо до тренировъчната база на френския национален отбор за Световното първенство по футбол, създавайки т.нар. \r\n\t\r\n\t\"Нас никой не ни е питал\", споделя жена, пожелала името ѝ да не бъде съобщавано. \"Администрацията реши да направи това – и готово. Добре че си бях вкъщи. Трябваше да си отворя вход и проход към градината\", казва жената. Нейна съседка, представила се като Кристина, споделя: \"Нас ни оградиха, като че ли сме ненормални хора. Защо скриват къщите? Къщите са такива, каквито са\".\r\n\tРуските власти не за пръв път се опитват да крият от гости неща, за които им е неловко. Посещенията на президента Путин по регионите често са съпроводени от отчаяни опити да бъдат приведени в ред, отбелязва \"Таймс\".\r\n\tКолкото повече наближава футболният шампионат, който ще се проведе от 14 юни до 15 юли в 11 градове на Русия, толкова повече на тези места се въвеждат забрани и ограничения. Влизането в тези 11 градове вече е ограничено, полицията масово проверява жилища и задържа граждани без регистрация. \n\n\r\n\tНа остров Октябрский в Калининград, където освен стадиона има и жилищни сгради, е въведен специален режим – всички обитатели трябва да получат пропуски. Стадион \"Глебовец\", на който ще тренира националният отбор на Франция, е обграден със стена, а базата \"Сатурн\", където ще живее самият Роналдо, фактически е превърната във военен обект, предаде тв \"Дождь\".\r\n\tВластите закриват руските градове не само за техните граждани и усилено се опитват да прикрият Русия от чужденците. Освен случая с издигнатата ограда около с.", "date": "2018.05.22", "title": "Мондиал 2018: Русия крие неугледно село от чужденците с триметрова ограда"}
{"url": "https://www.mediapool.bg/tasko-ermenkov-se-izvini-za-sluhovete-za-otrovenata-voda-news279406.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tДепутатът от БСП Таско Ерменков се извини във вторник заради публикацията си във Фейсбук отпреди два дни, че водата на София може да е опасна за пиене. Той обясни, че не е искал да всява паника в столицата, а да задейства институциите.\r\n\t\"Може някои от гражданите да са били наистина уплашени и да съм създал душевен дискомфорт, за което моля да бъда извинен, но има и други граждани\", каза Ерменков.\r\n\tИнтересно е кои са били тия други граждани, които са били благодарни на Ерменков за разпространяването на неверни слухове.\r\n\tГЕРБ поиска оставката на депутата и подаде сигнал срещу него в прокуратурата за всяване на страх сред населението. Ерменков каза, че би подал оставка, но не заради ГЕРБ, а ако загуби доверието на избирателите си.\r\n\tЛидерът на БСП Корнелия Нинова също обясни, че Ерменков е допуснал грешка.\n\n\r\n\t\"Начинът, по който Таско е представил информацията, за нас е неправилен. Това не е основание, разбира се, той да бъде изключен от групата или да напуска парламента, но е достатъчно основание да поднесе извинение на софиянци, които са се почувствали заплашени или засегнати\", каза Нинова.\r\n\tЗа ГЕРБ извинението не е достатъчно.\r\n\t\"Тази минноподривна дейност, която в Наказателния кодекс е определена като тероризъм… Аз не казвам, че Ерменков е терорист, това ще реши прокуратурата. Не приемаме извинението на г-н Ерменков\", коментира депутатът от ГЕРБ Тома Биков.", "date": "2018.05.22", "title": "Таско Ерменков се извини за слуховете за отровената вода"}
{"url": "https://www.mediapool.bg/organizatsiyata-na-amerikanskite-darzhavi-ne-priznava-maduro-za-zakonen-prezident-news279411.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tОрганизацията на американските държави (ОАД) не признава резултата от президентските избори във Венецуела, заяви нейният генерален секретар Луис Алмагро, цитиран от ТАСС.\r\n\t\"Ние не признаваме Николас Мадуро за законен президент на Венецуела\", каза Алмагро в изявление, публикувано на уебсайта на ОАД.\r\n\t\"Венецуела има нужда от преходно правителство, което да създаде легитимна избирателна система, която на свой ред да позволи да се намерят решения за страната\", заяви той.\r\n\tПо данни на Националния избирателен съвет на Венецуела Мадуро е събрал почти 6,2 милиона гласа на изборите в неделя, а неговият основен съперник Енри Фалкон е спечелил 1,9 милиона гласа.\r\n\tСтраните от Групата от Лима обявиха вчера, че са решили да извикат посланиците си във Венецуела за консултации, и казаха, че не признават резултата от изборите, тъй като ги смятат за нелегитимни. САЩ също не признаха изборния резултат.", "date": "2018.05.22", "title": "Организацията на американските държави не признава Мадуро за законен президент"}
{"url": "https://www.mediapool.bg/shefat-na-kat-blagoevgrad-e-zadarzhan-za-koruptsiya-po-signal-na-zhurnalist-news279403.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tШефът на КАТ-Благоевград Данаил Стоицов е задържан по подозрения за участие в корупционна схема във вторник при акция на дирекция \"Вътрешна сигурност\" на МВР и спецпрокуратурата.\r\n\tРазследването е образувано по сигнал на местния журналист Иван Хамбарджисйки, който подал сигнал преди 3 месеца. По думите му българи и македонци се оплакали от порочна схема в КАТ-Благоевград, при която се регистрирали коли срещу подкупи от по 50 до 100 лева.\r\n\t\"По моя информация посредниците са трима души – двама мъже и една жена от Благоевград. Всеки ги знае в областния център, сутрин от 6.30 часа са в КАТ-Благоевград. На ден те уреждат от 10 до 15 номера на коли. Има покровител – заместник-директорът на ОД на МВР в Благоевград. Той покровителства не само тази схема, има и други схеми в дирекцията и в скоро време ще излезе наяве всичко – чадър над крими контингента и на незаконни деяния в цялата област\", обясни пред БНР Хамбарджийски.\r\n\tДанаил Стоицов беше изведен с белезници от сградата на КАТ. Той коментира пред медиите, че арестът му е след сигнал и медийни публикации, но се чувствал невинен.", "date": "2018.05.22", "title": "Шефът на КАТ-Благоевград е задържан за корупция по сигнал на журналист"}
{"url": "https://www.mediapool.bg/zavod-za-bronirani-avtomobili-zaraboti-v-samokov-news279415.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПървият в България завод за производство на бронирани автомобили бе открит във вторник в Самоков. В базата са инвестирани 5 млн. лв. от компанията \"Самарм\", обединила в себе си фирмите от отбранителната индустрия \"Самел-90“ и \"Интернешенъл Арморед Груп БГ“. \"Самел-90\" от 50 години произвежда радиосмутители - основно за износ, и предлага комуникационни услуги, а \"Интернешънъл Аморед Груп\" има 20-годишен опит в дизайна и производството на бронирани автомобили и стъкла, както и заводи в редица държави..\r\n\t\"Самарм\" е изградила технологична линия за производство и оборудване на различни видове бронирани машини и асемблиране на автомобили за нуждите на отбранителната индустрия и полицията. Първите български автомобили вече са произведени и бяха представени на откриването, в което участва и зам.-министърът на икономиката Лъчезар Борисов.\r\n\tТой коментира инвестицията като изключително позитивен сигнал за отбранителната индустрия, която има важно значение и като сектор от икономиката, осигуряващ сериозни приходи и висококвалифицирани работни места.\r\n\tБорисов отчете тенденция на повишаване на инвестициите в производството. По думите му, в резултат на работата на Министерството на икономиката за подобряване на бизнес климата и условията за инвестиции, през последната година ускорено се развива машиностроенето и автомобилостроенето, за което свидетелства и сегашното вложение, което е част от 7.2-процентовия ръст на инвестициите в страната през първото тримесечие на 2018 г.", "date": "2018.05.22", "title": "Завод за бронирани автомобили заработи в Самоков"}
{"url": "https://www.mediapool.bg/filipinskiyat-prezident-ako-iskate-da-zhiveete-po-dalgo-stoite-v-zatvora-news279412.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tФилипинският президент Родриго Дутерте каза на заподозрените в незаконна търговия с наркотици да потърсят начин да бъдат арестувани и после да останат в затвора, ако искат да живеят по-дълго, предаде Асошиейтед прес.\r\n\tТова е поредната заплаха, отправена от Дутерте при кървавата му борба с наркодилърите във Филипините. Той не каза срещу кого конкретно е отправено предупреждението му, но имаше предвид хората, забогатели чрез незаконна търговия с наркотици в провинция Себу.\r\n\t\"Искате ли да живеете по-дълго? Стойте в затвора . . . Не излизайте оттам. Това няма да бъде здравословно за вас\", заяви президентът в предавана по телевизията реч.\r\n\tПрез 2016 г. обаче полицията застреля в затвора кмет, свързан с незаконна търговия с наркотици. Органите на реда казаха, че това е станало при престрелка, но според следователи е ставало дума за ликвидиране.", "date": "2018.05.22", "title": "Филипинският президент: \"Ако искате да живеете по-дълго, стойте в затвора“"}
{"url": "https://www.mediapool.bg/kalina-krumova-s-ucheni-dami-tvoryat-psihotestove-za-shofyorite-sreshtu-blizo-500-hil-lv-news279371.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБившият депутат от \"Атака\" Калина Крумова, която сега е , работи заедно с три представителки на БАН по осъвременяването на психотестовете, които държат професионалните шофьори и тези с отнети права. Общата стойност на проекта е 453 600 лв. от еврофондовете по линия на оперативна програма \"Транспорт\". Това стана ясно от съобщение на Институт за изследване на населението и човека (ИИНЧ) при БАН с директор проф. д-р Антоанета Русинова-Христова, която е и ръководител на проекта. \r\n\tЦелта е да се осъвременят използваните в момента психологически методики за оценка на психологическата годност на водачи, извършващи обществен превоз на пътници и товари и шофьорите, които временно са лишени или са загубили правоспособност за управление на моторно превозно средство, е посочено в съобщението на ИИНЧ.\r\n\tПо проекта се разработва профил на рисковия водач и се определят какви характеристики - когнитивни, социални и личностни, имат влияние върху поведението му на пътя. Идеята е да се подготвят програми за превенция на водачи, за които е установен рисков профил.\r\n\tИнициативатаза проекта е на Министерството на транспорта, информационните технологии и съобщенията. Поводът е ангажиментът на страната ни към европейската политика за нулева смъртност на пътя – цел до 2050 г., и намаляване на половина на броя на загиналите и на тежко ранените до 2020 г. спрямо 2010 г. За България това означава, че броят на жертвите трябва да бъде намален до 388, при над 707 загинали през миналата година.\r\n\tТай като според официалната статистика над 90 на сто от катастрофите у нас се дължат на човешка грешка и агресивно поведение на пътя от страна на водачите, се налага да се разработи нов инструментариум за психологически изследвания на кандидатите за придобиване на шофьорска книжка и на тези с отнети права, посочват от МТИТС.\n\n\r\n\tЗа това транспортното министерство пуска обществената поръчка, която трябва да направи обзор на актуалната научна литература по темата и прилаганите в страните от ЕС в други страни методи за оценка на психологическата годност на кандидатите за шофьорска книжка. Освен това трябва да се проучат методиките за изследване на качествата, свързани с уменията за управление на автомобили, които намаляват риска от допускане на грешки.\r\n\tЗа целта се изисква да се направи научно изследване за \"валидизация и стандартизация на селектираните методики за изследване на психологическата годност\" на кандидат шофьорите и на тези с отнети права. Да се разработят и нови психотестове, както и кампания за разясняване на ролята на човешкия фактор за пътната безопасност.\r\n\t\r\n\tОбществената поръчка е обявена в началото на 2017 г. Оферти подават двама кандидати - Институт за изследване на населението и човека при БАН, в чийто екип е Калина Крумова, и \"ОС България\" ООД, където е бившият шеф на КАТ Алекси Стратиев.\r\n\tДвете оферти са сходни, но учените от БАН печелят поръчката благодарение на по-ниската цена - 453 600 лв. с ДДС.\r\n\tДоговорът с Институт за изследване на населението и човека при БАН е подписан през юни 2017 г., а срокът му за изпълнение е година и половина. \r\n\t\r\n\tНаучният състав е от четири дами, които са и преподаватели в наскоро създадения , който се занимава с обучението на политически лидери, изпратени с препоръка от централите на ГЕРБ и БСП.\r\n\tРъководител на екипа, разработващ психотестовете за шофьорите, е проф. д-р Антоанета Русинова-Христова, която е председател на Управителния съвет на Института за политика и често гостува в медиите с анализи за невербалния език на политиците.\r\n\tИзпълнителният директор на Института за политика Калина Крумова е посочена като ключов експерт в областта на пътна безопасност в екипа, подготвящ осъвременените психотестове за шофьорите. Бившата журналистка от телевизия \"СКАТ\" и депутат в 41-ото Народно събрание от парламентарната група на \"Атака\" в момента е докторант, но не е ясно къде и по каква тема, става ясно от съобщението. На запитването на Mediapool не беше отговорено.\r\n\tДругите двама експерти в екипа с психотестовете са гл. ас. д-р Зорница Тоткова, която е ключов експерт в областта на психологическите измервания, и гл. ас. д-р Росица Рачева, която се занимава с обработката и анализа на данните от интервютата с до 780 шофьори, инструктури и други специалисти в пътната безопасност.\r\n\t\r\n\tВъз основа на направеното проучване по въпроса на БАН се очаква правителството да вземе решение дали психотестовете да се въведат за всички кандидати за шофьори. Очаква се това да стане през следващата година.\r\n\tВ момента на такъв изпит се подлагат само кандидатите за професионален шофьор на пътници и товари, както и тези с отнета книжка.\r\n\tВ новите, осъвременени тестове, ще се отчита дали кандидатите са концентрирани на пътя, страдат ли от тревожност, гняв, агресия, дали търсят силни усещания и имат ли склонност към рисково поведение, стана ясно от коментара на Зорница Тоткова пред Нова телевизия. Целта е на пътя да не попадат опасни и агресивни шофьори.\r\n\tНай-честите фактори, които отключват рисково поведение на пътя са стрес, употреба на алкохол, разсейване, умора, високи нива на агресия и враждебност, импулсивност, самоувереност. Към тях може да се добави разговори по мобилния телефон, липса на опит и реакция при непредвидени обстоятелства, става ясно от проведени изследвания по въпроса.\r\n\tОсвен това по проекта за половин милион лева ще се разработи и провеждането на кампании за повишаване на знанията на водачите, медийна политика за отразяване на опасностите по пътя и поощряване на специализираните предавания по темата в електронните и в печатните медии. Заложено е още проектът да има свой сайт, на който да се качва актуална информация по проблема.", "date": "2018.05.22", "title": "Калина Крумова с учени дами творят психотестове за шофьорите срещу близо 500 хил. лв."}
{"url": "https://www.mediapool.bg/frantsiya-predupredi-badeshtoto-pravitelstvo-na-italiya-da-spazva-evropeiskite-angazhimenti-news279413.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tФранция предупреди бъдещото правителство на Италия да спазва европейските си ангажименти, предадоха Франс прес и Ройтерс.\r\n\t\"Нашите съдби са тясно свързани и не е нито възможно, нито желателно да се върви самостоятелно в Европа\", подчерта френският министър по европейските въпроси Натали Лоазо пред парламента.\r\n\tАнтисистемното Движение \"Пет звезди\" и крайнодясната партия \"Лига\" са на път да формират популистко и евроскептично правителство в Италия.\r\n\tЛоазо изрази готовността на Франция да работи с бъдещия италиански кабинет, но призова Италия, която е трета икономика в еврозоната, да продължи да спазва своите ангажименти към ЕС и особено към валутния съюз.", "date": "2018.05.22", "title": "Франция предупреди бъдещото правителство на Италия да спазва европейските ангажименти"}
{"url": "https://www.mediapool.bg/sadat-opravda-bivshiya-kmet-na-tran-za-deteto-udareno-ot-dzhipa-mu-news279376.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБившият кмет на Трън от ГЕРБ Станислав Николов бе оправдан на първа инстанция за катастрофата, при която през 2015 г. тежко пострада 6-годишният тогава Ивайло Стоянов.\r\n\tРешението е постановено в петък от Районния съд в Перник от председателя му - съдия Михаил Алексов. Преди това той е бил председател на Районния съд в Трън. Мотиви към присъдата все още не са публикувани и не е ясно с какви аргументи е оправдан Станислав Николов.\r\n\t\"От прокуратурата бяха събрани достатъчно доказателства. Очаквахме присъда, продължавам да вярвам в справедливостта и в правосъдието\", каза майката на детето Анита Гълъбова пред Нова телевизия. Тя попита какъв пример дава с това решение съдът на децата, на пострадалите, на гражданите и отговори: \"Че ще им се размине\".\r\n\tАдвокатите на пострадалото дете ще обжалват оправдателната присъда на Станислав Николов. На втора инстанция делото ще се гледа отново в Перник от Окръжния съд.\r\n\tБившият кмет на Трън е подсъдим за причиняването на две тежки телесни повреди, нанесени на детето, по непредпазливост. След удара лекарите отстраниха далака и част от черния дроб на момчето. То имаше и травми на гърдите.\n\n\r\n\tИнцидентът стана на 13 ноември 2015 г. пред училището в Трън. Момченцето Ивайло Стоянов беше ударено, докато пресичаше улицата. Според разследващите Николов се е движил със скорост 25 км/ч в района на училището след знак \"Внимание! Деца\" и заради това не е успял да види пресичащото дете.\r\n\t\"Николов не е изпълнил задължението си като водач на пътно превозно средство да бъде внимателен и предпазлив към пешеходците, особено към децата, както и задължението си при приближаване към място, където на пътя или в близост до него се намират деца, водачът на пътно превозно средство е длъжен да намали скоростта, а при необходимост - и да спре\", пише в обвинителния акт.\r\n\tПървоначално Станислав Николов беше оправдан от разследващите инцидента в Трън. Те излязоха със заключение, че детето само се е блъснало в кметския джип и си причинило тежките травми. По тази причина кметът не беше подведен под отговорност тогава.\r\n\tВъзмутена от заключението на разследващите майката на детото разказа за случая пред медиите. Премиерът Бойко Борисов се възмути, а главният прокурор Сотир Цацаров прехвърли делото в Перник. Заради скандала Николов се раздели с кметския пост.\r\n\tБлизо три години след инцидента той не се е извинил, нито е попитал как е детето, каза майка му. Тя се надява бившия кмет да получи \"адекватно наказание за извършеното деяние\". Прокурорът по делото е поискал година и половина условно за Станислав Николов, но съдът го оправдава.\r\n\tВ момента малкият Ивайло Стоянов, който по време на инцидента е в първи клас, завършва трети клас, но все още с него работи психолог. Не смее сам да ходи на училище, каза майка му. Той е на специален хранителен режим, заради отстранения му далак и половината от черния дроб. Това ще остане за цял живот, посочи Анита Гълъбова.\r\n\tОще преди процеса жители на Трън коментираха, че на бившия кмет ще му се размине, а някои се оплакаха и за оказван натиск да свидетелстват по делото.\r\n\tПрез 2016 г. прокуратурата съобщи, че Станислав Николов е разследван за злоупотреба с еврофондове. Съмненията бяха, че като земеделски производител бившият кмет е ползвал фалшиви договори за аренда на земя, за да получи подпомагане от еврофондовете. Разследването не установи нарушения от страна на бившия кмет и делото беше прекратено.", "date": "2018.05.22", "title": "Съдът оправда бившия кмет на Трън за детето ударено от джипа му"}
{"url": "https://www.mediapool.bg/otvoreno-karvavo-pismo-do-bashbakanina-borisov-otnosno-vampira-belene-news279414.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tВаше превъзходителство,\r\n\t \r\n\tПревъзходителство, защото превъзхождате и нас, и всички други българи по възможността да влияете върху съдбоносни за мен и за моите съграждани въпроси, сред които се откроява вампирът Белене. \r\n\t \r\n\tНикой от нас не е упълномощил когото и да било от вас, да преговоря от наше име и да рестартира трупа на проекта Белене. В този смисъл нямате изрично пълномощие от народа.\n\n\r\n\t \r\n\tВаше, защото не сте мой, макар че частица от мен винаги се е надявала, че в критични моменти здравият разум на момчето от Банкя ще надделее. Очевидно съм се лъгал и коренните инстинкти са отстъпили място на \"съображения\" и \"занаята на властимащия\", научен по жълтите павета.\r\n\t \r\n\tКакто мнозина членове и симпатизанти на ГЕРБ, някои от нас са вярвали, че в тази игра на надиграване с петата колона на Русия - олигарсите - политически и бизнес, ще съумеете да сложите най-отпред националните интереси и да опазите, като възрожденците в онези време, Отечеството.\r\n\t \r\n\tВреме е да мислите за това, което ще оставите в историята. \r\n\t \r\n\tНали сте най-дълго управлявалият министър-председател в най-новата ни демократична история?\r\n\t \r\n\tИ сега има отчаяни ваши фенове, сред тези които все още гласуват, които си мислят, че ГЕРБ  подкрепя европейското и атлантическо бъдеще на България. Те вярват, че в края на деня ще Ги надхитрите и ще нахраните с \"обещания\" многоглавата ламя, но ще съумеете да опазите страната си, оставайки на власт. \r\n\t \r\n\tА заедно с вас, ще оставите на служба стотици хиляди държавни служители, които са основният електорален гръбнак на партията ви.\r\n\t \r\n\tТози път е различно, защото сам, доброволно и съзнателно влязохте в капана на Кремъл и Решетников /още ли не признавате срещата си с него?/ и се съгласихте вдясно и отстрани от вас да няма проевропейска и атлантическа партия. Само, когато имате такава силна алтернатива от дясно, можеше да работи вашият модел на \"балансиране\". \r\n\t \r\n\tСега други ви балансират.\r\n\t \r\n\tВ парламента и на власт са само и единствено партии, които симпатизират на Кремъл и които с радост и в надпревара за неговото благоволение, ще гласуват за всеки проект изгоден на Русия. \r\n\t \r\n\tВ обществения и политически живот няма противотежест, която да ни предпази от крайни стъпки и да защити евроатлантическия ни избор. Обществото се лиши от буфери срещу политическия екстремизъм и безумия като проекта за нова ядрена централа. На практика всички са от една партия, работят в една корпорация, единствено принадлежат към различни лобистки групи.\r\n\t \r\n\tТяхното \"лепило\" е интересът да натрупат още по-големи богатства, без да рискуват и работят да имат още по-големи къщи, яхти, коли и да изсмучат чрез подобни проекти вампири кислорода от въздуха на другите българи и на нормалните компании. \r\n\t \r\n\tТака България е обречена на екстремни нива на социална несправедливост, на последно място в Европа по доходи и благосъстояние, на изолация и маргинализация на големи групи от обществото, за които емиграцията остава постоянно и единствена алтернатива.\r\n\t \r\n\tИмат нахалството да представят АЕЦ \"Белене\" като символ на енергийната и социална сигурност, като съзнават че този \"слон\" ще дестабилиза и извади от равновесие за дълги години енергетиката, като лиши от фондове и социалното осигуряване, защото нетният ефект върху заетостта и приходите е доказано негативен.\r\n\t \r\n\tДемографската катастрофа не е природно явление, а продукт на съзнателна самоубийствена политика, включително и на такива катастрофични проекти като АЕЦ \"Белене\". Ще създадат няколко хиляди места на цената на милион долара всяко, докато лишават десетки хиляди хора от други региони от доходи и месторабота, с което ще форсират деструктивни демографски процеси.\r\n\t \r\n\tГосподин Главен Изпълнителен Директор на Корпорация България,\r\n\t \r\n\tУстановихте пълен медиен контрол, лишихте опонентите си от достъп до масова комуникация, което налага сега да пишем тези \"кървави писма\", да свалим ръкавиците и преминем към готовност за радикални и крайни действия, да призовем към такива, точно както в онези мрачни времена на безправие при Султана.\r\n\t \r\n\tХората, които са уверени в своята правота и в принципите на демокрацията, нямат проблем с конкуренцията на идеи и виждания за умовете и сърцата, защото те са единствената гаранция за просперитет и верен избор на обществото. Обратно, другите неуверените, знаят, че техните аргументи и куха патетика ще ги направят за смях при допир с алтернативни мнения и истинска политическа конкуренция, гледат да се яват сами на екран и да са в компанията на удобни журналисти от медийното НСО.\r\n\t \r\n\tПитаме, колко още пъти трябва да се удряме в стената на милиарди загуби след двата несполучливи опита за реализация на този проект, за да разберем, че с времето той става все по-невъзможен, все по-скъп и все по-вреден като последствия?\r\n\t \r\n\tКолко още подставени \"стратегически инвеститора\" трябва да минат през кабинетите ви в Министерски съвет, в Министерството на енергетиката, за да разберете, че хората с пари и с пазарни умения не са \"идиоти\" и няма начин АЕЦ \"Белене\" да се реализира по пазарни правила с търговско финансиране от банки? С други думи няма вариант за пазарна реализация?\r\n\t \r\n\tНа колко още провали на лобистите на този проект трябва да бъдем свидетели, за да се убедите в тяхната професионална непригодност и користни подбуди, а не да ги приемате като ексклузивни съветници? Прогнозите ли им се оказаха вярни за дефицит на ток и Армагедон за българската енергетика, че да им вярваме и този път, само защото са отънели личните им сметки?\r\n\t \r\n\tСпоред същите \"енергийни корифеи\", които са ваши партньори в заверата \"Белене\", които креативно усвоиха стотици милиони лева в поръчки, ядрените блоковете 5 и 6 трябваше да излязат от употреба до 2019 година, за да отворят място за нова ядрена мощност? \r\n\t \r\n\tМай не си спомняте защо правителството на Сакскобурготски се съгласи да затвори 3 и 4 блок на АЕЦ \"Козлодуй\", като едновременно с това рестартира АЕЦ \"Белене\"? На обикновен език това се нарича енергиен канибализъм на ядрени наркомани. Днес АЕЦ \"Козлодуй\", слава Богу, работи с удължен живот и има всички перспективи да работи до 2037 и 2039 и отвъд?\r\n\t \r\n\tСъщите енергийни \"канибали\" се готвят изкуствено да ускорят смъртта на сърцето на българската енергийна сигурност - басейнът и централите на Марица Изток и да лишат от поминък десетки хиляди души в Старазагорски и Хасковски регион. \r\n\t \r\n\tСамо защото им трябва дефицит на енергия през 2027 година!?\r\n\t \r\n\tЕдинствените, които могат да дадат пари за подобен енергиен проект - блудство с разума - са други държави, чрез техните компании, които ще компенсират липсата на пазарна логика с геополитически интерес?  Давате ли си сметка как Европа и НАТО ще погледне на това - руска или китайска държавна компания да притежават атомна централа у нас? \r\n\t \r\n\tОсобено в сегашния режим на санкции срещу Москва и напрежение в търговско-икономическите отношения между ЕС и Китай?\r\n\t \r\n\tТолкова ли е сложно да разберете, че поставяте България в изолация, в предварително обречена и губеща позиция, от която ще произтекат само загуби и щети, защото нямаме контрол върху процесите, в които участваме и не можем да изпълним обещанията, които даваме?\r\n\t \r\n\tНе е необходимо човек да бъде супер енергиен специалист за да разбере, че залагате на куц кон, особено ако сравните тенденциите в технологичното развитие при електрогенерацията. \r\n\t \r\n\tЯдрената енергетиката не е само в упадък, особено в развитите икономики, най-вече поради липсата на значителен технологичен напредък през последните тридесет години, но и защото е прекалено рискова и прекалено скъпа, при това с възходящ тренд за цената като оборудване, гориво, извеждане от експлоатация и съхранеине на отработеното гориво и отпадъците.\r\n\t \r\n\tАко преди десет и повече години беше възможно да се разчита на договори за дългосрочно изкупуване на енергията, като гаранция за приходи, днес такава опция няма, без гарантирани от държавата, т.е. от данъкоплатците, кредити и гарантирани \"разлики\". \r\n\t \r\n\tПосоката на развитие на енергетиката е тотално различна - към либерализаиця и децентрализация на електрогенерацията и насищането с възобновяеми енергийни източници.\r\n\t \r\n\tВместо АЕЦ \"Белене\" българските потребители могат да разчитат на ВЕИ и енергийна еффективност, на генерация и съхранение на енергия в квартала и в дома, като сами балансират енергийното си уравнение между много конкуриращите си и гъвкави източници. Привържениците на гигантски свръхцентрализирани мощности като АЕЦ нямат шанс в тази битка, защото тя не зависи от централни и най-вече национални решения, а от позитивната регулация и интеграцията на енергийните пазари в рамките на ЕС, както и новите директиви които стимулират възобновяемата енергия. В хоризонта на мислене на днешните адепти на нова ядрена мощност, до реализацията и България просто трябва да върви срещу времето и технологичния прогрес, като насила закрепости потребителите към произведената от ядрената мощност енергия. \r\n\t \r\n\tНова АЕЦ ще нанесе непоправим удар върху малкия, средния и всеки друг бизнес, защото ще блокира конкуренцията и либерализацията на електроенергийни пазар за сметка на потребителите.\r\n\t \r\n\tВие не сте силен по дългото четене, нито уважавате дългите анализи. За АЕЦ \"Белене\" е казано почти всички, включително и от вас, и едва ли ще обърнете внимание на дребни детайли като изкуствения заслон при застраховането на ядрения риск, заради който днес се хвалим, че имаме евтина ядрена енергия. \r\n\t \r\n\tНа практика играем на руска рулетка със съдбата си и разчитаме за бюджета за всичко. Ипотекирали сме цялата българска икономика - защото е ясно, че една ядрена авария ще нанесе терминален удар върху икономиката ни. \r\n\t \r\n\tВижте колко трудно мощна икономика на Япония се справи с трагедията във Фукушима, след което пренесете размерите на пораженията там върху българската икономика - три пъти по-големи от брутния ни вътрешен продукт. Българската държава е ултимативно отговорна за щети, причинени и върху територията на трети страни. Само не ни залъгвайте, че шансът за подобна авария не е голям. Кажете го на жителите на Фукушима, защото всички техногенни катастрофи до този момент се случват в условията на действащи \"ефективни\" системи за тяхното предотвратяване.\r\n\t \r\n\tКои сте вие, че да си позволявате да играете подобен покер със съдбата на българските граждани при това не едно, а на много поколения под ред, през целия жизнен цикъл на една централа?\r\n\t \r\n\tЗа това с това \"кърваво\" писмо Ви отправяме ясно и недвусмислено предупреждение, че ще стигнем до край, ще предприемем всяко действие, ще се обърнем към всяка институция, но няма да допуснем проекта АЕЦ \"Белене\". Колкото и жандармерия да изкарате, колкото и контрапротести да организирате, колкото медиен контрол да имате, те са нищо пред нашата решимост,  защото защитаваме децата си, внуците и семействата си - а те са нашата България.\r\n\t \r\n\tНикакви фотосесии и няколко минути слава със световни политици не струват живота и бъдещето ни.\r\n\t \r\n\tЗа тови Ви поставяме ултиматум - или се отказвате от АЕЦ \"Белене\" или протестите ще станат постоянни, като преминем към гражданско неподчинение.\r\n\t \r\n\tНяма да платим, няма да мълчим, няма да съучастваме.", "date": "2018.05.22", "title": "Отворено \"кърваво\" писмо до башбаканина Борисов относно вампира Белене"}
{"url": "https://www.mediapool.bg/boiko-borisov-imal-10-neplateni-akta-na-kat-news279375.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПремиерът Бойко Борисов се оказа с 10 неплатени акта на КАТ. Това е станало ясно на оперативно заседание на Министерския съвет, на което вътрешният министър Валентин Радев е представил справка колко държавни служители и кои ведомства дължат пари за пътни глоби, съобщи \"24 часа\".\r\n\tСправката е представена, след като през април Борисов поиска да научи от министрите си имената на всички държавни служители, които имат неплатени глоби заради пътни нарушения. Тогава обаче от министерствата отговорили, че такива няма.\r\n\tВ справката, представена на оперативното заседание на правителството, фигурирали отдавна закрити министерства като това на бедствията и авариите, което не съществува от 2009 г., и Министерството на инвестиционното проектиране, което бе закрито през 2014 г.\r\n\tОказало се, че актовете на Борисов и тези на ведомствата се \r\n\tНа името на премиера, който от години не шофира собствен автомобил, били записани актове на служебни коли на Министерския съвет. Те обаче са регистрирани на името на Министерския съвет, а не на това на премиера.\n\n\r\n\tВбесен от големия брой неплатени глоби, Борисов поискал веднага отговори защо се е случило това. Главните секретари на министерствата обаче представили платежни, че са платили в срок всички глоби. Тогава станало ясно, че системата на КАТ с години не отчита платените по банков път актове.\r\n\tГрешката в системата не отчитала както преводите от фирми или държавни ведомства, така и от граждани. Вътрешният министър пък бил натоварен със задачата да реши проблема, но все още не било докладвано какво ще бъде направено.\r\n\tГрешка при попълване на платежните в банката е най-честата причина плащането на акта или фиша да не бъде отразено в автоматизираната система на Пътна полиция. Ако нарушителят пази бележката за плащането, въпреки че не е отразена в системата, това може да се направи и ръчно, посочва \"24 часа\".\r\n\tДруга грешка, която води след себе си парадокс е, че вместо серия и  номер на фиша се изписва само номерът. Често дори и той липсвал. В такъв случай по сметката постъпват пари, но не било ясно з какво или от кого. Хората масово бъркат и номера на Акта за установяване на административно нарушение с наказателно постановление, пише още изданието.\r\n\tПроблемът с \"неплатените\" глоби на КАТ съществува от години, разказват потърпевши. Те са има наложени санкции от пътни полицаи, платили са си глобите, но в системата на КАТ фигурират като неплатени. Единственият шанс да докажете, че сте платили е да си пазите платежното нареждане от банката, но дори и тогава не е сигурно, че Пътна полиция ще поправи пропуска в системата и няма да продължите да фигурирате като некоректен данъкоплатец, твърдят потърпевши. Те подозират, че някой така източва пари от глобите. Сега се надяват, че след като и премиерът е потърпевш от системата на КАТ най-после да бъдат взети мерки.", "date": "2018.05.22", "title": "Бойко Борисов имал 10 неплатени акта на КАТ"}
{"url": "https://www.mediapool.bg/dvama-ot-vseki-trima-stolichani-ne-sa-dovolni-ot-chistotata-v-grada-news279378.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tДвама от всеки трима столичани не са доволни от чистотата в София. Това показват данни от анализ на Евростат, посветен на \"Зелената седмица в ЕС\", която продължава до 25 май.\r\n\tБлизо 30% от жителите на София, или почти всеки трети софиянец, е доволен от чистотата на столичния град. От тези 30% обаче - 26 на сто са по-скоро \"доволни\" и едва 4 на сто - \"много доволни\", сочат данните от проучването.\r\n\tДруги 42 на сто от софиянци са по-скоро \"недоволни\", а 28 на сто са \"много недоволни\" от чистотата на столицата, отчита Евростат.\r\n\tПо този показател българската столица е на 26-та позиция сред столиците на страните-членки на ЕС, като зад нас са само Братислава и Рим. Анализът отчита равнището на удовлетвореността от чистотата общо на 109 европейски града.\r\n\tКогато се сравняват обаче данните на Евростат с желанието на софиянци сами да си помогнат и да изчистят града си, се отчита значително разминаване между процента на \"недоволните\" столичани и броя на жителите на София, които доброволно са се включили в пролетното почистване на столицата преди броени дни.\n\n\r\n\tПо данни на Столичната община само около 13 хиляди софиянци, което е едва около 1 процент от жителите, са се участвали като доброволци в кампанията за пролетното почистване. По време на акцията бяха засадени  5400 дръвчета, събрани над 6200 тона отпадъции  премахнати 66 нерегламентирани сметища.\r\n\tДанните на Евростат и на Столичната община напомнят, че от инициативността и желанието на всеки един от нас зависи в какъв град живеем сега и ще живеем в бъдеще.\r\n\t\r\n\tНай-доволни от чистотата са жителите на Люксембург. Близо 95 на сто от населението в едноименната столица са били удовлетворени от чистотата на своя град, сочат данните на Евростат.\r\n\tСледват Виена (90%), Любляна (88%), Рига (81%), Хелзинки (80%), Вилнюс, Талин и Загреб (по около 75%).\r\n\tНай-малко удовлетворени от чистотата на своя град са жителите на италианската столица Рим - едва 9 на сто, следвани от Братислава (28%), София (30%), Букурещ (37%), Мадрид (38%), Атина (41%), Берлин (45%), Брюксел (47%) и Париж (49%).\r\n\tОсвен в европейските столици данните на Евростат отчитат и удовлетвореността от чистотата на други европейски градове. По този показател на челно място са два латвийски града - Вентспилс с 99 на сто и Валмиера с 97 на сто.\r\n\tДруг град с висок процент от удовлетвореност от чистотата са испанският Овиедо с 95 на сто.\r\n\tИнформацията за тези данни е базирана на показатели за проучване на възприятията, изготвени от Европейската комисия, отчита Евростат.", "date": "2018.05.22", "title": "Двама от всеки трима столичани не са доволни от чистотата в града"}
{"url": "https://www.mediapool.bg/nepalski-planinski-vodach-zagina-na-everest-news279382.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tОпитен непалски планински водач загина на връх Еверест, съобщи Ройтерс. \r\n\t \r\n\tТрийсет и осем годишният планински водач е паднал на слизане в дълбока цепнатина при лагер 2 на Еверест на височина 6400 метра над морското равнище, съобщи мениджър на неговата фирма работодател, която организира експедиции. \r\n\t \r\n\tТой е бил изваден от други шерпи и откаран с хеликоптер в болница, но не е оцелял.\n\n\r\n\t \r\n\tТази пролет живота си загубиха общо четири души при изкачване на най-високия връх в света.", "date": "2018.05.22", "title": "Непалски планински водач загина на Еверест"}
{"url": "https://www.mediapool.bg/ruskiyat-parlament-glasuva-kontrasanktsii-sreshtu-sasht-i-nyakoi-drugi-strani-news279383.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tДържавната дума прие на трето, последно четене закон за контрасанкции срещу САЩ и други страни, определени като неприятелски. \r\n\t \r\n\tПравителството по решение на президента получава право да налага различни мерки за противодействие, които в същото време не трябва да важат за жизнено необходими стоки, чиито аналози не се произвеждат в Русия и други страни, предаде ТАСС.\r\n\t \r\n\tСъответните решения могат да бъдат приети също така от президента по предложение на Съвета за сигурност на Русия. В случай на премахване на обстоятелствата, станала причина за приемане на контрасанкциите, правителството отменя съответните мерки за въздействие. \n\n\r\n\t \r\n\tВ документа се казва, че целта на закона е \"защита на интересите и сигурността на Русия, на нейния суверенитет и териториална цялост, на правата и свободите на гражданите на Руската федерация от неприятелски действия на САЩ и други чужди държави, включително изразяващи се в налагане на политически или икономически санкции по отношение на Руската федерация, граждани на Русия или руски юридически лица, в извършване на други действия, представляващи заплаха за териториалната цялост на Русия или насочени към икономическа и политическа дестабилизация на Руската федерация\".", "date": "2018.05.22", "title": "Руският парламент гласува контрасанкции срещу САЩ и някои други страни"}
{"url": "https://www.mediapool.bg/prokuraturata-v-germaniya-podgotvya-dokumentite-za-ekstraditsiya-na-puchdemon-news279387.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tГерманската прокуратура заяви днес, че подготвя документите за екстрадиция на бившия каталунски лидер Карлес Пучдемон в Испания, съобщи Ройтерс.\r\n\t \r\n\tПучдемон избяга в Брюксел в края на октомври, след като беше произведен референдум за отделяне на Каталуния от Испания и каталунският парламент обяви независимост на областта. На 25 март той беше задържан в Германия на път от Финландия за Белгия, след като испански съд издаде европейска заповед за арестуването му по обвинения в подстрекаване към бунт и злоупотреба с обществени средства.\r\n\t \r\n\tВ момента Пучдемон е в Германия, където е пуснат на свобода под гаранция от 75 000 евро, припомня ТАСС.\n\n\r\n\t \r\n\tГермански съд отхвърли искане на прокуратурата за връщане на бившия каталунски лидер в ареста, докато бъде взето решение дали да бъде екстрадиран в Испания, посочва Асошиейтед прес.\r\n\t \r\n\tПучдемон беше освободен на 6 април, след като съдът каза, че той, изглежда, не може да бъде екстрадиран за бунт. Прокуратурата в германската провинция Шлезвиг-Холщайн обаче заяви днес, че испанските власти са предоставили нова информация, която предполага, че това е възможно, и поиска Пучдемон да бъде отново арестуван. Искането беше отхвърлено от съда.", "date": "2018.05.22", "title": "Прокуратурата в Германия подготвя документите за екстрадиция на Пучдемон"}
{"url": "https://www.mediapool.bg/bulgaria-mozhe-da-kapitulira-s-ohranata-na-natovskoto-vazdushno-prostranstvo-news279384.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБългария призна, че заради системните проблеми на военната авиация през тази година може да има проблеми с охраната на въздушното пространство на НАТО. Освен затруднената поддръжка на старите съветски изтребители МиГ 29, вече е трагична и ситуацията с радарите.\r\n\t \r\n\t\"Съществува реална опасност през 2018 г. да се стигне до невъзможност за осигуряване с радиолокационна информация на системата за командване и управление на Военновъздушните сили, което може да възпрепятства надеждното изпълнение на задачите по охрана на въздушното пространство на Алианса\", се посочва в годишния доклад за отбраната на страната, който предстои да бъде разгледан от парламента.\r\n\t \r\n\tМО предупреждава, че радиолокационните станции  работят с частични неизправности и радарното покритие се осъществяваше със затруднения. Това се дължи на липсата на заводски ремонти и резервни части.\n\n\r\n\t \r\n\tВоенните засега успяват да закрепят положението, залагайки на вече наложилата се практика във Военновъздушните сили известна като \"канибализъм\". При нея се събират резервни части от различна техника, за да се сглобят поне минимални способности. Така например от различни изтребители МиГ 29 се взимат различни части, за да може поне няколко самолета да са в състояние да летят.\r\n\t \r\n\tОт доклада става ясно, че подобна е и ситуацията с радиолокационните станции. \r\n\t \r\n\t\"Радиолокационната техника (РЛТ) работи с последните налични елементи, с аварии (неизправни блокове и възли) и със занижени параметри. Поддържането в техническа изправност на радиолокационните станции се осъществява с огромно затруднение, поради това че не са извършвани заводски ремонти в съответствие с техническите изисквания и поради липса на резервни части\", се посочва в доклада.\r\n\t \r\n\t\r\n\t \r\n\tЗаради проблемите с поддръжката на самолетите продължава и тенденцията за намаляване на броя летателни часове на пилотите, което вече застрашава и сигурността им. \r\n\t \r\n\t\"Това продължаващо противоречие с изискванията на съюзническите стандарти и политики, създава реална заплаха за необходимото ниво на безопасност на полетите, способностите за изпълнение на поетите съюзнически ангажименти и ограничава възможностите за приучване на млад летателен състав за изпълнение на дежурството по охрана на въздушното пространство на Алианса и на другите типове авиационна техника\", се посочва в доклада. \r\n\t \r\n\tПрез 2017 г. е имало 36 авиационни произшествия, от които един сериозен инцидент. \r\n\t \r\n\tОбщият им брой е със седем повече спрямо 2016 г. Приблизително 70 % от авиационните произшествия са заради откази на авиационната техника, по-голямата част от която е съветско производство – 58 %, произведена през 80-те години на миналия век и на предела на назначения технически ресурс по време. \r\n\t \r\n\tДопуснати са и шест авиационни инцидента с чуждестранни военни въздухоплавателни средства.\r\n\t \r\n\t\r\n\t \r\n\tВ доклада за пореден път се отчита, че българската армия е недофинансирана и има сериозни проблеми с липсата на кадри и достатъчно надеждна техника.\r\n\t \r\n\tНад 20% (повече от 5600 - бел.ред.) от длъжностите за военни са незаети, а доброволният резерв остава попълнен едва на 17%.\r\n\t \r\n\t\"Отпуснатите финансови средства по списъчния, а не по щатния личен състав силно ограничаваха възможността за попълване на вакантните длъжности\", посочват от армията \r\n\t \r\n\tОсновните заплахи остават хибридните атаки, възможността за терористични действия, проблемите с миграцията и киберпрестъпността.\r\n\t \r\n\t\r\n\t \r\n\tВ доклада се посочва  още, че \"местоположението и значението в геополитически аспект на Балканския полуостров, разнопосочната външнополитическа ориентация на държавите от региона, политическата несигурност и близостта до основните кризисни райони предопределят атрактивността му като оперативно поле за работата на редица разузнавателни служби\". \r\n\t \r\n\tАктивността им представлява траен риск за сигурността и на нашата страна. \r\n\t \r\n\tЗапазили са се и някои от рисковете за дестабилизиране на обстановката в страни от Западните Балкани, поради прояви на национализъм и наличието на междуетнически и религиозни противоречия. \r\n\t \r\n\t\"Действията на външни сили, насочени към дестабилизиране на политическия процес и на етническо и религиозно помирение, както и за разпространяване на радикални идеологии и практики, представляваха потенциален рисков фактор за сигурността в региона\", се посочва в доклада.", "date": "2018.05.22", "title": "България може да капитулира с охраната на натовското въздушно пространство"}
{"url": "https://www.mediapool.bg/kak-velikobritaniya-shte-se-bori-s-ruskite-mrasni-pari-news279385.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБританска парламентарна комисия прикани правителството по-дейно и последователно да се бори с руските корупционери, свързани с Кремъл, които инвестират средствата си в Лондон. Правителството разполага с няколко инструмента, за да води такава борба, и уверява, че вече ги използва, доколкото може.\r\n\t \r\n\tДокладът на външнополитическата комисия към Камарата на депутатите, разработен след парламентарно разследване на \"руската корупция във Великобритания\", има форма на препоръка, а не на заповед. Разследването може да доведе до някакви нови законопроекти и практически стъпки, но това не е задължително.\r\n\t \r\n\tВ последно време, особено след опита да бъдат отровени Сергей и Юлия Скрипал в Солсбъри в началото на март, британското правителство неведнъж заяви, че активно се бори срещу прането на капитали със съмнителен произход.\n\n\r\n\t \r\n\tВ тази борба правителството може да се опре на няколко закона и постановления - както вече приети, така и насрочени за приемане много скоро.\r\n\t \r\n\tМнозина във Великобритания недоволстват срещу кабинета, който според тях не се бори достатъчно активно и ефективно с \"мръсните пари\" - руски, нигерийски, пакистански, арабски и т. н. \r\n\t \r\n\tПо време на парламентарното разследване, послужило за изготвяне на доклада, специалисти посочваха на изслушвания две основни причини за това. Първо, на британските власти не им се ще много да отпъждат чуждестранните инвеститори. Второ, полицията често няма нужните сили и знания, за да разкрива сложни финансови корупционни схеми и да доказва незаконния произход на дадени капитали.\r\n\t \r\n\tНо при сегашните отношения с Русия, формирани след Крим, Донбас и делото на двамата Скрипал, министрите начело с премиера Тереза Мей увериха вече няколко пъти, че ще се заловят сериозно с въпроса.\r\n\t \r\n\t\r\n\t \r\n\tВ случая с британската виза на Роман Абрамович някои съзряха начало на натиск върху настанилите се в Лондон руски богаташи, при все че липсват официални потвърждения за това. Не се знае също за някакви претенции на британските власти по повод произхода на капиталите на Абрамович. \r\n\t \r\n\tНо като цяло проблемът е по-широк от забавеното удължаване на \"инвеститорската виза\" на един богаташ.\r\n\t \r\n\tДългосрочна \"инвеститорска виза\" се издава на хора, готови да инвестират във Великобритания поне 2 милиона лири (около 2,8 милиона щатски долара). Правителството напомня, че още през 2014-2015 г. е въвело по-строги правила за издаване на такива визи, заради което подаваните молби са намалели с 84 на сто, а сега правилата се преразглеждат отново.\r\n\t \r\n\tОсвен това през март тогавашната вътрешна министърка Амбър Ръд каза в парламента, че е разпоредила повторни проверки по документи за близо 700 \"инвеститорски визи\", издадени вече на хора от Русия.\r\n\tВсъщност визите и достъпът в страната изобщо са удобен инструмент за въздействие върху чужденците - виза може да бъде отказана на всеки без обяснение на причините.\r\n\t \r\n\t\r\n\t \r\n\tПрез пролетта на 2017 г. британският парламент прие закон за финансите от престъпен произход (Criminal Finance Act), който осигури на правителството няколко инструмента за борба с \"мръсните пари\" и собствениците им.\r\n\t \r\n\tНай-много дискусии породи инструментът, наречен \"запитване по повод богатство с неясен произход\" (Unexplained Wealth Order). Същината му е, че правоохранителните органи могат по съдебен ред да изискват чужденец, който е публична фигура в родината си и притежава във Великобритания собственост на стойност над 50 хиляди лири, да обясни произхода на средствата, вложени в нея.\r\n\t \r\n\tАко не последват обяснения или запитаният не успее да докаже, че парите са спечелени законно, имуществото ще бъде запорирано. А опита ли се собственикът да измами полицията и съдебните власти, рискува и до две години затвор за неуважение към съда. \r\n\t \r\n\tТази част от закона е в сила от началото на годината. В края на февруари бе съобщено за първото (и последно засега) \"запитване по повод богатство с неясен произход\", засягащо два недвижими имота на стойност 22 милиона лири. Британската Национална криминална агенция не разкрива името на собственика, но според медиите не става дума за човек от Русия.\r\n\t \r\n\t\r\n\t \r\n\tСкоро Великобритания ще приеме окончателно новия закон за санкциите и борбата срещу прането на пари (Sanctions And Anti-Money Laundering) - законопроектът е минал почти всички фази на обсъждане в парламента.\r\n\tЗаконът стана необходим във връзка с Брекзита - днес участието на Великобритания в различни санкционни режими произтича от общата санкционна политика на ЕС, но щом напусне общността, ще ѝ се наложи да налага, поддържа и вдига санкции самостоятелно. С тази цел новият акт описва процедурите и пълномощията на различни органи на властта в тази сфера.\r\n\t \r\n\tПри все че поводът за разработване на новия закон бе процедурен, прави впечатление, че актът оправомощава правителството да въвежда санкции по твърде широк кръг от мотиви: от груби нарушения на човешките права до създаване на заплаха за националната сигурност на Великобритания.\r\n\t \r\n\tМнозина политически наблюдатели предполагат, че щом напусне ЕС (това се очаква да стане в края на март 2019 г.), кралството ще наложи по-сурови санкции на Русия. В момента възпиращ фактор за Лондон е нуждата от консенсус със страните от ЕС, които имат по-благосклонно отношение към Москва. \r\n\t \r\n\t\r\n\t \r\n\tЗа разлика от САЩ и Литва Великобритания не е приела специален закон с подобно наименование, но е включила фактически аналогични текстове в други закони.\r\n\t \r\n\tЧлен, предвиждащ санкции за съучастие в корупция и нарушения на човешките права (наричан неофициално \"поправката Магнитски\"), бе включен тази пролет в законопроекта за санкциите и борбата с прането на пари. Там става дума за забрана за влизане в страната. Правителството обещава да огласи съответния черен списък, щом бъде разработен след задействането на закона. \r\n\t \r\n\tОсвен това законът за финансите с престъпен произход предвижда възможност да бъдат замразявани активите на съучастници в корупционни престъпления и груби нарушения на човешките права. \r\n\t \r\n\tПарламентът разглежда сега и друг законопроект, предвиждащ санкции за нарушения на правата на човека и корупция. Внесен от лейбъриста Иън Остин през декември 2017 г., той влиза за второ четене на 15 юни. Трудно е засега да посочим ще бъде ли приет този аналог на \"закона Магнитски\", доколкото други закони вече съдържат съответните положения.", "date": "2018.05.22", "title": "Как Великобритания ще се бори  с руските \"мръсни\" пари"}
{"url": "https://www.mediapool.bg/horata-koito-pishat-tuitovete-na-tramp-narochno-dopuskat-greshki-news279386.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tАвторите на някои от посланията в \"Туитър\" на Доналд Тръмп съзнателно допускат граматически и стилистични грешки, за да имитират стила на американския президент. Това пише в. \"Бостън глоуб\", позовавайки се на осведомени източници.\r\n\t \r\n\tПо данни на изданието служители на Белия дом нерядко умишлено злоупотребяват с удивителните знаци, пропускат да сложат запетайки, пишат главни букви вместо малки и си позволяват други езикови волности, типични за стила на американския лидер. \r\n\t \r\n\tСпоред вестника някои помощници на президента смятат, че това прави Тръмп по-близък до обикновените американци и работи в полза на неговата популярност.", "date": "2018.05.22", "title": "Хората, които пишат туитовете на Тръмп,  нарочно допускат грешки"}
{"url": "https://www.mediapool.bg/ruski-medii-bulgaria-nyama-da-stane-osnoven-evropeiski-hab-v-yuzhna-evropa-news279379.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНяколко руски медии използват двудневното посещение на българския държавен глава в Русия, за да коментират шансовете на лансираната в понеделник от него идея за възстановяване на проекта \"Южен поток\" като \"Български поток\" чрез изграждане на пряк газопровод между България и Русия. Като цяло говорещите пред тези медии експерти са силно скептични, че осъществяването на тази идея е възможно. Според тях връщане към „Южен поток“ няма да има и България няма да стане газоразпределителен хъб на Европейския съюз в югоизточния ъгъл на Европа.\r\n\t \r\n\tПред  руският сенатор Алексей Пушков заяввява, че отказът на България през 2014 г. от \"Южен поток\" е бил грешка.\r\n\t\"Отказът на България от \"Южен поток\" беше много груба грешка. Турция веднага се възползва от шанса си, а Федерална република Германия строи \"Северен поток-2\". Добър урок за София\", написа Пушков в Туитър.\r\n\t\r\n\tАгенцията припомня думите на президента Румен Радев в интервю за вестник \"Комерсант\", че България се нуждае от преки доставки на руски газ през Черно море и че такъв проект може да бъде наречен \"Български поток\".\n\n\r\n\tРИА Новости цитира по този повод и мнението на политолога Александър Сафонов, според когото на България ѝ е повлиял примерът на Турция, имайки предвид \"Турски поток\". Реализацията на руско-турския проект дава възможност да се решава как ще се доставят енергоресурси в Европа, смята политологът. \"Ако те минат през България или ако България поне частично получава ресурси през турска територия, това ще е много изгодно за София\", казва Сафонов пред радио \"Спутник\".\r\n\tПредложението на президента Радев е \"чистопробен популизъм, връщане към проекта \"Южен поток\" няма да има\", заявява руският бизнес аналитик Алексей Антонов, цитиран в .\r\n\t\r\n\tВъпреки наличието на културни и исторически връзки с Русия, България е членка на ЕС и НАТО с доста слаба икономика, зависима от външната подкрепа. Неуспешният опит с общия проект \"Южен поток\" нагледно показа, че вътрешната ѝ политика зависи от указания отвън, казва експертът.\r\n\tЗатова Москва направи избор в полза на алтернативния проект \"Турски поток\". През 2017 г. \"Газпром\" инвестира в този проект 41,92 милиарда рубли; догодина се очаква да бъде готова първата тръба от газопровода, в края на 2019 г. - втората, пояснява изданието.\r\n\tОт 2014 г. насам геополитическата ситуация се изостри, а САЩ вдигнаха ограниченията върху износа на петрол и газ и днес активно се борят срещу прокарването на руски тръбопроводи за износ на горива. Затова Турция, която демонстрира несравнимо повече политическа самостоятелност през управлението на Ердоган, изглежда далеч по-изгоден и по-малко рисков партньор, смята Антонов.\r\n\t\"Сега се осъществяват едновременно няколко проекта, по-специално \"Северен поток-2\". Отвъд океана се опитват да спъват изпълнението му. Активизирането на още един проект може да срещне по-сериозна съпротива\", допълва друг експерт, Богдан Зварич.\r\n\t\"Тъй че България, уви няма да стане основен европейски хъб в Южна Европа. Такъв вече стана значително по-сговорчивата и независима Турция\", заключава \"Газета\".\r\n\tДиверсификацията на маршрутите за доставка на руски газ в Европа е изгодна главно за Русия. Защото над \"Турски поток\" тегнат не по-малко заплахи, отколкото над украинския транзит. На Турция ще се наложи да издържа натиск от САЩ и е трудно да се предскаже какъв запас от якост ще има Ердоган, коментира за  политологът Игор Шатров.\r\n\tСпоред него българският президент действа \"според новата конюнктура, формираща се в Европа, в стремеж да гради с Русия двустранни отношения, независими от Брюксел и Вашингтон. Затова напомня историята на руско-българската дружба. С което един вид претендира страната му да играе специална роля, ако Европа направи завой към Русия\", разсъждава наблюдателят.\r\n\t\"Конюнктурата се мени и невъзможното става възможно. Да не забравяме обаче, че България, както сочи официален доклад на Евростат, е най-бедната страна в ЕС по данни за 2017 година. Икономическата ѝ зависимост от евроструктурите е грандиозна. Политическата ѝ тежест в Евросъюза - ниска. Без подкрепа от Германия и Франция такъв проект (предложеният от Румен Радев, б. р.) няма да мине\", твърди Шатров. Но ако има тази подкрепа, България може да пренебрегне дори мнението на САЩ, изтъква той.\r\n\t\"България се опитва да заслужи \"газова прошка\" от Русия\", гласи заглавие във .\r\n\tСпоред онлайн изданието \"София ще трябва силно да се постарае, за да се забърка Русия пак в тази история\".\r\n\t\"Българите трябва политически да направят пас към Русия. Например ако вземат, та гласуват срещу удължаването на (антируските) санкции от страна на ЕС, това би гарантирало на България газовата тръба. Те обаче няма да се осмелят. България нищо не иска да прави сама\", обяснява Игор Юшков, водещ експерт от руския аналитичен център \"Фонд за национална енергийна сигурност\".\r\n\tСпоред него София изчаква окончателно да се реши въпросът за \"Северен поток-2\", за да получи газопровода си с усилията на германците, посочва \"Взгляд\".\r\n\t\"Щом стане ясно, че \"Северен поток-2\" е осъществен, българите ще започнат преговори с Брюксел. Със следните аргументи: германците построиха пряк газопровод, значи това не е политическо оръжие на Русия, а икономически проект. Следователно тръба може да се гради в коя да е страна в рамките на общото законодателство на ЕС, включително в България. Ако Брюксел се съгласи с тези доводи, ако одобри официално българската тръба, това ще е сигнал за Русия, че може да поднови преговорите с България\", заявява експертът на \"Взгляд\".", "date": "2018.05.22", "title": "Руски медии: България няма да стане основен европейски хъб в Южна Европа"}
{"url": "https://www.mediapool.bg/dzhuzepe-konte---diskreten-yurist-nachelo-na-pravitelstvo-na-populisti-news279388.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tДжузепе Конте - издигнатият вчера от италианските антисистемни партии кандидат за ръководител на първото популистко правителство в Италия - е 54-годишен елегантен адвокат и преподавател по право. Той е непознат за широката общественост и досега е бил далече от политическия свят.\r\n\t \r\n\tТъй като Движение \"Пет звезди\" (ДПЗ) не желае да позволи на лидера на крайнодясната \"Лига\" Матео Салвини да стане премиер, а той на свой ред не е склонен да остави лидера на антисистемното движение да оглави правителството, двамата съюзници се обърнаха към този дискретен юрист с буен кестеняв перчем.\r\n\t \r\n\t\"Много се гордея с това име, защото представлява синтез между \"Лигата\" и Движение \"Пет звезди\", заяви в блога си лидерът на ДПЗ Луиджи Ди Майо, след като официално го предложи за премиер на президента Серджо Матарела.\n\n\r\n\t \r\n\t\"Той няма да е тежест на плещите на италианците\", увери Ди Майо.\r\n\t \r\n\tЕдинствената публична изява в политически контекст на този университетски преподавател бе няколко дни преди парламентарните избори на 4 март. Тогава ДПЗ го представи като част от екип от експерти и като евентуален министър, който да отговаря за \"дебюрократизирането\" на публичната администрация.\r\n\t \r\n\t\"Преди гласувах за левицата. Днес мисля, че идеологическите модели от 20 век вече не са адекватни\", е казал веднъж според медии този, който сега ще ръководи крайнодесни министри.\r\n\t \r\n\tРоден през 1964 г. във Волтурара Апула, село с 500 жители в южната област Пулия, Конте е следвал право в Рим и е посещавал, според автобиографията му от 12 страници, публикувана на сайта на ДПЗ, най-престижните университети в света: Йейл, Сорбоната, Кеймбридж. \r\n\t \r\n\tПреподавал е в университети в Сардиния, Рим, Флоренция и Малта и до вчера е бил преподавател по частно право във Флоренция, работейки освен това и в адвокатска кантора в столицата.\r\n\t \r\n\tТой е бил и член на административния съвет на Италианската космическа агенция, юристконсулт в Търговската камара в Рим и член на надзорните комитети на няколко фалирали застрахователни дружества.\r\n\tСъс съпругата му са разделени, има син на 10 години.\r\n\t \r\n\t\r\n\t \r\n\tБез да поставя под съмнение професионалните и интелектуалните качества на Конте, италианската преса се запита дали може да бъде надежден държавник с авторитет на международната сцена.\r\n\t\"Премиер без власт\", написа вчера левият в. \"Република\" в редакционна статия.\r\n\t \r\n\tНеспособни да намерят консенсус за авторитетен политик, ДПЗ и \"Лигата\" \"са заставени днес да номинират неизлъчен чрез избори технократ\". Двете партии прекараха последните две години в нападки срещу различните технократски или коалиционни правителства, отбеляза всекидневникът.\r\n\t \r\n\t\"Всички премиери са политици\", отговори вчера лидерът на \"Лигата\" на журналистически въпрос, след като се срещна с президента Матарела.\r\n\t \r\n\tТежестта на Конте може да бъде ограничена, имайки предвид кои ще са му министри, начело с безспорния лидер на \"Лигата\" Салвини (който се очаква да стане вътрешен министър) и Ди Майо (който се очаква да стане министър на икономиката и труда).\r\n\t \r\n\t\"Какъв престиж ще има той, когато се изправи сам срещу Ангела Меркел и Еманюел Макрон, може би още на следващия Европейски съвет на 29 и 29 юни?\", се пита \"Република\" и отсича: \"Министър-председателят няма да е от значение\".\r\n\t \r\n\t\"Кориере дела сера\", вестникът с най-голям тираж на полуострова, споделя същото объркване, само че с по-дипломатични думи. Конте може би ще се окаже \"правилният избор, ако се докаже като надежден политик, което е необходимо да компенсира липсата на тежест\" както в Рим, така и в Брюксел, написа вестникът.\r\n\t \r\n\tЗасега той не изглежда от тези, които се плашат лесно. Според медии в акаунта му в \"Уотсап\" фигурира цитат, приписван на Джон Кенеди: \"Всеки успех започва с желание да опиташ\".", "date": "2018.05.22", "title": "Джузепе Конте - дискретен  юрист начело на правителство на популисти"}
{"url": "https://www.mediapool.bg/kamionite-i-avtobusite-shte-plashtat-do-sedem-pati-po-visoka-ekotaksa-ot-lekite-koli-news279377.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tОт пет до седем и половина пъти по-високи такси за първа регистрация ще плащат автобусите и камионите спрямо леките автомобили. В момента те са освободени от плащането на екотакса. Това предвиждат измененията в Наредбата за определяне на реда и размера за заплащане на продуктова такса, които са публикувани за от Министерството на околната среда и водите.\r\n\tТова е една от мерките на правителството за намаляване на замърсяването на въздух, посочи министърът на екологията Нено Димов. По думите му те трябва да станат факт преди срещата в Брюксел на 12 юни, на която ще бъде представен напредъкът на България в битката ѝ с мръсния въздух.\r\n\tПромените в наредбата предвиждат намаляване на екотаксата за нови автомобили, запазване на размера ѝ за тези на възраст до 5 години, а над пет години таксата нараства с около 15%, каза Нено Димов пред Нова телевизия. Изменения важат и за хибридните автомобили.\r\n\tКато най-големи замърсители се въвежда продуктова такса и за автобусите с над 8 места и за камионите, която е с до седем пъти и половина от тази на леките коли. Досега тежкотоварните автомобили не плащаха екотакса.\r\n\tЕдинствено за електромобилите се предлага да не плащат продуктова такса при първа регистрация до 31 декември 2021 г. След това тя да бъде 102 лв., колкото е в момента.\n\n\r\n\tС промените в наредбата се въвежда и правила за преработката на излезлите от употреба автомобилни гуми, както и за маслото, което се държи на склад в държавния резерв. То се освобождава от плащането на продуктова такса, което би трябвало да доведе до намаляване на цената му.\r\n\t\r\n\tЕкотаксата за стара лека кола поскъпва с 35 лв.\r\n\tИзмерванията показват, че у нас 60 % от замърсяването на въздуха идва от трафика. Масово автомобилите у нас са над 10 години, като всяка година се регистрират около 260 000 коли втора ръка, показват данните на КАТ.\r\n\tТова поражда необходимост от поощряване употребата на нови автомобили, съдържащи по-малко опасни вещества и отделящи по-малко вредни емисии и по тази причина се завишава таксата за първа регистрация на автомобила, мотивира се екоминистерството.\r\n\tИменно при старите коли над 10 години е и най-голямото увеличение на продуктовата такса с 35 лв. - от 275 лв. сега на 310 лв.\r\n\tЗа леките коли на възраст между 5 и 10 години таксата става 290 лева спрямо сегашните 260 лева.\r\n\tЗа колите до 5 години няма промяна в таксата и тя остава 194 лв.\r\n\tЗа новите коли обаче екотаксата пада от 138 лв. сега на 125 лв. Същото се отнася и за новите хибридни автомобили до 3.5 тона, където намалението е с 24 лв. - от 124 лв. на 100 лв.\r\n\tЗа стари хибиридни автомобили над 10 години обаче таксата се увеличава от 227 лв. сега на 255 лв., а за тези на възраст между 5 и 10 години – от 215 лв. на 240 лв.\r\n\tВ тази връзка се предлага да се намали размерът на продуктовата такса за нови автомобили и да се запази размерът ѝ на такива на възраст до 5 години. За по-дълго употребявани автомобили се предлага таксата да бъде увеличена.\r\n\t\r\n\t\r\n\tВъвеждат се високи екотакси за тирове и автобуси\r\n\tЗа първи път се въвеждат продуктови такси и за автобусите с над 8 места и за камионите над 3.5 тона. Досега те не плащаха продуктова такса при първа регистрация.\r\n\tСега размерът на екотаксата е изчислен като е взет предвид средния брой и среднопретегленото тегло на МПС от допълнителните категории и съотношението на теглото спрямо това на леките автомобили. Така спрямо тонажът е направено разделяне на микробуси и камиони от 3.5 тона до 12 тона и над 12 тона.\r\n\tСпоред данните от КАТ тяхната средната възраст е по-висока от тази на леките автомобили. Освен това имат по-големи двигатели с вътрешно горене, което са основно дизелови и най-много замърсяват въздуха. Досегашната липса на продуктова такса за тях е довела до по-голямо търсене на камиони и автобуси втора ръка. По тези причини сега се въвежда продуктова такса и за тях, става ясно от аргументите на екоминистерството.\r\n\tЗа новите автобуси с над 8 места и за камиони до 12 тона тя ще бъде 625 лева и се увеличава с възрастта на автомобила. За старите над 10 години достига 1550 лева.\r\n\tПо същия начин расте продуктовата такса и при най-тежките автомобили над 12 тона, които са и най-големите замърсители. За нови тирове екотаксата е 938 лв., до 5 години – 1455 лв., между 5 и 10 години е 2175 лв., а над 10 години - 2325 лева.\r\n\tЕфектът от промените – повече нови коли\r\n\tОчакваният ефект от промените е да се увеличи покупката на нови автомобили, което да доведе до подобряване на качеството на въздуха, посочва екомонистерството в мотивите си към промените.\r\n\tУ нас масово се карат стари коли, но през последните три години България е сред лидерите в ЕС по ръст на купените нови коли. Годишната база все още е много ниска, но обнадеждаващ е фактът, че ако през 2016 г. на всяка нова продадена кола са се падали 11 сделки с автомобили втора употреба, то през 2017 това съотношение вече е 1:8, по данни на КАТ и Асоциацията на европейските производители на автомобили.\r\n\tДругият положителен резултат от промените е, че ще нарасне делът и качеството на рециклираните отпадъци и ще се предотврати тяхното депониране. Това ще се отрази върху изпълнението на целите по рециклиране на отпадъците, посочват от МОСВ.", "date": "2018.05.22", "title": "Камионите и автобусите ще плащат до седем пъти по-висока екотакса от леките коли"}
{"url": "https://www.mediapool.bg/tramp-zabrani-operatsii-s-venetsuelskiya-darzhaven-dalg-v-sasht-news279393.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПрезидентът на САЩ Доналд Тръмп подписа указ, с който се ограничават възможностите на правителството на Венецуела да продава държавни активи и се забранява на операции с венецуелския държавен дълг на територията на САЩ, предаде Ройтерс.\r\n\t\"Днешният указ ограничава способността на режима да продава държавни активи по дъмпингови цени за сметка на венецуелския народ. Няма да стоим безучастно, докато активите на Венецуела се разхищават от този корумпиран режим и се продават на безценица\", каза представител на администрацията.\r\n\t\r\n\t\"Подписаният днес указ затваря още една възможност за корупция, която видяхме да се използва: той лишава венецуелските длъжностни лица от способността да занижават оценки и да разпродават държавни активи срещу подкупи\", добави източникът.\r\n\tРешението идва след неделните президентски избори във Венецуела, спечелени от сегашния държавен глава Николас Мадуро. Вицепрезидентът на САЩ Майк Пенс ги определи като фарс и ги нарече \"нито свободни, нито честни\", отбелязва Франс прес.\r\n\t \n\n\r\n\tПо-късно Тръмп призова венецуелското правителство да \"проведе свободни и честни избори\".\r\n\tПризоваваме режима на Мадуро да възстанови демокрацията, да проведе свободни и честни избори, да освободи незабавно и безусловно всички политически затворници, да сложи край на репресиите и икономическите лишения срещу народа на Венецуела, посочва Тръмп в изявление.", "date": "2018.05.22", "title": "Тръмп забрани операции с венецуелския държавен дълг в САЩ"}
{"url": "https://www.mediapool.bg/avstraliyski-arhiepiskop-e-priznat-za-vinoven-v-prikrivane-na-seksualni-zloupotrebi-news279394.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСъд в Австралия осъди архиепископ от Аделаида за виновен в прикриване на сексуални злоупотреби с деца през 70-те години в отдалечения щат Нов Южен Уелс, предаде ДПА.\r\n\t67-годишният Филип Уилсън може да получи максималната присъда от две години затвор. Той е най-високопоставеният католически духовник в света, обвинен и осъден за престъпление.\r\n\tУилсън, който е диагностициран с ранна фаза на Алцхаймер, твърди, че не си спомня разговор от 1976 г. с Питър Крейг, една от предполагаемите жертви на свещеника педофил Джеймс Флечър.\r\n\tУилсън е обвинен, че е прикривал злоупотребите, извършени от Флечър срещу четири момчета през 70-те години.\r\n\tСъдия Робърт Стоун е заявил, че не приема твърдението, че Уилсън не може да си спомни разговора, а Крейг няма мотиви или интерес да мами или да си измисля, съобщава австралийското радио Ей Би Си.\n\n\r\n\tФлечър бе признат за виновен през 2004 г. по девет обвинения в сексуални злоупотреби с деца и почина от удар през 2006 година в затвора, където излежаваше близо осемгодишна присъда, припомня АП.", "date": "2018.05.22", "title": "Австралийски архиепископ е признат за виновен в прикриване на сексуални злоупотреби"}
{"url": "https://www.mediapool.bg/beliyat-dom-e-izsyakal-pametni-moneti-za-sreshtata-tramp-kim-news279395.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБелият дом е изсякъл паметни монети в чест на първите в историята американско-севернокорейски преговори на върха, планирани за 12 юни, предаде ТАСС.\r\n\tНа монетите са изобразени профилите на президента на САЩ Доналд Тръмп и лидера на Северна Корея Ким Чен-ун на фона на националните знамена. Около тях има надписи \"Президент Доналд Дж. Тръмп\" и \"Върховен лидер Ким Чен-ун\", отдолу е годината 2018-а, а отгоре - надпис \"мирни преговори\" на корейски. По най-външния периметър са разположени надписи на английски \"Съединени американски щати\", \"Мирни преговори\" и \"Корейска народно-демократична република\".\r\n\tВ изработването на паметната монета са използвани червен, бял и син емайл.\r\n\tСъществуването ѝ стана известно благодарение на кореспондентите на редица американски медии, акредитирани към Белия дом, които пуснаха в Туитър нейни снимки.\r\n\tДоналд Тръмп съобщи по-рано, че срещата му с Ким Чен-ун, при която се очаква да бъдат обсъдени перспективите за пълна денуклеаризация на Корейския полуостров, ще се проведе в Сингапур на 12 юни.", "date": "2018.05.22", "title": "Белият дом е изсякъл паметни монети за срещата Тръмп-Ким"}
{"url": "https://www.mediapool.bg/proektite-na-gazprom-sa-nerentabilni-ot-tyah-pechelyat-samo-priyatelite-na-putin-news279390.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tКапиталовложенията на \"Газпром“ в проекти за нови газопроводи до Китай, Германия и Турция са нерентабилни. От тях печелят не акционерите на компанията, а изпълнителите, сред които \"Стройгазмонтаж“ на Аркадий Ротенберг и \"Стройтранснефтегаз“, около 50% от която принадлежат на Генадий Тимченко и неговото семейство.\r\n\tТова е основният извод, съдържащ се в майския отчет за руските петролни и газови компании, изготвен от Sberbank CIB - поделение за инвестиционно и корпоративно банкиране на руската банка \"Сбербанк\". Автори са анализаторите на банката Алекс Фек и Анна Котелникова. Анализът е цитиран от руското делово издание .\r\n\tВ него става дума за газопроводите \"Силата на Сибир“ (до Китай), \"Северен поток 2“ (до Германия) и \"Турски поток“, общите разходи за които анализаторите оценяват на 93.4 милиарда долара.\r\n\tИзпълнители-бенефициенти\r\n\tРБК определя като основни бенефициенти на изгодите от трите проекта са двама от най-старите бизнес приятели на президента Владимир Путин, придобили огромно влияние след неговото идване на власт – милиардерите Аркадий Ротенберг и Генадий Тимченко. Напоследък Ротенберг бе силно облагодетелстван и от строителството на открития миналата седмица ултраскъп мост от Краснодарския край до анексирания Кримски полуостров.\n\n\r\n\tСпоред расчетите на експертите на инвестиционната банка инвестициите в трите проекта са нискорентабилни. \"Установихме, че решенията на \"Газпром\" стават абсолътно разбираеми, ако предположим, че компанията се управлява в интерес на своите изпълнители, а не за получаване на търговска печалба“, се посочва в анализа.\r\n\t\"Този отчет е търговски продукт, който не се разпространява за широка публика и е предназначен само за квалифицирани инвеститори, явяващи се клиенти на Sberbank CIB. Ние не коментираме детайли от търговските взаимоотношения с нашите клиенти“, отговорили от Сбербанк на запитването на РБК. Двама клиенти на банката обаче потвърдили пред изданието истинността на аналитичния доклад. Самият Алекс Фек отказал коментар.\r\n\tПредставител на Ротенберг казал пред РБК, че компанията му не се явява бенефициент от инвестиционната програма на \"Газпром\", тъй като построеният от нея газопровод \"Силата на Сибир\" ще остане собственост на газовата корпорация и именно тя ще получи крайната изгода от осъществяването на инвестиционния проект. \"Стройгазмонтаж\" (СГМ) участва в този проект в качеството си на главен изпълнител и срещу заплащане изпълнява строително-монтажни работи в рамките на сключените договори“, добавил представителят на руския милиардер.\r\n\tОт \"Стройтранснефтегаз\" не отговорили на въпросите на РБК. Представител на \"Газпром\" отказал коментар.\r\n\t\"Силата на Сибир\" вместо \"Алтай\"\r\n\tРазсъждавайки за конкретните проекти, анализаторите пишат за високата цена на строителството на проекта \"Силата Сибир\" на фона на разглежданата по-рано негова алтернатива – проекта \"Алтай“. Те изразяват съмнение в изгодността на договора за доставка на 38 милиарда куб. метра газ годишно, сключен от \"Газпром\" с китайската CNPC през май 2014 година, при средна цена на петрола 65 долара за барел.\r\n\t\"Силата на Сибир“ е предпочетен, въпреки че \"Алтай\" е много по-евтин: 55.4 срещу 10 милиарда долара, отбелязват от Sberbank CIB.\r\n\tАнализаторите твърдят, че китайците са били готово да подпишат договор за \"Алтай\" още през 2010 година. Неговата дължина би била съпоставима с тази на \"Силата на Сибир\" - около 3 хиляди километра, но газът щеше да бъде осигурен от действащи находища и да преминава пречистване в действащите заводи на \"Газпром\". Нямаше да има нужда да се строят нови мощности, аргументират се авторите на анализа.\r\n\tСпоред тях изборът на \"Силата на Сибир\" може да е бил определен от интереса на основните изпълнители - \"Стройтранснефтегаз\" и \"Стройгазмонтаж\", които се поделили почти по равно основните договори по този проект. \"Колкото по-голям е проектът, толкова по-изгодни са договорите“, пишат авторите и добавят: \"уви, нито една от двете компании не се търгува на борсата, тъй че в тях няма как да се инвестира\".\r\n\tДоставката на газ по \"Силата на Сибир\" предполага разработването на две нови находища, което ще струва 20 милиарда долара и строителството на нов завод за преработка на газа преди отправянето му към Китай, който ще излезе от 14 милиарда (по оценка на \"Газпром\") до почти 20 милиарда долара (по оценката на министъра на енергетиката Александър Новак). Освен това за строителството на този завод е ангажирана компания, свързана отново с Генадий Тимченко, посочват анализаторите.\r\n\tТе освен това констатират, че обвързването на договора с Китай с цените на петрола ще повлияте негативно на рентабилността. Според тях при средна цена на петрола 65 долара за барел очакваният доход от инвестицията по този проект ще бъде отрицателна.\r\n\tНерентабилни потоци\r\n\tВ доклада се твърди, че и строителството на газопроводи в Европа, които заобикалят Украйна, каквито са \"Турски поток\" и \"Северен поток 2\", също е изгодно преди всичко за изпълнителите заради големите разходи по наземната инфраструктура в Русия (въпреки че газопроводите се смятат морски). Тръбата до Турция, например, предполага значително разширяване на газопреносната система на \"Газпром\" на юг. Общата стойност на проекта по прогноза на Sberbank CIB ще надвиши 20 милиарда долара. Засега са инвестирани 3.5 милиарда долара, като повече от половината от тях са похарчени на територията на Русия.\r\n\tПо оценка на инвестиционната банка \"Северен поток 2\" ще струва 17 милиарда долара, като тази сума също включва наземните подходи към газопровода (\"Газпром\" оценяваше стойността на проекта на 0.5 милиарда долара). Припомня се, че договорът за строителството на един от тези подходи на стойност 74.6 милиарда рубли неотдавна без конкурс е получила компанията \"Стройтранснефтегаз\".\r\n\tПо-нататък се казва, че \"Турски поток\" няма да излезе на печалба в продължение на почти 50 години, като не се смята инфлацията. А \"Северен поток 2\" при 60% натоварване на мощностите му няма да се изплати в продължение на 20 години.\r\n\tТръби вместо дивиденти\r\n\tАнализаторите на Sberbank CIB не са първите, които обръщат внимание на стойността на мащабните строежи на \"Газпром\".\r\n\t Тези думи принадлежат на Александр Бранис - директор на Prosperity Capital, която е миноритарен акционер в \"Газпром\". Те според РБК са казани на икономически форум през 2016 г. в присъствието на на президента Владимир Путин. Тогава Путин признал, че това е \"много сериозен въпрос\" и обещал да края на годината да се срещне с представители на най-големите компании с държавно участие, за да оцени ефективността от тяхната дейност.\r\n\tСпоред изданието обаче оттогава досега нищо не се е променило.", "date": "2018.05.22", "title": "Проектите на \"Газпром\" са нерентабилни, от тях печелят само приятелите на Путин"}
{"url": "https://www.mediapool.bg/mtel-stana-a1-i-atakuva-finansoviya-pazar-news279391.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tОфициално брандът \"Мобилтел\" отива в историята, заменен от А1 на името на общата група на австрийската \"Телеком Аустрия\", която преди време стана \"А1 груп\" след влизането на мажоритарния собственик \"Америка Мовил\".\r\n\tПромяната обаче не е само в името на българския оператор, защото \"целта не е просто смяна на кожата, а хората после да си кажат, че след похарчените пари за ребрандинг и реклама сме си все същите\", обяви Александър Димитров, главен изпълнителен директор на \"А1 България\", както вече се нарича \"Мобилтел\".\r\n\tТрансформацията включва компенсации в сметката за всеки клиент при нарушени стандарти за качеството на услугата, предоставяне не само на мобилни, интернет и телевизионни услуги, а и чисто финансови, които ще са силна конкуренция на всяка една финансова институция у нас, посочи Димитров пред журналисти при представянето на новия бранд. Музикален стрийминг и собствена линия смартфони, разработена по зададени от А1 критерии, са другите новости, които очакват сегашните и бъдещите клиенти на телекома, който така даде силна заявка за запазване на лидерската си позиция след българските телекоми.\r\n\t\r\n\tДимитров обясни, че компанията, която само преди шест години смени логото си, се е решила на ребранда не само заради решението на собственика и разпознаваемостта ѝ като част от голяма световна група, а и защото досега Мтел се възприема основно като мобилен оператор, а целта е все по-съществено развитие на дигиталните услуги.\n\n\r\n\tДо три седмици Мтел ще остане в историята. Вече е започнала промяната на магазините на А1. Интересен момент е, че всеки обект на телекома в градовете над 5 хил. жители ще бъде украсен със стилизирани силуети на природни или културни забележителности от района.\r\n\tНовото червено лого А1, което ще краси всички магазини на телекома, ще има още над 70 разновидности за специални случаи като Баба Марта, Нова година, първия учебен ден, за рождени дни, футболни и волейболни първенства и др. Те ще си използват и при излъчването на различни събития по спортните канали на оператора, които вече ще се казват \"Макс спорт 1\" и \"Макс спорт 2\". Преименува се и кабелният оператор \"Близу\" на А1 ТВ.\r\n\t\r\n\tСайтът на Мтел, вече е а1.bg, с което става първият двубуквен домейн у нас, похвалиха се още от компанията.\r\n\tПо повод трансформацията всеки досегашен клиент, който се свали или стартира приложението Моят А1, ще има на разположение допълнителни 10 хил. мегабайта интернет, а потребителите на телевизия през юни ще могат всеки уикенд да гледат абсолютно всички канали на оператора, независимо от пакета, който ползват. Това е нашият комплимент към клиентите, обясни Димитров. Вече ще може да се ползва и едномесечен безплатен тест на новите услуги на оператора, за да решат клиентите дали да сключат абонаменти договори.\r\n\t\r\n\tОператорът се ангажира да компенсира клиентите си с намаление на сметката, ако ги остави за повече от 6 часа без интернет или телевизия, дори и това да не е по негова вина, а да е заради скъсан кабел при строеж наблизо, например, каза шефът на \"А1 България\". Максималният срок за инсталиране на услуга става 3 дни и при забавяне отново ще има обезщетения за потърпевшите.\r\n\tФинансово обезщетение ще има и ако при прозвъняване на *88 операторът не вдигне до 60-тата секудна, обеща Димитров. Такова се обещава и ако проблем на клиента не бъде разрешен в рамките на едно негово обаждане или едно посещение в магазин на компанията.\r\n\tРазработва се приложение, чрез което клиентът, ако има проблем например с покритието на мрежата, ще може веднага да сигнализира оператора като в същия този момент ще се измерва скоростта на нета и свързаността с клетките. Ако те не отговарят на заложеното в договора, ще има обезщетения. По 500 мегабайта обещава телекомът за всички отзиви през това приложение за качеството на услугите му, независимо дали са добри или лоши.\r\n\t\r\n\tА1 обещава да прибави нови функционалности към приложението за управление на сметките на клиентите си към досегашните възможности за плащане, прехвърляне на минути или мегабайти на други клиенти.\r\n\tЩе се добави дигитален портфейл, през който потребителите не само да плащат и други сметки и да пазаруват през ПОС терминал, но и да превеждат онлайн пари на други клиенти на оператора.\r\n\tТака А1 ще стане първият телеком у нас, който ще предлага платежни услуги. Операторът обаче смята да стигне и по-далеч в атаката на българския финансов пазар като предложи на своите лоялни клиенти кредитни карти, които ще имат доста по-добри условия от банките и останалите финансови институции, каза Димитров. Той уточни, че в момента се подписват договорите за задействане на пълния обем платежни услуги на компанията. Намеренията се те да стартират най-късно от 1 август.\r\n\tВ процес на уреждането на авторските права е и намерението на компанията да пусне собствена платформа за музикален стрийминг. Кам досегашните възможности на \"Спотифай\" ще се прибави цялото разнообразие от българска музика – от стари градски песни, през поп фолк до съвременни стилове като рап и ар енд би. Ще има плейлисти за приспиване на деца и други.\r\n\tСериозен акцент върху развитието на компанията ще са приложенията и устройствата за онлайн управление на дома в сферата на сигурността и работата на електроуредите.\r\n\tСпециално за своето ребрандиране А1 дава и 50% отстъпка на избрани устройства в магазинната мрежа на телекома и на електронния си магазин.\r\n\t\r\n\tТелекомът е разработил и собствена линия смартфони със своя бранд. Засега по зададени от компаниятаизисквания са асемблирани три вида смартфони, които ще предлагат отлично съотношение между цена и качество, посочи Димитров. Единият модел ще акцентира върху качеството на камерата за любителите на снимките, другият пък ще изглежда като висок клас смартфон, но всъщност характеристиките му ще са по-ниски. Тези устройства, освен добра цена, ще имат и 36-месечна гаранция, което също за пръв път се предлага на българския пазар на мобилните устройства. Димитров припомни, че от две години операторът вече не заключва продаваните от него устройства така, че да не може да се ползват със сим карти на конкуренти.\r\n\t\"Върху тази концепция е работено дълго, не е решение, взето за една нощ\", каза при представянето на новата идентичност на Мтел Алехандро Платер, главен изпълнителен директор на \"А1 Груп\". Той също подчерта, че трансформацията на Мтел в А1 означава дигитализация.", "date": "2018.05.22", "title": "Мтел стана А1 и атакува финансовия пазар"}
{"url": "https://www.mediapool.bg/gradskite-sadii-otnovo-podkrepiha-evgeni-georgiev-za-predsedatel-news279397.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tОбщото събрание на Софийския градски съд (СГС) за втори пореден път от февруари насам подкрепи с голямо мнозинство кандидатурата на гражданския съдия Евгени Георгиев за председател на съда. Той събра 53 гласа \"за\" срещу 11 \"против\" от общо 64-има колеги, присъствали на вота във вторник, съобщиха от СГС.\r\n\tНа 12 февруари Георгиев също получи подкрепата на мнозинството от градските съдии, като за него тогава гласуваха 44-има души, 25-има подкрепиха бившия шеф на съда Светлин Михайлов, а 13-има не гласуваха за никого от двамата.\r\n\tМесец по-късно обаче Съдийската колегия във Висшия съдебен съвет (ВСС) така и не успя да произведе избор, тъй като никой от номинираните не събра минимално необходимите 8 гласа. Георгиев тогава събра 5 гласа, а Михайлов – само 2.\r\n\t\"Подкрепата за мен в първата процедура и отношението Ви след приключването ѝ, ме накараха да почувствам, че не съм сам, че вие се отнасяте с доверие към мен, но и с положителни очаквания. Бих искал да оправдая доверието и да реализирам очакванията ви чрез участието ми в този избор и евентуалната ми работа като председател. За да мога да го направя, отново се нуждая от подкрепата Ви\", е заявил пред колегите си Евгени Георгиев във вторник, цитиран от пресцентъра на най-големия окръжен съд в страната.\r\n\tЕдин от основните му приоритети, изтъкнати по време на изслушването им с Михайлов на 13 март, беше съдийското самоуправление. Според Георгиев \"мащабът на Софийския градски съд е такъв, че не би позволил еднолично управление без то да доведе до сътресение вътре в съда и в комуникацията му с останалите институции\".\n\n\r\n\tПо време на първия конкурс за председател ан СГС той бе атакуван от медиите, гравитиращи около депутата от ДПС Делян Пеевски, заради притежавани от семейството му акции във КТБ, както и заради стипендии, финансирани от американски организации. По този повод той обясни пред ВСС, че не продавал или прехвърлял акции около срива на банката, което би представлявало проблем от морално естество.\r\n\t\"Истина е, че притежавам 58 акции от КТБ, които съм закупил 2008 г. за около 5000 лв. В момента тези акции не струват нищо. Проблем за мен, за системата и за вас би било, ако бях продал тези акции около фалита. Фактът, че аз съм задържал и съм загубил тези акции означава, че аз съм направил една недобра инвестиция, но това не значи, че съм обвързан с КТБ. Никога не съм срещал и не познавам г-н Цветан Василев\", декларира съдия Георгиев.\r\n\tПо отношение на стипендиите и стажовете, спечелени и изкарани от него в САЩ, магистратът обясни, че и в трите случая е кандидатствал по общия ред и е ползвал неплатен годишен отпуск по време на обученията си отвъд Океана.\r\n\tСпоред неофициална информация от миналата седмица, в конкурса за административен ръководител на градския съд възнамерява да се включи и наказателният съдия от Софийския апелативен съд (САС) Алексей Трифонов. Срокът за участие в надпреварата изтича на 7 юни.", "date": "2018.05.22", "title": "Градските съдии отново подкрепиха Евгени Георгиев за председател"}
{"url": "https://www.mediapool.bg/merkel-otiva-kitai-na-fona-na-golyamata-targovska-zaplaha-otpravena-ot-tramp-news279392.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tГерманският канцлер Ангела Меркел ще бъде изправена пред изпитанието да действа деликатно, дипломатично и балансирано, когато тази седмица посети Китай. Визита ѝ е помрачена от търговските заплахи на президента Доналд Тръмп и неговото решение да изтегли САЩ от иранското ядрено споразумение.\r\n\tГермания и Китай, две държави износители, които имат голям търговски излишък със Съединените щати, се озоваха на мушката на Тръмп и се мъчат да запазят многостранния световен ред, основаващ се на правила, от който зависи тяхното благоденствие.\r\n\tДокато домакините на Меркел може и да горят от желание да изпратят послание към Вашингтон за пълна китайско-германска солидарност, то тя самата няма да е склонна да покаже прекалено открито обща позиция с Пекин в конфронтация с дългогодишен съюзник на Берлин.\r\n\tПравителството на Меркел споделя много от безпокойствата на администрацията на Тръмп за китайските бизнес практики. И при това положение канцлерът ще се стреми да изпрати двойно послание, съчетаващо силна защита на мултилатерализма и критичен призив към Пекин да играе честно в сектора на търговията и инвестициите.\r\n\t\"Политиките на Тръмп превърнаха тази доста рутинна визита за отбелязване на началото на новото германско правителство в посещение със специално значение\", каза Себастиан Хайлман, директорът на MERICS, берлински мозъчен тръст за Китай.\n\n\r\n\tГермански дипломат определи посещението като много труден балансиращ акт за канцлера, който пътува миналия месец до Вашингтон, за да лобира пред Тръмп да не изтегля САЩ от иранската ядрена сделка, само за да види как той прави именно това броени дни по-късно и заплашва със санкции европейските фирми, които продължават да спазват споразумението.\r\n\tПосещението ще е единадесетото за Меркел в Китай, откакто стана канцлер през 2005 година. Придружена от делегация от около 20 ръководители на германски компании, тя ще даде съвместна пресконференция с китайския премиер Ли Къцян в четвъртък, преди да присъства на вечеря, дадена от президента Си Цзинпин.\r\n\tВ петък Меркел ще пътува до китайския град Шънчжън за разговори с представители на местните власти, а след това ще уважи откриването на \"иновационен център\" на Германската търговско-промишлена камара и ще посети завод на Siemens и китайска стартъп компания.\r\n\tЗастраховка срещу Тръмп\r\n\tВ Германия се наблюдава нарастващо безпокойство за ролята на китайската държава в икономиката при президента Си - от нов закон за киберсигурността през влиянието на функционери на комунистическата партия в смесени дружества до инициативата \"Произведено в Китай 2025\", на която някои гледат като на заплаха за доминиращите позиции на германската индустрия.\r\n\tПри условие че германските компании обаче продължават да развиват процъфтяващ бизнес в Китай, правителството на Меркел е подложено на вътрешен натиск да не възприема конфронтационна позиция, така както направи Тръмп, заплашвайки Китай с търговски мита за милиарди долари.\r\n\t\"Въпреки безпокойствата, германските компании въртят много успешен бизнес в Китай\", заяви Хюберт Линхард, председател на Азиатско-тихоокеанския комитет на германския бизнес. \"Много компании правят значителен дял от своите приходи там. Китай е пазар, от който наистина се нуждаем.\"\r\n\tТорстен Бенер, директор на института Global Public Policy в Берлин, каза, че германското правителство би предпочитало да работи с американската администрация, за да издейства от Пекин отстъпки в областта на търговията и инвестициите.\r\n\tОбщ подход изглежда невъзможен при Тръмп, заяви той, и затова Германия почувства необходимост да \"се застрахова срещу най-лошите изстъпления\" на американския президент.\r\n\tПо редица важни световни въпроси - от промените в климата през свободната търговия до иранската сделка - Берлин сега има повече общо с Пекин, отколкото с Вашингтон.\r\n\t\"В момент, когато администрацията на Тръмп не изглежда заинтересована от трансатлантическото партньорство, Европа трябва да се грижи за своите интереси\", заяви Михаел Шефер, бивш германски посланик в Китай, който сега е председател на фондацията BMW.\r\n\t\"Част от това е намирането на партньори, с които да може да работи в защита на тези интереси. Китай е способен да играе важна роля в много от тези области.\"", "date": "2018.05.22", "title": "Меркел отива Китай на фона на голямата търговска заплаха, отправена от Тръмп"}
{"url": "https://www.mediapool.bg/vezhdi-rashidov-borisov-ima-edna-vina---tolerira-svobodata-na-slovoto-news279398.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tМинистър-председателят Бойко Борисов имал една \"вина\" и това е, че \"толерира свободата на словото\". До такъв извод стига председателят на медийната комисия в парламента и бивш министър на културата Вежди Рашидов в интервю за вестник \"24 часа\".\r\n\tДепутатът от ГЕРБ се впуска в размишления за медийната свобода у нас и защо страната ни е на последно място в цяла Европа по този критерий в класацията на \"Репортери без граници\". Според Рашидов проблемът с медийната свобода в България е добротата на премиера Борисов, поради което се развихрила една \"шайка\", \"секта\" от \"умни и красиви\".\r\n\t\"Неговото добро отношение даде възможност на едни хора да преминат границите, да развихрят слободията и да го нападнат\", казва Рашидов.\r\n\tСпоред него \"тази група хора деформират медийното пространство, като отнемат правото на свободно слово на всеки, който още носи свободата на думите\"\r\n\tРашидов разяснява още как \"едни и същи хора, които, за да подронят авторитета на държавата, се появяват в най- важните за страната моменти, касаещи достойнството, авторитета и самочувствието на държавата \"\n\n\r\n\tПо думите му тези хора са се превърнали в \"секта\", която имала \"наглостта\" по време на европредседателството да обвинява Борисов: \"Тази група от познати хора се явява в такива моменти и излиза на улицата, за да създаде форма на дестабилизиране и унижение на българската страна. Тези хора във времето се превърнаха заради личните си финансови интереси в \"секта\", в група за натиск, особено по време на управление, в което пасиансът не им се подрежда\".\r\n\t\"Точно тези, които с какви ли не външни финансирания деморализират, деформират медийното пространство, именно като отнемат правото на свободно слово на всеки, който все още носи свободата на думите, като все повече слугински изпълняваха поръчките на своите донори и скрити работодатели\", продължава Рашидов.\r\n\t\"Шайката на един розовобузест олигарх с чужди пари и купени съвести проповядваха платен морал, като се обявяваха за \"европейци\", умни, красиви и недостижими \"журналисти\". А всички останали достойни журналисти?! А журналистите с безспорни качества и морал, които служат на професията си достойно - те какво? Те какви са? Те не са ли европейци? Благодарим за такъв тип морал. Най-малкото Прокопиевата агитка може да ни учи на морал\", казва още шефът на парламентарната медийна комисия.\r\n\tИнтересно обстоятелство е, че точно преди 5 години бившият министър на културата изповядваше съвсем различно виждане. Тогава той изтъкна как всички вестници са се \"продали\" и единствените независими са онези, които с днешна дата обявява за \"шайка\".\r\n\t, а всички други са роби на,  през 2013 г. в неформален разговор с журналисти в кулоарите на парламента.\r\n\tТогава той остро напада медийния магнат от ДПС и обвини правителството на ГЕРБ, че го е оставило да трупа милиони заради медиен комфорт.\r\n\t, споделя Вежди Рашидов в качеството си на опозиционен депутат, след като първият кабинет на Борисов вече е история и управлението е в ръцете на кабинета \"Орешарски\", издигнал Пеевски за шеф на ДАНС.\r\n\t, възмути се тогава Рашидов.\r\n\tИ обясни, че заради нуждата от медиен комфорт Борисов е направил голяма грешка при първото си правителство по отношение на КТБ: , заяви Рашидов в същото откровение.\r\n\tГодина по-късно Рашидов отново продължава да изразява публичната си неприязън към Пеевски, заявявайки публично, че той е , както и.\r\n\tИ в двата случая повод за изблиците на Рашидов бяха публикации срещу него и семейството му в издания на Пеевски (по онова време официално все още се водеха на майка му Ирена Кръстева -бел.ред.).\r\n\tПолитикът от ГЕРБ остава на същите позиции и през юни 2014 г.,:  .\r\n\tВ разгара на публичния конфликт между Цветан Василев и Делян Пеевски, допринесъл за фалита на КТБ, Вежди Рашидов разяснява проблемът между двамата лежи в \"една тръба\", визирайки проекта \"Южен поток\".\r\n\t, казва Рашидов, имайки предвид избраните фирми, сред които такива свързвани с Пеевски, да строят \"Южен поток\" на българска територия.\r\n\tПозицията на политика от ГЕРБ обаче \"еволюира\" и в началото на настоящата година издателят и депутат от ДПС вече бе далеч по-приемлив за него., каза Рашидов в средата на февруари.", "date": "2018.05.22", "title": "Вежди Рашидов: Борисов има една вина - толерира свободата на словото"}
{"url": "https://www.mediapool.bg/balgarskiyat-gdpr-nosi-risk-ot-zatvaryane-na-publichnite-registri-news279401.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПромените в българския закон, които целят адаптиране на европейския Общ регламент за защита на личните данни (GDPR), носят риск от затваряне на публичните регистри. За това алармира авторитетната неправителствена организация \"Програма Достъп до информация\" (ПДИ) във вторник.\r\n\t \r\n\tАдв. Александър Кашъмов коментира, че проектозаконът е написан твърде неясно в частта си за регистрите, които позволяват търсене на лица по единен граждански номер. Това са Търговския регистър, Имотния регистър и много от регистрите на съдилищата. Тези публични бази данни са гаранция за сигурността на бизнеса, но и източник на информация за огромна част от журналистическите разследвания.\r\n\t \r\n\tПритесненията са заради лошо написания чл. 25 г от Проектозакона за изменение на Закона за личните данни. Той гласи буквално следното: \"Публичен достъп до ЕГН се предоставя, само ако закон изисква това. В тези случаи законът определя реда и условията с цел недопускането на неговата общодостъпност\".\n\n\r\n\t \r\n\tЕдинният граждански номер е неразделна част от сигурността при използването на публичните регистри. Единствено чрез него гражданите могат да са сигурни, че срещу трите имена стои именно онзи човек, когото търсят.\r\n\t \r\n\t\"Не бива да се стига до отклонения в баланса при правото на достъп до информация. Не може един регистър да е едновременно публичен и да не е публичен\", коментира адв. Кашъмов. Той напомни, че европейският регламент не поставя подобни ограничения пред свободния достъп до публични регистри.\r\n\t \r\n\tПДИ има редица притеснения за медийната свобода, ако законът бъде приет в този вид, защото журналистите също обработват лични данни за целите на разследванията си. В същото време при нарушения се въвеждат глоби в размер на най-малко 10 000 евро/лева (въпросът е спорен за вида на валутата – б.р.).\r\n\t \r\n\tОрганизацията коментира, че през последната година българските институции не са станали по-прозрачни. Даден бе пример с новия закон \"Антикорупция\", който остави близо 120 000 чиновници извън контрола на Комисията за конфликта на интереси. От януари т.г. комисията \"Антикорупция\" проверява за корупция и конфликт на интереси едва няколко хиляди души по върховете на властта.\r\n\t \r\n\t\"Сегашните членове на комисията (\"Антикорупция\") се проявяват предимно по телевизиите и на места, където нямат никаква работа. Например, където се арестуват кметове и заместник-кметове\", каза адв. Кашъмов, визирайки задържането на кметицата на столичния район \"Младост\" Десислава Иванчева, при което присъстваха служители на комисията.\r\n\t \r\n\tПДИ даде за пример и \"сериозната крачка назад\", която е направила съдебната система по отношение на прозрачността. Става дума за изтриването на огромно количество информация от протоколите по делата, качвани в системата на Върховния административен съд. Заличаваната информация в много от случаите няма общо с личните данни. ПДИ подаде жалба пред Европейския съд по правата на човека заради тази практика на съда.\r\n\t \r\n\tДиректорът на ПДИ Гергана Жулева обяви, че за последната година българските институции не са станали много по-прозрачни при предоставянето на обществена информация. Общо 38 институции продължават вече няколко години да не приемат електронни заявления за достъп до информация, въпреки закона. Според ПДИ е крайно време парламентът да създаде фигурата на информационния комисар, който да следи за прозрачността на институциите и достъпа до данни.\r\n\t \r\n\tКирил Терзийски от ПДИ препоръча съдебната система да ускори разглеждането на делата за достъп до обществената информация, защото често се случва след края им информацията да е станала безполезна.", "date": "2018.05.22", "title": "Българският GDPR носи риск от затваряне на публичните регистри"}
{"url": "https://www.mediapool.bg/novoto-litse-na-germaniya-vav-vanshnata-politika-news279399.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНа 23 май новият германски министър на външните работи Хайко Маас ще се срещне за първи път с американския си колега Майк Помпейо. Срещата ще се състои в трудно за трансатлантическите отношения време, в което европейците са притеснени от излизането на Доналд Тръмп от иранското ядрено споразумение и надвисналата търговска война. Ако Германия наистина е лидерът на Европа, то има огромно значение какво мисли ръководителят на външната ѝ политика. Там е работата, че никой не знае.\r\n\tХайко Маас не е нов в политиката, но е новак, що се отнася до външната политика. По време на последния мандат на канцлерката Ангела Меркел 51-годишният социалдемократ беше министър на правосъдието и защитата на потребителите, първата му федерална длъжност.\r\n\t \r\n\tПреди това той беше около 20 години депутат и министър в правителството на Саар, малка провинция, граничеща с Франция.\r\n\tВъпреки това през само десетте седмици, откакто Маас встъпи в длъжност, той вече започна да поставя своя отпечатък.\n\n\r\n\tНа 26 март, само две седмици след като пое длъжността, Германия се присъедини към 28 други държави в изгонването на руски дипломати като отговор на отравянето на руско-британския двоен агент Сергей Скрипал и дъщеря му.\r\n\tНяколко седмици по-късно Маас летя до Москва за първата си среща с руския си колега Сергей Лавров. Лавров е един от най-опитните дипломати в света и известен като човек, който не обича да губи никоя битка. Можем само да си представим суматохата от докладни бележки и заседания в германското външно министерство, целящи да въведат новия човек в ситуацията.\r\n\tПо всички сведения обаче срещата е преминала добре. Въпреки години на ожесточение между Русия и Германия - и особено между Лавров и предшествениците на Маас - германците в крайна сметка обещаха подкрепа за болница за ветерани, а руснаците поеха ангажимент към така наречения Нормандски формат - усилие за решаване на кризата в Източна Украйна, с участието на Франция, Германия, Русия и Украйна.\r\n\tДен след разговорите с Лавров в Москва Маас отпътува за Литва за среща с външните министри на трите балтийски държави. Това беше среща с приятели и въпреки това цялата драма на германската външна политика беляза и това посещение: С излизането на Великобритания от Европейския съюз - заедно със значителната ѝ армия - трите малки държави, страхуващи се от руска агресия, се надяват Германия да запълни празнината в сигурността. Маас ги увери в това, без обаче да поема конкретни ангажименти, на каквито се надяват балтийците.\r\n\tИ всичко това - Русия, Украйна, балтийците - представлява само една част от дейността на германската външна политика. Като представител на страна, която едва сега осъзнава лидерската си роля, Маас е изправен пред трудности, но изглежда, че се наслаждава на предизвикателството. \"Все още свиквам с това, че всяка сутрин отивам не в офиса, а на летището\", пошегува се той на полета обратно.\r\n\tМаас черпи енергия от новата си длъжност, развълнуван е от нея почти по момчешки. В публичното пространство той е резервиран и, естествено, дипломатичен; на частни срещи той е по-отпуснат, облягащ се силно назад на седалката в самолета, държащ солета с два пръста като цигара, сякаш обсъждащ световната политика в някой луксозен берлински бар.\r\n\tВъншното министерство промени Хайко Маас. Как обаче той ще промени германската външна политика?\r\n\tСписъкът на бившите външни министри включва имената на някои от водещите фигури в германската политика - от Вили Бранд до Йошка Фишер - и всеки от тях остави значителен отпечатък. Все още е рано, но най-вероятно Хайко Маас ще ги последва. Той има силни политически убеждения и знае как да се направи видим, как да използва новинарските медии не само да разпространи информация, но и да разкаже история.\r\n\tКато министър на правосъдието Маас превърна борбата срещу популизма в своя запазена марка. Той разработи спорен закон, предвиждащ глоби на Фейсбук и други мрежи, ако те не премахнат език на омразата или фалшиви новини достатъчно бързо от своите сайтове.\r\n\tТой пренесе същата история и на новия си пост. Във встъпителната си реч като външен министър, Маас очерта един свят, разделен между тези, които вярват в международното сътрудничество и тези, които разглеждат света като игра с нулев резултат. Тези разделителни линии, каза той, стигнаха \"дълбоко на Запад\", без съмнение намеквайки за Тръмп, без обаче да го назове.\r\n\tПо същото време и противно на непосредствения си предшественик Зигмар Габриел, Маас вижда ценността в продължаването на силни трансатлантически връзки, въпреки Тръмп. Веднъж той предприе обиколка на Съединените щати и извлича оптимизъм от енергията на американското гражданско общество.\r\n\tПо това той прилича на френския президент Еманюел Макрон и може би неслучайно има силна емоционална връзка с Франция. Обича да разказва анекдот за баба си, която по време на живота си в Саар е имала пет паспорта, отчасти защото регионът често преминавал от Франция в Германия и обратно. Всъщност посещението му като външен министър в Париж беше в същия ден, когато той встъпи в длъжност.\r\n\tТретата силна емоционална връзка е с Израел. Във встъпителната си реч Маас заяви, че е влязъл в политиката заради престъпленията на Германия в Аушвиц и че страната му има нужда да се покае за тях, като подкрепя еврейската държава.\r\n\tСилните връзки с Франция и Израел и вярата в трансатлантическите отношения са обичайни позиции за германски външен министър; това, което има значение сега е неговият ангажимент за засилването им.\r\n\tТам, където той наистина се отклонява от доскорошната норма е по въпроса за Русия. Докато Меркел винаги ясно е осъждала руската агресия в Украйна, нейните външни министри социалдемократи Франк-Валтер Щанмайер и Зигмар Габриел бяха по-нюансирани. Много социалдемократи все още изпитват носталгия по \"Entspannungspolitik\" или \"политиката на разведряване\" на Вили Бранд.\r\n\tМаас, напротив, нарече Русия \"нарастващо враждебна\"; въпреки конструктивната му среща с Лавров, трябва да очакваме Германия да стане дори още по-критична към Русия и дори по-подкрепяща усилията за сдържането ѝ в чужбина.\r\n\tЩе минат месеци, ако не и години преди да узнаем как изглежда \"Доктрината Маас\". Общите линии обаче са ясни: действена, силно европейска и антипопулистка. Той ще настоява Германия да получи място на масата редом до САЩ, Франция, Китай и Русия и няма да бъде мълчалив в преследването на целите си. От една Германия, дълго време свикнала на малки стъпки във външната политика, може да очакваме енергична промяна в крачката.", "date": "2018.05.22", "title": "Новото лице на Германия във външната политика"}
{"url": "https://www.mediapool.bg/kmet-kritik-na-putin-podade-ostavka-news279402.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tКметът на руския град Екатеринбург Евгений Ройзман подаде оставка в знак на протест срещу отмяната на прякото избиране на кмет на града, предаде Асошиейтед прес.\r\n\tДнешната оставка е реакция срещу решението на градската Дума да одобри законодателство, отменящо прекия избор на градоначалник. Занапред кметовете ще се избират от Думата.\r\n\tНовото законодателство беше прието в Екатеринбург през април въпреки масовите протести срещу решението.\r\n\tИзбраният за пет години през 2013 г. Ройзман е един от малкото регионални лидери, критикуващи открито Владимир Путин и подкрепящи опонента му Алексей Навални.\r\n\tРойзман призова също за бойкот на президентските избори през март, казвайки, че те не са нито свободни, нито честни.", "date": "2018.05.22", "title": "Кмет критик на Путин подаде оставка"}
{"url": "https://www.mediapool.bg/belgiyski-dzhihadist-poel-otgovornost-za-atentatite-v-bryuksel-be-osaden-na-smart-v-irak-news279400.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБелгийският джихадист Тарик Джадаун бе осъден на смърт чрез обесване в Ирак, съобщиха местни медии. Джадаун по-рано бе отправил заплахи срещу Белгия и Франция, и пое отговорността за атентатите в Брюксел от 2016 г. в обръщение от името на \"Ислямска държава\" (ИД).\r\n\tНа първото заседание по делото той заяви, че съжалява за действията си и поиска да се върне в Белгия, за да помоли за прошка. Той предложи да съдейства на разузнавателните служби, за да бъде помилван. Белгийският премиер Шарл Мишел отхвърли тази възможност и заяви, че правителството не преговаря с терористи.\r\n\tДжадаун се присъединява към ИД през 2014 г. и се предполага, че е участвал в обучението на деца джихадисти. Медиите отбелязват, че между Белгия и Ирак няма спогодба за екстрадиция, затова не може да се очаква терористът да бъде върнат. Допълнително изискване за връщане на осъдени в чужбина е в приемащата страна - в случая Белгия - законите да предвиждат изпълнение на присъденото наказание, но в ЕС не се издават и изпълняват смъртни присъди.\r\n\tМиналата година Джадаун, който бе обявен за мъртъв от ИД, бе заловен при отвоюването на Мосул от джихадистите. Отбелязва се, че впоследствие той е бил разпитван от силите на САЩ.", "date": "2018.05.22", "title": "Белгийски джихадист, поел отговорност за атентатите в Брюксел, бе осъден на смърт в Ирак"}
