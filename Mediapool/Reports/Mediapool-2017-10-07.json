{"url": "http://www.mediapool.bg/protesti-i-aresti-v-rusiya-za-rozhdeniya-den-na-putin-news270191.html", "text": "Над 100 души бяха арестувани в събота при протести в 80 руски града навръх рождения ден на президента Владимир Путин.\r\n\tПризивът за протест дойде от опозиционния лидер Алексей Навални, но той не присъства на демонстрациите, тъй като излежава 20 дневна присъда именно заради организирането на шествия, които не са разрешени от властта.\r\n\tХиляди се събраха на площад Пушкин в Москва с призиви за оставка на руския президент Владимир Путин. Протестиращите бяха основно млади хора, които развяваха руски знамена и носеха жълти надуваеми патета - символ на негодуванието срещу държавния глава. Те скандираха: \"Не може да ни затворите всички.\" \"Свобода за Навални\" и \"Русия без Путин\".\r\n\tВъпреки че протестите бяха забранени, нямаше сериозни сблъсъци между демонстранти и полицаи.\r\n\t\"Излизането ни на улиците означава, че имаме желание да продължаваме напред и да се борим със стагнацията, която съществува в политическия живот на страната ни\", коментира един от протестиращите.\n\n\r\n\t\"Половината от хората в страната не получават нужната здравна помощ. Това не е правилно. Вместо да отделяме пари за здравеопазване, образование и други социални сфери се инвестира в отбрана\", каза друг участник в демонстрациите.\r\n\tСамият Путин прекара 65-ия си рожден ден на работа, като проведе съвещание с членовете на Съвета за сигурност на Русия. В допитване, проведено сред 3 хиляди руснаци 82 процента одобряват управлението му, 11 на сто го определят като \"лошо\", а 7 процента се въздържат от коментар.\r\n\t\r\n\tОпозиционният лидер Алексей Навални също има намерение да се яви на президентските изборите през март догодина.", "date": "2017.10.07", "title": "Протести и арести в Русия за рождения ден на Путин"}
{"url": "http://www.mediapool.bg/bsp-izkara-nova-portsiya-hora-na-gerb-na-darzhavna-hranilka-news270195.html", "text": "БСП обяви в събота нова порция роднински назначения в енергийните дружествата ”Булгартнасгаз” и \"Булгаргаз\", Столична община и Комисията за защита на конкуренцията (КЗК).\r\n\t”Имаме схеми за \"хранилки\" в държавни и общински предприятия, но не ги слагаме на масата, защото чакаме да се събере Изпълнителната комисия на ГЕРБ, за да се види какво са решили за \"шуробаджанашките връзки\", заяви депутатът от БСП Таско Ерменков.\r\n\tЕрменков представи нова данни за назначения на близки до ГЕРБ и техни роднини в дружествата \"Булгартрансгаз\" ЕАД, \"Булгаргаз\" ЕАД, Столичната община и КЗК.\r\n\tСестрата на началника на правния отдел в КЗК Стоян Стоянов Ралица Стоянова е заместник-кмет на Столична община. Тя е заела мястото на Юлия Ненкова, която сега е председател на КЗК. Ненкова е майка на депутата от ГЕРБ Александър Ненков, чиято съпруга Пламена също беше разкрита като служител на ”Булгартрансгаз”.\r\n\tВ същото време Георгица Стоянова, която е член на КЗК, е съпруга на началника на правния отдел Владимир Маринов в ”Булгартранзгаз“.В представената схема е включена и народният представител от ГЕРБ Снежана Дукова и нейният син Илиян Дуков, който е член на Съвета на директорите на \"Булгаргаз\" ЕАД.\n\n\r\n\tЕрменков постави въпроса дали тези роднински връзки не са една от причините за \"процедурата на ЕК срещу България по делото \"Булгартрансгаз\", както и дали не предстои приватизация на единственото печелившо българско държавно дружество в енергетиката.\r\n\t\"Дали тази връзка не е причина за едно неприятно за България събитие – процедура на ЕК срещу България по делото \"Булгартрансгаз“, в която ЕК настоява той да бъде приватизиран“, каза Ерменков.\r\n\tТой отново заяви, че от БСП разполагат с \"цялата информация\" за роднински и партийни назначения в държавата - по общини и по областни центрове, по държавни и общински предприятия, и \"дават една седмица на ГЕРБ\" да свика Изпълнителната си комисия.\r\n\t\"Даваме една седмица на ГЕРБ. Чакаме премиерът да събере Изпълнителната комисия на ГЕРБ, нещо като Светия конклав, за да реши кадровите проблеми“, каза още той.\r\n\t\"Тази политика, която е на шуробаджанащината, е елемент от паралелната държава, а ние, борбата с паралелната държава сме си я поставили като основа. Паралелната държава няма цвят и няма партийна принадлежност\", коментира Ерменков.\r\n\tТой заяви, че след тази една седмица, която \"дават на ГЕРБ и ако от ГЕРБ не се заемат да управляват държавата честно\", от БСП ще представят цялата информация за роднински връзки - по области и по общини.\r\n\t”Целта е хората да могат да видят как ги управляват и къде отиват техните данъци, заяви Ерменков.\r\n\tНа въпрос дали обмислят вот на недоверие, ако всички факти са верни, Таско Ерменков отговори, че като партия и парламентарна група, от БСП винаги могат да внесат искане за вот на недоверие, ако имат необходимите гласове, но добави, че \"нека този вот, когато се внесе, да бъде аргументиран\". Според Георги Свиленски от БСП би трябвало министър-председателят да поиска вот на доверие, \"за да види колко народни представители стоят зад него\".", "date": "2017.10.07", "title": "БСП изкара нова порция хора на ГЕРБ на \"държавна хранилка\""}
{"url": "http://www.mediapool.bg/putin-razkaza-vits-za-izraelskata-armiya-news270194.html", "text": "На форума \"Руска енергийна седмица\", руският президент Владимир Путин разказа виц за войник от израелската армия.\r\n\tВидео в YouTube показва, как в сряда, по време на пленарното заседание на Руския енергиен форум, Путин намеква на модератора на дискусията, че той не е единственият, на когото могат да бъдат задавани въпроси, разказвайки брадатия виц за войника от израелската армия.\r\n\t\r\n\tФорумът приключва днес в руската столица.\r\n\tСъщевременно, на днешния ден руският президент има рожден ден и закръгля 65 годишна възраст. Пред медии той е заявил, че няма да го празнува тази година.", "date": "2017.10.07", "title": "Путин разказа виц за израелската армия"}
{"url": "http://www.mediapool.bg/tropicheskata-burya-neit-veche-e-uragan-i-priblizhava-meksikanskiya-zaliv-news270193.html", "text": "Тропическата буря Нейт прерасна в ураган от първа категория, приближавайки американските брегове на Мексиканския залив и развивайки скорост до 130 километра в час, съобщиха информационните агенции.\r\n\tОчаква се ураганът да предизвика свлачища по американското крайбрежие по-късно в събота, съобщи Центърът за наблюдение на урагани.\r\n\tВече има оповестени предупреждения за урагана за част от Луизиана, Мисисипи и Алабама, отбелязва ДПА.\r\n\t Нейт, който отне живота на най-малко 25 души в страни от Централна Америка, е четвъртият голям ураган, набрал скорост от Карибско море тази година.\r\n\tИзглежда Нейт ще удари район, който бе засегнат преди шест седмици от урагана Харви, предизвикал тежки наводнения в части от Тексас и Луизиана.\r\n\tДъждовете на Нейт предизвикаха наводнения и свлачища в Коста Рика, Никарагуа и Хондурас.\r\n\t12 души се водят изчезнали, съобщиха властите.\r\n\tПовече от две седмици след като ураганът Мария вилня в Пуерто Рико, над 90 процента от острова е без ток, съобщи Федералната агенция за справяне с извънредни ситуации (ФЕМА), цитирана от ДПА.\r\n\tТова означава, че много компании, болници и държавни служби използват генератори, за да покрият нуждите си от ток.\r\n\tОколо 40 процента от острова има достъп до комуникационни услуги, а около половината от 3,4-те милиона жители на острова имат питейна вода, посочи ФЕМА.\r\n\tАгенцията допълни, че около 800 нейни служители работят в Пуерто Рико и Американските Вирджински острови. Те са сред най-тежко засегнатите карибски острови от ураганите Мария и Ирма.\r\n\tГубернаторът на Пуерто Рико Рикардо Росейо обяви, че жертвите на урагана са достигнали 36 души.\r\n\tСъщевременно вицепрезидентът на САЩ Майк Пенс пътува до Пуерто Рико и остров Сейнт Кроа, част от Американските Вирджински острови, за да оцени пораженията от урагана.\r\n\tПенс се срещна с губернатора на остров Сейнт Кроа Кенет Мап. Посети църкви и обиколи с хеликоптер Вирджинските острови.\r\n\tВ Пуерто Рико разговаря с няколко души, като поне един от тях изрази недоволството си от това как е отговорено на последиците от урагана.", "date": "2017.10.07", "title": "Тропическата буря \"Нейт\" вече е ураган и приближава Мексиканския залив"}
{"url": "http://www.mediapool.bg/tsvetanov-obyavi-che-anton-todorov-ostava-deputat-ot-gerb-news270187.html", "text": "Антон Тодоров остава депутат от ГЕРБ, обяви в петък вечерта зам.-председателят на ГЕРБ и председател на парламентарната група Цветан Цветанов в предаването \"Панорама\" по БНТ. Цветанов отдаде поведението на Тодоров спрямо водещия на сутрешния блок на Нова телевизия Виктор Николаев на ”многото нерви”, противопоставянето в парламента през седмицата и персоналните атаки срещу Тодоров, покрай готвената смяна на председателя на комисията за досиетата.\r\n\t\r\n\t\"Понякога нервите не издържат. Трябва да можем да прощаваме, всеки да извлича поука от грешките си\", заяви Цветанов.\r\n\tВ петък депутатът от ГЕРБ Антон Тодоров си позволи да  от вицепремиера \r\n\t\r\n\tВицепремиерът по обществения ред и сигурността Красимир Каракачанов определи в сабите изказването на Симеонов като неуместно и ”дърварски хумор”. \"Не мисля, че го е казал сериозно. Известно е, че неговият хумор е малко дърварски. Най-вероятно е някакъв опит за шегуване, доста неудачен явно\", коментира Каракачанов в събота пред Дарик радио.\n\n\r\n\tПопитан за коментар на репликата на Антон Тодоров към журналиста Каракачанов каза: \"Не ме карайте да коментирам депутати от друга парламентарна група, особено когато сме коалиционни партньори\".\r\n\t\r\n\t\"Но не смятам, че заради едно макар и по-грубиянско изказване, трябва да се стига до там. Грубо е изказването, факт. Аз пак казвам, според мен то е опит за шега, но в случая може би неуместна\", допълни Каракачанов.\r\n\t \r\n\tСлучилото се беше омаловажено в събота сутринта и от депутата от ГЕРБ Тома Биков. Той определи репликите на колегата си и на вицепремиера Симеонов като \"неуместни шеги\" и \"гафове\".\r\n\t\"Никой не е заплашвал Виктор Николаев. Това е просто проява на неудачно чувство за хумор”, каза Биков пред Нова телевизия.\r\n\tСпоред него, ако действително съществувало механизъм за уволнение на журналисти от политици, това нямало да се обявява по телевизията.\r\n\t\"Борбата за свободата на словото е работа на журналистите, за това не може да с разчита на политиците – те имат склонност да я ограничават. За да не се случи това, трябва да има много сериозен отпор от страна на журналистическата гилдия\", коментира още Биков.\r\n\tНа въпрос на Виктор Николаев дали изборът на самолетите \"Грипен\" от служебното правителство на Огнян Герджиков е \"продукт на определена шайка\", Тодоров отговори: \"Много силни думи употребявате. Ще ви изядат хляба. Вече изядоха хляба на колежката ви. И тя малко така беше тръгнала в някаква посока, но сега виждам, че липсва столчето й\".\r\n\tВицепремиерът Валери Симеонов пък си позволи да коментира как Виктор Николаев е назначен в телевизията. \"С конкурс ли сте назначен? Сложили са ви на временен договор и са ви удължили. И останахте сам на всичкото отгоре...\", обърна се Симеонов към Николаев. Коментирайки скандалите с роднински назначения, Симеонов се обърна към водещия с думите: \"Вие нямате ли роднини? Те не работят ли някъде? Къде работят? Използвали са връзките на водещия на Нова телевизия? Точно това е станало, бъдете сигурен. Утре, ако съм злонамерен, ще разработя един \"Викторгейт\".", "date": "2017.10.07", "title": "Цветанов обяви, че Антон Тодоров остава депутат от ГЕРБ"}
{"url": "http://www.mediapool.bg/mnogohilyadni-mitingi-v-madrid-i-barselona-za-izlizane-ot-katalunskata-kriza-news270196.html", "text": "Хиляди хора се събраха на митинги в Мадрид и Барселона, за да призоват към диалог за излизане от политическата криза, причинена от опита на Каталуния да се откъсне от Испания, съобщиха Асошиейтед прес и Франс прес.\r\n\tОблечени в бяло демонстранти започнаха да се събират към обяд пред кметствата на столицата и на каталунския град под лозунга \"Да поговорим?\", отправен като призив към испанските политици.\r\n\tОрганизаторите приканиха участниците в проявите да не носят никакви знамена - нито испанското, нито каталунското.\r\n\t\"Испания е много по-добра от своите управляващи\", пише гражданската инициатива \"Да поговорим?\" в своя манифест, публикуван на сайта change.org и събрал около 9000 подписа тази сутрин.\r\n\t\"Това е моментът да се обединим и да им покажем, че бяха неспособни и безотговорни\", се казва още в текста.\r\n\tСъщевременно в Мадрид се провежда друг, \"патриотичен\" митинг в подкрепа на испанското единство и срещу каталунската независимост. В него се очаква да участва носителят на Нобелова награда за литература Марио Варгас Льоса, който нарече каталунския сепаратизъм \"болест\".\n\n\r\n\tДнешните демонстрации са организирани шест дни след референдума за отцепване на Каталуния от Испания, заклеймен като незаконен от централните власти и отменен от най-висшата съдебна инстанция. Каталунските власти твърдят, че отговор \"да\" е победил с огромна разлика, макар в допитването да са участвали по-малко от половината избиратели.", "date": "2017.10.07", "title": "Многохилядни митинги в Мадрид и Барселона за излизане от каталунската криза"}
{"url": "http://www.mediapool.bg/turskite-vlasti-zaloviha-50-migranti-pri-opit-da-preminat-v-bulgaria-news270192.html", "text": "Екипи на турската жандармерия са открили в западния окръг Къркларели три групи мигранти от Афганистан и Сирия, които се готвели да преминат нелегално в България, а оттам в Западна Европа, предаде Анадолската агенция.\r\n\tМигрантите, които вече имали осигурен превоз за България, били заловени близо до граничен пункт Дерекьой. Властите са ги прехвърлили в център за връщане на мигранти.", "date": "2017.10.07", "title": "Турските власти заловиха 50 мигранти при опит да преминат в България"}
{"url": "http://www.mediapool.bg/balgarin-e-osaden-v-gartsiya-za-tormoz-i-iznasilvane-news270198.html", "text": "Съд в Солун осъди в петък български гражданин на 10 години затвор, след като го намери за виновен по обвинение, че е държал своя сънародничка против волята й в контейнер в Килкис, Северна Гърция, съобщи вестник \"Катимерини\", цитиран от БТА.\r\n\tЧетиридесет и три годишният мъж е държал 26-годишната жена като заложница в продължение на три месеца, през които я е принуждавал да работи през деня селскостопанска работа, а през нощта я изнасилвал.\r\n\tЖената успяла да избяга от контейнера миналия ноември и сигнализирала на полицията, която арестувала мъжа.\r\n\tБългарският гражданин бе изпратен в петък в затвора, след като бе в предварителен арест от близо година в очакване на присъдата, съобщава още вестникът.", "date": "2017.10.07", "title": "Българин е осъден в Гърция за тормоз и изнасилване"}
{"url": "http://www.mediapool.bg/spasen-ot-erdogan-samoubiets-stana-ubiets-news270189.html", "text": "Мъж, когото турският президент Реджеп Тайип Ердоган отклони от намерение за самоубийство през декември 2015 г., е убил човек преди няколко дни.\r\n\tТова съобщава в. \"Хюриет дейли нюз\", цитиран от БТА.\r\n\tТова се е случило на 2 октомври в Истанбул. Жители информирали пожарната служба за пушек, който излизал от жилищна сграда. След като полицията пристигнала на мястото да разследва, намерила в апартамента труп.\r\n\tЖертвата е идентифицирана като Джелял Доганджък, диджей от Истанбул.\r\n\tСледователите заподозрели за убийството Везир Чатраш, който през 2015 г. бе спрян от президента Ердоган да скочи от мост над Босфора. Чатраш е признал за престъплението, като казал, че жертвата е имал любовни отношения със съпругата му, с която са разделени.\r\n\tНа 25 декември 2015 г. Чатраш беше убеден от Ердоган, който случайно пътувал по същото време по моста, да не слага край на живота си.\n\n\r\n\tТогава той каза, че изпитва финансови затруднения, и по нареждане на президента му бе намерена работа в държавна институция.", "date": "2017.10.07", "title": "Спасен от Ердоган самоубиец стана убиец"}
{"url": "http://www.mediapool.bg/knsb-i-podkrepa-svikvat-stachnite-si-komiteti-news270199.html", "text": "Ръководствата на КНСБ и на КТ \"Подкрепа\" са решили да свикат в понеделник националните стачни комитети на двете конфедерации заради нагласи за протестни действия, съобщи президентът на КНСБ Пламен Димитров на съвместна пресконференция с президента на КТ \"Подкрепа\" Димитър Манолов по проблемите на доходите у нас.\r\n\tПламен Димитров посочи, че в малките общини, особено в бюджетните системи, нагласите за протести са по-големи, тъй като и заплатите са по-ниски, а и по-трудно се получава увеличение.\r\n\tНа пресконференцията беше представено допитване сред близо 19 000 синдикални членове на КНСБ в страната, които са били питани дали са имали увеличение на заплатите през тази година, колко, и какво са готови да правят през есента, за да постигнат някакъв ръст на доходите си. По думите на Пламен Димитров общата картина показва, че приблизително половината от анкетираните са склонни за протести, заявяват го по-решително в някои региони, и то при положение, че три четвърти от синдикалните членове са получили увеличение на заплатата си през тази година между 4 и 15 процента. Независимо от него, те оценяват заплатите си като ниски, на места унизителни, посочи Димитров.\r\n\tДвамата синдикални лидери посочиха, че факторите, които пораждат напрежение, са свързани с \"играта\" с класа за прослужено време, неплащането на заплати на някои места, както и ниския размер на доходите.\r\n\tЩе продължаваме своята борба за увеличаване на доходите на нашите работници с всички достъпни и известни механизми, заяви лидерът на КТ \"Подкрепа\" Димитър Манолов.\n\n\r\n\tПриветстваме политиката на правителството в последните години за увеличение на ръста на минималната работна заплата, като отбелязваме дългогодишния й застой, добави той.\r\n\tСред предлаганите мерки са въвеждане на необлагаем минимум в размер на минималната работна заплата, въвеждане на диференцирани ставки за ДДС за определени стоки. Пламен Димитров коментира, че България не само е най-бедна, а в страната най-несправедливо се разпределя произведеното - както по линия на първичното разпределение на дохода в предприятията, така и през данъците.\r\n\tНа национално ниво за нас е важно правителството да поеме курс на следване на икономиката по отношение на доходите, но не само на минималната заплата, заяви Пламен Димитров.\r\n\tПо думите му 510 лева минимална заплата за догодина е недостатъчна, но приемлива стъпка. От КНСБ искат около 920 млн. лева допълнително за разходите за заплати за персонал в бюджетните системи за следващата година, което е още 13 процента към досегашните разходи, които в цялата бюджетна система на държавата, без НОИ и НЗОК, са 7 млрд. 371 млн. лева за 2017 година.", "date": "2017.10.07", "title": "КНСБ и \"Подкрепа\" свикват стачните си комитети"}
{"url": "http://www.mediapool.bg/merkel-obyavi-ofitsialno-pregovori-za-koalitsiya-sas-svobodnite-demokrati-i-zelenite-news270197.html", "text": "Германският канцлер Ангела Меркел обяви официално в събота преговори с пробизнес ориентираната Свободна демократическа партия и с партията Зелени за сформиране на управляваща коалиция, съобщи ДПА.\r\n\tТ.нар. ямайска коалиция, наречена така заради партийните цветове на трите партии - черно, жълто и зелено, които отговарят на ямайското знаме, не е била изпробвана на национално равнище.\r\n\tГерманският канцлер говори на събрание на младежката организация на своя Християндемократически съюз (ХДС) в Дрезден. Тя съобщи, че е разговаряла със свободните демократи и зелените, а след това е представила на партията си коалиционно предложение за одобрение, допълни Асошиейтед прес.\r\n\tМеркел призна, че преговорите ще бъдат трудни, но задачата е да се сформира надеждно правителство.\r\n\tКонсервативният блок на Меркел спечели изборите на 24 септември с 33 процента.\n\n\r\n\tМеркел ще разговаря утре с баварския партньор на партията си - Християнсоциалния съюз, който настоява за годишно ограничение на броя на мигрантите в отговор на наплива от 1 милион души, търсещи убежище през последните две години.\r\n\tЯмайската коалиция остана единственият вариант за Меркел, след като социалдемократите, които бяха партньор на ХДС в управлявалата досега широка коалиция, обявиха че ще бъдат опозиция след рекордно ниските си изборни резултати от 20,5 на сто.\r\n\tСпоред наблюдатели преговорите за ямайската коалиция ще бъдат много трудни заради разногласията на партиите по редица въпроси, включително ограничаването на броя на бежанците.\r\n\tНад една трета от германците искат германският канцлер Ангела Меркел да напусне поста си още преди края на пълния си четиригодишен мандат, сочат резултатите от проучване, цитирано от ДПА.\r\n\tОколо 36 процента от запитаните в изследването на YouGov по поръчка на ДПА заявяват, че тя трябва да се откаже от длъжността и още преди края на мандата през 2021 г. да остави някой друг да я заеме.\r\n\tЧетиресет и четири процента са за това Меркел да довърши мандата си, а 20 процента нямат мнение по въпроса.\r\n\tНа федералните избори миналия месец партията на германския канцлер ХДС загуби сериозен дял от подкрепата си в полза на \"Алтернатива за Германия\".\r\n\tС 32.9 процента от гласовете ХДС и сестринската му партия от Бавария ХСС остават най-влиятелният политически блок.\r\n\tСпоред проучването Меркел запазва подкрепата на избирателите на блока ХДС/ХСС в огромната им част.\r\n\tОсемдесет и един процента от тази група заявяват, че искат тя да остане канцлер до следващите избори.\r\n\tИзследването е проведено сред над 2000 души.", "date": "2017.10.07", "title": "Меркел обяви официално преговори за коалиция със свободните демократи и зелените"}
{"url": "http://www.mediapool.bg/neimar-iska-ot-uefa-da-izvadi-barselona-ot-shampionskata-liga-news270201.html", "text": "Нападателят на Пари Сен Жермен Неймар се обърна към УЕФА с искане да изключи \"Барселона\" от Шампионската лига, съобщава \"АС\".\r\n\tНеговите адвокати са го посъветвали за подобни действия, тъй като каталунците все още не са му платили 26 милиона евро като бонус за удължаване на договора. Бразилецът подписа ново споразумение с \"Барселона\" миналата година. Контрактът на Неймар бе до лятото на 2021 г.\r\n\tПрез лято Неймар премина от \"Барселона\" в Пари Сен Жермен за рекордните 222 милиона евро.", "date": "2017.10.07", "title": "Неймар иска от УЕФА да извади \"Барселона\" от Шампионската лига"}
{"url": "http://www.mediapool.bg/grigor-dimitrov-padna-ot-nadal-na-polufinala-v-pekin-news270190.html", "text": "Водачът в световната ранглиста Рафаел Надал победи най-добрия български тенисист Григор Димитров с 3:6, 6:4, 1:6 на полуфинала на силния турнир в Пекин. Това е деветата победа на испанеца срещу българина в десетте мача помежду им досега.\r\n\tИ двамата показаха много силна игра в събота, но Надал направи някои много силни отигравания и бе по-стабилен във важните моменти на мача.\r\n\tНадал започна по-силно мача и взе първия гейм на нула, а след това проби за 3:1.Григор Димитров имаше шанс да върне пробива, но не успя да реализира две поредни брейк пойнта и Надал си взе подаването и поведе за 5:2, а после лесно затвори сета с 3:6.\r\n\tВторият сет започна много лошо за Димитров, който допусна пробив на 0. След това обаче успя да върне пробива за 3:3.До края на сета Димитров показа много силна игра и успя да го спечели.\r\n\tВъпреки блестящия втори сет третата част отново започна с проблем за Григор Димитров, който позволи Надал да го пробие още в първия гейм. До края на сета Надал вдигна много високо нивото на играта си и не остави шансове на Димитров, който успя да вземе само един гейм.\n\n\r\n\tНа финала Надал ще играе с победителя от срещата между австралиеца Ник Кирьос и германеца Александър Зверев.\r\n\tМиналата година Димитров достигна до финала на турнира и няма да може да защити всичките си точки от него.\r\n\tДимитров обаче прави много силен сезон досега и в момента е осми в световната класация. На път е да се класира и за финалите на ATP в Лондон.", "date": "2017.10.07", "title": "Григор Димитров падна от Надал на полуфинала в Пекин"}
{"url": "http://www.mediapool.bg/restorantite-v-sofiya-sa-gotovi-za-evropredsedatelstvoto-news270177.html", "text": "Основната сцена на българското европредседателство НДК може все още да е в ремонт, но ресторантите в София са напълно готови да изхранят хилядите европейски бюрократи, които ще бъдат в българската столицата през първата половина на 2018 г.\r\n\tКапацитетът на заведенията е над нуждите на пазара, качеството на предлаганата храна е високо, оборудването и интериорът са на ниво, единствено по обслужването има още да се работи. Със сигурност ще нахраним добре предстоящите гости на първото европредседателство, каза Николай Коев, съдружник в онлайн платформата zavedenia.com пред Mediapool.\r\n\tСлед кризата от 2008 г. за последните три години трендът в ресторантьорския бизнес е възходящ. Според статистиките на веригата за бързообортни стоки \"Метро\", която работи с предприемачи, броят на заведенията и ресторантите у нас е около 10 000, като около 90% от тях се намират в столицата. От zavedenia.com оценяват местата за хапване в София на около 5000.\r\n\tПогледнете пешеходната част на бул.\"Витоша\" – половината от някогашните магазини вече са заведения, каза Николай Коев. Според него за последните две години оборотите на местата за хранене и кафенетата в столицата са нараснали с 10-15 на сто.\r\n\t\n\n\r\n\tЗа възхода на ресторантите в София не малка е заслугата на нискобюджетните авиокомпании. Това доведе до повече туристи в столицата, като за юли беше отчетен 60% ръст спрямо година по-рано, по данни на НСИ.\r\n\tЕфектът от чуждите туристи е не само пълни ресторанти и хотели, но София стана и по-усмихната, благодарение на тях, коментира Дарин Стойков, собственик на ресторант \"Даро\", който в момента е на върха в tripadvisor за място за хапване в столицата.\r\n\tЗаведението в центъра на София е открито преди повече от година, но вече е добре познато сред чужденците и не само сред тях. Предлага закуска и обяд, като всичко е приготвено на място, включително и шунката маринована с кафе.\r\n\tВсеки един от четиримата работещи в малкото заведение говори най-малко два западни езика, което също им помага в общуването с чужденците.\r\n\tРазликата между българина и чужденеца е, че българите искат към ястието да се добави и още някаква съставка, която той обича, докато чужденците се доверяват изцяло на майстор готвача, разказва Дарин Стойков.\r\n\tЗа него готвенето първоначално е било само хоби, но го прави дребен предприемач и професия след участие в кулинарно риалити.\r\n\tПрез тази година на мода в ресторантите е азиатската кухня. Тайландски, японски, индийски, корейски и т.н. Отварят се и много заведения за бургери, след бума на пекарни и пицарии в периода 2015 – 2016 г., показват наблюденията на Николай Коев.\r\n\tТой посочва, че спиралата вече се завърта и има връщане към типичните български ястия. Затвърждаването на българския тренд се очаква да се засили по време на европредседателството.\r\n\tКлиентът става все по-взискателен и цени не само обстановката и менюто, но има изисквания към продуктите, от които е направено. По тази причина все повече заведения зареждат стока директно от фермерите, коментира Николай Коев.\r\n\tТези, чиито обеми пък са малки и не могат да си го позволят, разчитат на \"Метро\", каза Дарин Стойков.\r\n\tПрез тази година германската верига работи с около 200 фермери, от които предлага около 150 вида плодове и зеленчуци, каза Людмил Каравасилев от българския клон на \"Метро\". По този начин се елиминира прекупвача и по-голямата печалба остава за производителите. Освен това се доставя свежа храна направо от полето и по този начин отговаряме на желанието на клиентите ни, които търсят автентична българска и здравословна храна, посочи Каравасилев.", "date": "2017.10.07", "title": "Ресторантите в София са готови за европредседателството"}
{"url": "http://www.mediapool.bg/oranzhev-kod-za-silni-valezhi-v-18-oblasti-news270188.html", "text": "Оранжев код за обилни валежи е обявен за събота за 18 области на страната, съобщи Националният институт по метеорология и хидрология при БАН (НИМХ-БАН).\r\n\tОбластите с оранжев код и с предупреждение за обилни валежи са Монтана, Враца, Плевен, Ловеч, Габрово, Велико Търново, Русе, Търговище, Разград, Силистра, Шумен, Добрич, Варна, Бургас, Ямбол, Хасково, Кърджали и Смолян.\r\n\t\r\n\tЗа останалите десет области на страната за днес е обявен жълт код. В тези области метеоролозите прогнозират валежи между 25 и 35 литра на квадратен метър.", "date": "2017.10.07", "title": "Оранжев код за силни валежи в 18 области"}
{"url": "http://www.mediapool.bg/golyam-pozhar-unishtozhi-skladove-v-ruse-news270180.html", "text": "Складове за пластмасови опаковки, дърводелски цех и автосервиз горяха в нощта срещу събота в района на Товарна гара в Русе. При пожара няма пострадали хора. Тепърва ще се установяват нанесените щети и причините за пожара.\r\n\tПламъците са тръгнали около 22 часа в петък. Веднага на място пристигнали шест екипа с огнеборци, както и полицейски служители.\r\n\tОчевидци обясниха, че са чули взрив на газови бутилки - вероятно от намиращите се в горящите помещения автомобили.\r\n\tОгънят е засегнал четири коли, които са били в автосервиза.\r\n\tОбластният управител на Русе Галин Григоров, който бе на мястото на инцидента, обясни, че малко след полунощ пожарът е бил потушен.\n\n\r\n\tДва противопожарни автомобила останаха да дежурят през нощта заради тлеещи огнища.", "date": "2017.10.07", "title": "Голям пожар унищожи складове в Русе"}
{"url": "http://www.mediapool.bg/glavniyat-operativen-direktor-na-raianear-se-otteglya-ot-posta-si-news270200.html", "text": "Главният оперативен директор на ирландския нискотарифен авиопревозвач \"Райънеър\" (Ryanair) Майкъл Хики обяви планове да напусне в края на октомври, след като бяха анулирани десетки хиляди полети, предвидени за идните месеци, съобщи Асошиейтед прес.\r\n\tПредставители на компанията уточниха в събота, че Майкъл Хики ще продължи да изпълнява консултативни функции, след като се оттегли от авиокомпанията, в която е работил десетилетия. Той е първият високопоставен служител на \"Райънеър\", който напуска заради отменените полети, нарушили плановете за пътувания на около 700 000 души и подкопали усилията на компанията да подобри репутацията си.\r\n\tПолетите бяха отменени заради проблеми със съгласуването на графиците за отпуски на пилотите. Главният изпълнителен директор на \"Райънеър\" Майкъл О'Лиъри отбеляза, че Хики е допринесъл изключително много за авиопревозвача през изминалите 30 години.", "date": "2017.10.07", "title": "Главният оперативен директор на \"Райънеър\" се оттегля от поста си"}
{"url": "http://www.mediapool.bg/rusiya-i-sauditska-arabiya-sblizhavat-pozitsiite-si-za-siriya-news270181.html", "text": "Саудитска Арабия и Русия работят за сближаване на позициите си за сирийския конфликт и се обявяват за мирното му уреждане и продължаване на вътрешнополитическия диалог. Това заяви саудитският министър на външните работи Адел Джубейр, цитиран от ТАСС.\r\n\t   \r\n\t\"Ние (Саудитска Арабия и Русия) сме за запазване суверенитета на Сирия. Вярваме в световния ред и върховенството на закона, работим в много посоки и ще продължим да го правим и занапред\", каза Джубейр в излъчено вчера интервю за руския телевизионен канал \"Росия 24\".\r\n\t   \r\n\tТой заяви, че Русия играе важна роля в Близкия изток, както и че позициите на Москва и Рияд напълно съвпадат по въпроса за Палестина, както и за подкрепата им за йеменското правителство.\r\n\t   \r\n\tМинистърът е в Русия в състава на делегация на Саудитска Арабия начело с нейния крал Салман.\r\n\t   \r\n\tВ интервюто Джубейр също така изрази мнение, че скоро международните санкции срещу Русия ще бъдат отменени. Той каза това в отговор на въпрос за двустранното сътрудничество при евентуално затягане на санкциите срещу Москва.\r\n\t   \n\n\r\n\tДжубейр заяви и че развитието на отношенията с Русия не застрашава партньорството на страната му със САЩ.\r\n\t   \r\n\tНеговият колега в Обединените арабски емирства Ануар Гаргаш окачестви визитата на крал Салман в Москва като успех за всички арабски държави. В публикация в Туитър той заяви също, че дипломатическата активност на Рияд уравновесява влиянието на отделните съседни страни в арабския свят.", "date": "2017.10.07", "title": "Русия и Саудитска Арабия сближават позициите си за Сирия"}
{"url": "http://www.mediapool.bg/ucheni-oprovergaha-dokazatelstvo-za-izvanzemen-zhivot-news270202.html", "text": "Астрономи от Копенхаген опровергаха твърдението, че съществуват извънземни цивилизации, за чието наличие би могъл да свидетелства органохалогенът фреон.\r\n\tОказа се, че този газ се среща около родилите се относително наскоро звезди IRAS 16293-2422 в съзвездието Змиеносец, както и в тънката атмосфера на кометата 67Р/Чурюмов-Герасименко, съобщи Лента, цитирана от БТА.\r\n\tВ състава на органохалогените са флуор и хлор, както и въглеродни атоми. Доказано е, че тези съединения се образуват в рамките на биологични процеси, включително на онези, които протичат в гъби и в човешкия организъм. Освен това се синтезират при производството на бои и медицински препарати.\r\n\tУчените предположили, че фреонът е знак за съществуване на извънземен живот и развити цивилизации.\r\n\tВъпросният газ на обекти, където е невъзможно да съществува живот, бил открит с помощта на телескопите ALMA, разположени в пустинята Атакама в Чили, които били използвани за наблюдаване на отдалечената на разстояние 400 светлинни години от Земята звездна система IRAS 16293-2422.\n\n\r\n\tБили анализирани също данни, получени от инструменти на космическия апарат \"Розета\", който бе предназначен за изследване на кометата 67Р/Чурюмов-Герасименко и за вземане на образци от атмосферата й.\r\n\tПо думите на учените, откриването на фреон-40 в млади звездни системи и на космически обекти, където няма живот, вече не може да се смята за знак за наличие на нещо живо. Тези вещества обаче участват в процеси, които са нужни за възникването на живот.\r\n\tРезултатите от изследването са публикувани в Nature Astronomy.", "date": "2017.10.07", "title": "Учени опровергаха доказателство за извънземен живот"}
{"url": "http://www.mediapool.bg/tramp-i-makron-obsadiha-savmestnite-operatsii-za-borba-s-terorizma-v-sahel-news270182.html", "text": "Американският президент Доналд Тръмп обсъди в телефонен разговор с френския си колега Еманюел Макрон съвместните операции за борба с тероризма в африканския регион Сахел, заяви Белият дом, цитиран от Ройтерс.\r\n\t   \r\n\tПо-рано американските военни съобщиха, че четвърти военнослужещ на САЩ е бил убит при нападението в Нигер на 4 октомври, с което броят на загиналите се увеличи още. Случаят привлече внимание към американската мисия за борба с тероризма в западноафриканската страна.\r\n\t   \r\n\tВ разговора Макрон е изразил съболезнования за стрелбата в Лас Вегас в неделя, а Тръмп за нападението с нож в Марсилия в понеделник.", "date": "2017.10.07", "title": "Тръмп и Макрон обсъдиха съвместните операции за борба с тероризма в Сахел"}
{"url": "http://www.mediapool.bg/dzhipita-sabirat-taksi-za-izdavaneto-na-izvinitelni-belezhki-news270184.html", "text": "Лични лекари събират такси за издаването на извинителни бележки за отсъствие от училище и детска градина. От началото на учебната година практиката е масова, съобщи бТВ.\r\n\tУчениците задължително представят бележка от лекар, когато отсъстват от занятия по болест. Документът се изисква и в детските градини, когато родителите искат да бъдат освободени от част от таксата.\r\n\tПо този повод Гинка Димитрова потърсила личния си лекар, когато 3-годишната й дъщеря се разболяла.\r\n\t“Три лева струваше бележката. И поиска за мен, за моя болничен, три лева, като аз съм неин пациент”, обясни тя пред телевизията.\r\n\tОказва се, че таксата за извинителна бележка е напълно законна, тъй като издаването на документа не е включено в пакета дейности, платен от Националната здравноосигурителна каса (НЗОК)\n\n\r\n\tВсеки личен лекар определя размера на таксата сам – 1, 2, 5 или повече, зависи от джипито. Някои джипита избират да не събират такси от пациентите си.\r\n\t”Това е договорен процес, могат да се договорят и на отделни цени”, коментира д-р Георги Миндов от Националното сдружение на общопрактикуващите лекари.\r\n\tТаксата се води за административно обслужване.\r\n\tВажно условие е на видно място в лекарския кабинет да има изложен ценоразпис.\r\n\tСрещу платената сума пациентът трябва да получи касова бележка. За издаване на болничен обаче не може да се събира такса.", "date": "2017.10.07", "title": "Джипита събират такси за издаването на извинителни бележки"}
{"url": "http://www.mediapool.bg/fbr-predotvratilo-bomben-atentat-v-sartseto-na-nyu-york-news270185.html", "text": "Трима мъже, заклели се във вярност на \"Ислямска държава\", са възнамерявали да устроят миналата година \"нов 11 септември\" в Ню Йорк чрез атентати с бомби и стрелби с голям брой жертви. Плановете им обаче са били провалени, а те – арестувани. Това заявиха американските власти, цитирани от ДПА.\r\n\tПри разговори в приложение за мобилни телефони мъжете заявили пред агент под прикритие на ФБР, представил се за привърженик на \"Ислямска държава\", че искали да извършат \"терористични атентати като тези в Париж и Брюксел\".\r\n\tДвама от тях проучвали множество места и събития във и около Ню Йорк като потенциални мишени, сред които площад \"Таймс скеуър\" и места за провеждане на концерти.\r\n\t20-годишният канадски гражданин Абдулрахман ел-Бахнасауи закупил експлозиви за атаките и през май 2016 г. бил арестуван от ФБР, след като пристигнал в САЩ. Признал се за виновен в тероризъм и очаква присъда.\r\n\tПред агента под прикритие Бахнасауи казал, че \"на тези американци им трябва атентат\", както и че искал да устрои \"нов 11 септември\". Той също така изпратил на агента снимка на \"Таймс скеуър\", посочвайки: \"Сериозно, трябва ни кола бомба на ”Таймс скеуър”. Виж тези тълпи от хора\".\r\n\tПо отношение на плана за атака срещу места за провеждане на концерти Бахнасауи казал: \"Просто влизаме с оръжие в ръка. Така го направиха момчетата от Париж\".\n\n\r\n\tТалха Харун, 19-годишен американец, който планирал да пристигне в Ню Йорк за атаките, бил арестуван в Пакистан, където очаква екстрадиция в САЩ.\r\n\tТретият мъж, 37-годишният филипински гражданин Ръсел Салк, който пратил пари в САЩ, за да финансира атаките, бил арестуван във Филипините и също очаква екстрадиция.", "date": "2017.10.07", "title": "ФБР предотвратило бомбен атентат в сърцето на Ню Йорк"}
{"url": "http://www.mediapool.bg/saab-othvarli-tvardeniyata-che-e-podkrepyala-kampaniyata-na-rumen-radev-news270186.html", "text": "Твърденията, че шведската компания за отбрана и сигурност \"Сааб\" е подкрепяла кандидат-президентската кампания на Румен Радев са абсолютно неверни\". Така Красимира Стоянова, вицепрезидент в \"Сааб\", директор за Централна и Източна Европа коментира пред \"Дневник\" твърденията на депутати от ГЕРБ от дебатите в парламента за доклада на комисията проверяваща процедурата за избор на изтребител.\r\n\t\"Мотивиран е с потупване по рамото, не е взел 5 млн., да не си помислите нещо,\" каза Антон Тодоров за президента, който като командир на ВВС е ръководил проекта. Владимир Тошев (ГЕРБ) пък зададе риторични въпроси за това как е финансирана кандидатпрезидентската кампания на Радев и \"има ли грипенски пари вътре\".\r\n\t\"Бих искала да изтъкна, че \"Сааб\" не подкрепя ожесточената конкуренция и нашият бизнес винаги се е отличавал с високо качество и коректност. Всичко останало е в противоречие с нашите строги стандарти и е напълно недопустимо. Важно е да напомним, че в случая с България говорим за междуправителствено споразумение, което ще бъде сключено без посредници, директно между България и Швеция\", каза Стоянова.\r\n\tСтоянова не е съгласна и с твърдението на депутата Христо Гаджев (ГЕРБ), че тъй като отговорите на уточняващи въпроси зададени от полковник Белкинов са подписани от Lennart Sindahl съветник на CEO в \"Сааб\", а не от представител на Швеция, това би трябвало да направи офертата невалидна. Гаджев е заместник-председател на комисията за изтребителите. \"Нашата оферта отговаря напълно на изискванията, заложени в искането за оферта (Request for Proposal).\r\n\t\"Сааб\" е отговорила и на всички допълнителни искания за уточнения\", каза Стоянова. Тя поясни, че по отношение на България шведското правителство е сключило споразумение със \"Сааб\", според което Сааб е трябвало да подготви отговора на искането за оферта и да го изпрати. \"Сааб е в постоянен диалог с шведската Агенция за отбранителна аквизиция (FMV) и с шведското правителство относно нашата оферта. FMV и шведското правителство ще се включат активно, когато преговорите по евентуален договор преминат в следващата фаза. Потенциалният договор би могъл да бъде между България и Швеция като \"Сааб\" ще има функцията на доставчик на шведското правителство. Такава процедура е напълно прозрачна, отчетна и може лесно да се контролира от двете страни по договора\", каза Стоянова в отговор на въпроси на \"Дневник\".\n\n\r\n\tОт отговора на вицепрезидента на \"Сааб\" се разбира, че компанията и шведското правителство ще се запознаят с изискванията, свързани със следващите стъпки от процедурата. Според решението на комисията проектът трябва да бъде гледан отново от парламента, като в надпреварата ще се включи и нов F-16 Viper от САЩ, за който открито лобират от ГЕРБ. \"Много е важно процесът да продължи да бъде прозрачен и в съответствие с международните стандарти,\" заявиха от \"Сааб\".\r\n\t\r\n\tКрасимира Стоянова каза, че още, че твърденията, че Gripen не е оперативно съвместим с НАТО, са неверни. \"Gripen се използва от НАТО в операции в много държави и е на въоръжение в страните-членки на Алианса Чехия и Унгария. Gripen е напълно оперативно съвместим с НАТО. Участвал е в международни операции на НАТО и понастоящем се използва в текущите мисии на НАТО по Еър полисинг над Балтийските държави и Исландия\", напомни Стоянова.\r\n\tСпоред \"Сааб\", шведското предложение за нови изтребители Gripen C/D напълно отговаря на националните интереси на България и на региона в сферата на отбраната и сигурността. \"Gripen е най-модерният многоцелеви изтребител на въоръжение днес и е най-ефективният по отношение на експлоатационните разходи боен самолет. Швеция може да достави първия изтребител в срок от 18 месеца след подписването на договора.\r\n\tВремето за доставка безспорно е едно от най-силните конкурентни предимства на шведската оферта. Шведското правителство и \"Сааб\" са готови да предложат гъвкава схема за плащане в съответствие с възможностите на българския бюджет\", каза още Стоянова.", "date": "2017.10.07", "title": "\"Сааб\" отхвърли твърденията, че е подкрепяла кампанията на Румен Радев"}
{"url": "http://www.mediapool.bg/detskite-nadbavki-mizeriya-za-vsichki-5-lv-news270172.html", "text": "Дебатите около Бюджет 2018 г. започват, а министърът на труда и социалната политика направи  за промени в размера и критериите за отпускане на някои социални помощи:\r\n\tДруги очаквани промени като  и индивидуалния подход към интегрирането на хора с увреждания, засега се изчерпват с публикуването на  на Методика за извършване на социална оценка. Нещо повече, министър Петков отказа да се ангажира дори за 2019 г. като евентуален срок за сформиране на комисиите към НОИ, които да решават как да се подпомогне съответното лице на база на проведената медицинска експертиза.\n\n\r\n\tТака фокусът отново пада върху месечните помощи за отглеждане на деца. Болшинството от резервите, които можем да изразим към тези идеи, всъщност касаят не толкова евентуалното покачване на разходите**, а . Последната такава инициатива беше , който въпреки някои спорни решения, успя да затвори една от най-големите пробойни в семейното подпомагане (злоупотребите с помощта за майки-студентки) и да прокара текстове, подкрепящи контрола при отпускането на други помощи.\r\n\tЧестите спекулации с \"несправедливостта\" на това едно дете да получава т.нар. детска надбавка, а друго не, показват неразбиране както за същността на социалното подпомагане, така и за самата идея на помощта. Няколко неща трябва да бъдат ясни:\r\n\t1) Месечните помощи за отглеждане на дете са . Името на мярката е \"Месечни помощи за отглеждане на дете до завършване на средно образование\", а не \"Месечни помощи за наличие на дете в домакинството\".\r\n\t2) Това е най-голямата мярка (както по брой бенефициенти, така и по размер на отпусканите суми), администрирана от МТСП и същевременно – най-неефективната по . Самият факт, че при близо 4% икономически растеж и по-добро от очакваното изпълнение на бюджета се обсъждат мизерни повишения в размера на помощите подсказва наличието на сериозен проблем в програмата за подпомагане на семейства с деца и в частност в мярката, касаеща месечните помощи.\r\n\t3) Редовното посещаване на училище е задължително условие за получаване на тази помощ, но проблемите с контрола върху изпълнението му в училищата продължават да са значителни;\r\n\t4) Въпреки затегнатия контрол, проблеми все още съществуват и по отношение способността на администрацията да разбере действителните доходи и взаимоотношенията в едно домакинство, особено при съжителството без брак.\r\n\tЗа да бъде ефективна една социална програма, тя трябва да достигне до най-нуждаещите се и да окаже реално влияние върху ;техните условия на живот и социално включване. В момента четиричленно домакинство (двама родители и две деца) с брутен доход от 799 лв. (т.е. с един работещ родител на по-ниска от средната заплата) и друго семейство с брутен доход 1599 лв. имат право на едни и същи 85 лв. детски помощи. Не е трудно да се досетим, че пределната полезност на помощта за първото семейство е много по-висока от тази за второто, което всъщност е основният източник на неефективност – както бедни, така и средностатистически домакинства***, получават една и съща помощ.\r\n\tЗащо сегашният момент е удобен това да се промени:\r\n\t1) Заетостта в страната е на рекордни нива, което води до увеличаване на доходите на домакинствата и спад в броя на бенефициентите по голяма част от програмите за социално подпомагане, включително при получаващите семейни помощи;\r\n\t2) Перспективите пред икономиката изглеждат положителни, което дава възможност за провеждане на поетапни реформи, като например въвеждането на  в зависимост от дохода на домакинството.\r\n\tПоследното може най-лесно да стане, като за определен период всяко покачване на доходния критерий е свързано с по-малък размер на помощта. Например:\r\n\tТези граници и стъпки са напълно илюстративни и тяхното определяне може да стане само след анализ на доходното разпределение на текущите бенефициенти на тази мярка. И не, това не е нещо невъзможно, нито особено трудоемко, стига да има воля да се случи. МТСП би трябвало да знае какъв е доходът на всяко домакинство, кандидатствало за помощ и тази информация би трябвало така или иначе да е изходна точка при определянето на нови доходни критерии.\r\n\tТакъв модел на предоставяне на помощта ще доведе до възможност за повишаване; на ефективността на плащанията, тъй като по-нуждаещите се бенефициенти, чиито деца отговарят на изискването за редовно посещение на училище, ще получат пълния размер на една теоретично по-висока помощ. В същото време домакинства, чието благосъстояние се е подобрило минимално, няма веднага да губят достъп до програмата, което в някои случай може да доведе и до де-факто \"обедняване\" (например, ако доходите на четиричленно домакинство се повишат с 60 лв. на месец и те загубят правото на 85 лв. детски помощи). Ясно е, че прагове винаги ще има, но залагането на подобни стъпки в размера на помощта помага за намаляването на шоковете и в двете посоки – домакинства, загубили част от дохода си, могат да разчитат на по-високи помощи за деца, а домакинства, чието благосъстояние се покачва, не губят веднага достъп до системата. Разбира се съществуват дори и по-гъвкави варианти, при които размерът на надбавките се изчислява на база коефициенти, отразяващи характеристиките на домакинството, по подобие на други социални помощи (като тези по програма \"Предоставяне на социални помощи при прилагане на диференциран подход\").\r\n\tМоментът е подходящ за преосмисляне на философията на социалното подпомагане, особено що се касае до характеристиките на най-голямата мярка – месечните помощи за отглеждане на дете до завършване на средно образование. Ако в текущата ситуация пак просто \"се вдигнат помощите\", без да се мисли за това, което се постига с политиките, ще се пропусне поредния шанс за по-ефективно социално подпомагане.\r\n\t* Увеличаването на ГМД беше очаквано предвид липсата на промени от близо десетилетие. Освен че това ще доведе до нарастване на някои видове социални помощи, може да се очаква и ръст на броя на бенефициентите на някои от по-големите програми като помощите за отопление.\r\n\t** При предходното увеличение на доходния критерии (от 350 на 400 лв.) броят на бенефициентите дори спадна – от 496 хил. семейства и 741 хил. деца на 440 хил. семейства и 680 хил. деца в рамките на 12 месеца. Като се има предвид, че тогава МТСП предвиждаше ръст на бенефициентите с около 10 хил. души, е ясно че разчетите за ефекта от програмата или не се правят както трябва или възстановяването на трудовия пазар е извадило много домакинства над дори „новия” тогава праг от 400 лв. Напълно възможно е и през 2018 г. бенефициентите да намалеят, въпреки увеличаващият се праг. Така че, не – за разнообразие проблемът не е толкова в обема на средствата, които се изразходват, колкото в това какви ефекти постигат те.\r\n\t*** Средният месечен брутен доход на лице от домакинството в България през 2016 г. е 416 лв.", "date": "2017.10.07", "title": "Детските надбавки = мизерия за всички + 5 лв."}
{"url": "http://www.mediapool.bg/balgarka-izbyaga-ot-strogo-ohranyavan-zatvor-v-rim-news270203.html", "text": "32-годишна българка успя да избяга от строго охранявания затвор \"Ребибия” в Рим. Сънародничката ни е с европейска заповед за задържане, съобщи бТВ.\r\n\tБългарската била екстрадирана от Германия в Италия, където трябва да излежи 4-годишна присъда за кражби.\r\n\tТя се възползвала от суматохата от посетители в затвор \"Ребибия”. Докато служителите попълвали документите за нейното пристигане, успяла да се измъкне незабелязано с излизащите хора.\r\n\tСънародничката ни фигурира в архивите на италианската полиция с три различни самоличности. Органите на реда я издирват. Не е ясно дали има познати, при които да се укрие.\r\n\tСлучаят повдигна полемики в обществото за системата за сигурност в италианските затвори.", "date": "2017.10.07", "title": "Българка избяга от строго охраняван затвор в Рим"}
{"url": "http://www.mediapool.bg/valeri-simenov-obvini-medii-v-stalinistko-zakleimyavane-i-gi-zaplashi-sas-sad-ako-ne-se-izvinyat-news270204.html", "text": "Вицепремиерът Валери Симеонов се обяви за жертва на ”сталинистко заклеймяване” от национални медии и ”скърцащи със злоба журналистки”, обвинявайки ги, че водят \"мащабна организирана клеветническа кампания\" срещу него и им даде срок от 24 часа да му се извинят, заплашвайки ги със съд.\r\n\tВ позиция, разпространена от правителствената информационна служба, Симеонов обвинява трите националните телевизии и БНР, че са го оклеветили с изрязани от контекста думи и не са отразили мнението му по случая със заплахите към журналиста Виктор Николаев.\r\n\tЕто пълния текст на позицията на Валери Симеонов:\r\n\t\r\n\t\n\n\r\n\t\r\n\t\r\n\t\r\n\t\r\n\t\r\n\tПреди ден в сутрешния блок на Нова телевизия Симеонов направи забележка на водещия Виктор Николаев, като се обърна към него с думите: .", "date": "2017.10.07", "title": "Валери Сименов обвини медии в ”сталинистко заклеймяване” и ги заплаши със съд, ако не се извинят"}
{"url": "http://www.mediapool.bg/kola-se-vryaza-v-peshehodtsi-pred-muzeya-po-estestvena-istoriya-v-london-news270205.html", "text": "Няколко пешеходци са ранени, след като автомобил се качи на тротоара край Музея по естествена история в Лондон, предадоха световните агенции.\r\n\tЕдин човек е арестуван на местопроизшествието, съобщи полицията, цитирана от Ройтерс.\r\n\tЛондонската полиция заяви, че все се въздържа да прави заключения за инцидента. Това противоречи на направен малко по-рано коментар, че случаят не се разглежда като свързан с тероризма съобщи Ройтерс.\r\n\tГоворителка на силите на реда посочи, че звеното за борба с тероризма прави оценка на случилото се, но все още не е стигнало до заключение за обстоятелствата. По-рано говорител заяви пред Ройтерс, че инцидентът не се разглежда като свързан с тероризма.", "date": "2017.10.07", "title": "Кола се вряза в пешеходци пред Музея по естествена история в Лондон"}
{"url": "http://www.mediapool.bg/v-planinskite-raioni-na-stranata-vali-snyag-news270206.html", "text": "В планинските райони на страната в събота заваля сняг, като на Витоша, в Трънско и прохода Петрохан вече има снежна покривка.\r\n\tПо обяд камион аварира в началото на \"Петрохан\" от северната страна и стана причина за спиране на движението през прохода.\r\n\tОграничено е движението за всички видове моторни средства през прохода \"Петрохан\", от село Гинци до село Бързия. В участъка са паднали дървета от натрупания по тях мокър сняг. Обходният маршрут е през Искърското дефиле. Шофьорите трябва да карат внимателно и със съобразена скорост.\r\n\tШофьорите, на които предстои пътуване през високопланинските проходи, да не тръгват с летни гуми, защото в планините вали сняг, предупредиха от Агенцията \"Пътна инфраструктура\" (АПИ)\r\n\tОт агенцията отново апелират шофьорите да не тръгват с неподготвени автомобили и да карат внимателно. Въпреки отправените предупреждения от последните два дни има шофьори, които не се съобразяват с метеорологичната прогноза и с поведението си на пътя застрашават и затрудняват безопасното пътуване на всички останали, и възпрепятстват работата на пътноподдържащите фирми, се казва съобщение на АПИ.\n\n\r\n\tПроходите, на които се очакват снеговалежи, са \"Петрохан\", \"Троянски\", \"Шипка\", \"Републиката\", \"Ришки\", \"Айтоски\", \"Котленски\", \"Дюлински\", \"Твърдишки\", \"Обзорски\", \"Печинско\", \"Вратник\", \"Превала\", \"Предел\", \"Рожен\" и \"Пампорово\". Пътноподдържащите дружества имат дежурни екипи и са готови да реагират веднага и да обработят настилките, за да се осигури безопасното пътуване на шофьорите.", "date": "2017.10.07", "title": "В планинските райони на страната вали сняг"}
