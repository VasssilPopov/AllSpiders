{"url": "http://www.mediapool.bg/ruskata-tsik-ne-dopusna-aleksei-navalni-do-prezidentskite-izbori-news273516.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tРуската Централна избирателна комисия (ЦИК) обяви днес, че не допуска опозиционния лидер Алексей Навални до участие в президентските избори в страната напролет, тъй като е осъждан, съобщиха световните агенции.\r\n\t \r\n\tЦИК взе решението с 12 гласа \"за\" при един \"въздържал се\".\r\n\t \r\n\tВчера инициативни групи номинираха Навални за участие в президентските избори на 18 март като независим кандидат.\n\n\r\n\t \r\n\tПредседателят на руската ЦИК Ела Памфилова уточни, че няма никакви забележки към процедурата, но подчерта, че опозиционерът няма право да се кандидатира, тъй като е осъден за тежко престъпление. \r\n\t \r\n\tПамфилова разкритикува Навални, че на практика е подвел своите привърженици.\r\n\t \r\n\tСамият опозиционер обяви, че ще обжалва решението да не бъде допуснат до участие в изборите.\r\n\t \r\n\tНавални призова за бойкот на президентския вот, ако жалбата му не бъде уважена.\r\n\t \r\n\t41-годишният руски опозиционен лидер има условна присъда за злоупотреба с държавни средства, която определи като политически мотивирана, припомня Асошиейтед прес. Агенцията отбелязва, че за да бъде допуснат Навални до участие в изборите, или трябва присъдата му да бъде отменена, или той трябва да получи специално разрешение. \r\n\t \r\n\tОпозиционният лидер бе задържан три пъти тази година за неразрешени протести, посочва Ройтерс.\r\n\t \r\n\tПрезидентът Владимир Путин се кандидатира като независим кандидат и се очаква да бъде преизбран безпроблемно за още един шестгодишен мандат на поста. Той се радва на рейтинг от над 80 процента в проучванията на общественото мнение.\r\n\t \r\n\tАсошиейтед прес определя Навални като най-сериозния опонент на Путин през цялото му управление.", "date": "2017.12.25", "title": "Руската ЦИК не допусна Алексей Навални до президентските избори"}
{"url": "http://www.mediapool.bg/kartinata-spasitelyat-na-sveta-na-leonardo-da-vinchi-e-retushirana-news273500.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tКартината \"Спасителят на света\" от Леонардо да Винчи, която беше продадена за рекордните 450 млн. долара на търг през ноември, е ретуширана, твърди германски експерт, цитиран от в. \"Дейли мейл\".\r\n\t \r\n\tД-р Мартин Пракер, специалист по техническа история на изкуството, сравни снимки от представянето на картината в Националната галерия в Лондон през 2011 г. и от продажбата й на търга на \"Кристис\" в Ню Йорк. \r\n\t \r\n\t\r\n\t\tНай-забележими са разликите в гънките на синята мантия на лявото рамо на Христос. Те са изчезнали на продадената на търга картина.\n\n\r\n\t\r\n\t\t \r\n\t\r\n\t\tКартината \"Спасителят на света\" е реставрирана преди да бъде показана в Националната галерия. Явно след автентицирането някой е продължил да я ретушира, но не за добро. Това я отдалечава от оригинала, каза Дейли.\r\n\t\r\n\t\t \r\n\t\r\n\t\tГоворителка на \"Кристис\" потвърди, че Диане Модестини, първоначалната реставраторка на картината, е работила по нея и преди продажбата й на търг. Тя им е обяснила, че разликите между двете снимки се дължат на \"естествен вторичен резултат от почистването, консервирането и процеса на изсъхване\".\r\n\t\r\n\t\t \r\n\t\r\n\t\t\r\n\t\t\tВ доклада си от 2014 г. Модестини пише за влошаване на състоянието на драперията заради \"болест на ултрамарина\", \"често срещана промяна на този пигмент, използван заедно с маслена боя\". Модестини отбелязва също, че \"сенките на диплите върху лявото рамо... са станали постепенно по-силни\".\r\n\t\t\r\n\t\t\t \r\n\t\t\r\n\t\t\tРеставраторката каза след критиките, че \"черните ивици по лявото рамо на синята мантия на \"Спасителят на света\", не са дипли\". Те са следи, появили се от влошаването на състоянието на синия пигмент, направен от полускъпоценния камък лапис лазули.\r\n\t\t\r\n\t\t\t \r\n\t\t\r\n\t\t\tРазтворителите, използвани за почистване, за кратко са проникнали в боите и заради тях следите са изчезнали.\r\n\t\t\r\n\t\t\t \r\n\t\t\r\n\t\t\tКартината на Леонардо да Винчи \"Спасителят на света\" беше купена от саудитския принц Бадер бин Абдулах бин Мохамед бин Фархан ал Сауд за департамента по културата и туризма в Абу Даби. Тя ще бъде изложена в новооткрития клон на Лувъра там.", "date": "2017.12.25", "title": "Картината \"Спасителят на света\" на Леонардо да Винчи е ретуширана"}
{"url": "http://www.mediapool.bg/poreden-samoubiystven-atentat-vze-shest-zhertvi-v-kabul-news273499.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tАтентатор камикадзе се взриви близо до сградата на националната разузнавателна агенция на Афганистан в афганистанската столица Кабул, съобщиха предадоха световните агенции.\r\n\t \r\n\tСпоред Ройтерс и ДПА най-малко шестима души са убити, а най-малко един е ранен. Районът на нападението е отцепен. Експлозията отекна в квартала Абдул Хак, в който се намират посолството на САЩ и централата на силите на НАТО в Афганистан.\r\n\t \r\n\tТерористичната група Ислямска държава пое отговорност за атентата, предаде Ройтерс. \n\n\r\n\t \r\n\tВзривът стана седмица след като Ислямска държава пое отговорност за атаката срещу тренировъчна академия на същата разузнавателната агенция.", "date": "2017.12.25", "title": "Пореден самоубийствен атентат взе шест жертви в Кабул"}
{"url": "http://www.mediapool.bg/monsenyor-pitsabala-erusalim-e-grad-na-mira-i-ne-mozhe-da-ima-mir-ako-nyakoi-e-izklyuchen-ot-nego-news273495.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНапрежението в Близкия изток, породено от въпроса за Ерусалим и решението на Доналд Тръмп да признае града за столица на Израел, намери отражение и в среднощната рождествена литургия, която традиционно се отслужва във Витлеем, съобщиха световните агенции.\r\n\t \r\n\tНай-висшият римокатолически духовник в Близкия изток монсеньор Пиербатиста Пицабала, отслужил литургията в присъствието на палестинския президент Махмуд Абас в Църквата на Рождество Христово, призова за кураж християните, които \"са обезпокоени и може би ужасени от намаляването на броя им в един регион, обхванат от вълнения\". \r\n\t \r\n\t\"Ерусалим е град на мира и не може да има мир, ако някой е изключен от него\". \n\n\r\n\t \r\n\tТака той продължи да се придържа към принципа, че Ерусалим трябва да остане град на два народа и на три религии.\r\n\t \r\n\t\"Ерусалим е нашата майка и ако майката изгуби някое от децата си, тя не може да намери покой, затова нека се молим за Ерусалим\", заяви Пицабала, който е апостолически администратор на Латинската патриаршия на Ерусалим.\r\n\t \r\n\tТой призова онези, които имат властта, за да взимат решения за бъдещето, да имат кураж и да не се страхуват да рискуват и да не се отказват от визията си.\r\n\t \r\n\t\"Днес ние повече от всякога се нуждаем вие да водите една наистина сериозна политика. Въпреки многото разочарования от миналото и от тези дни, останете решителни и не се отказвайте от това да имате визия\", каза Пицабала на политиците.\r\n\t \r\n\tПосле той призова християните да се радват днес заради Рождество Христово въпреки всички трудности.\r\n\t \r\n\tХиляди поклонници, местни жители и туристи се стекоха във Витлеем, родното място на Исус Христос, за среднощната рождествена служба. Празничното настроение обаче бе помрачено от почти всекидневните протести в палестинските територии срещу решението на Тръмп за Ерусалим. На Бъдни вечер се изля и силен дъжд.\r\n\t \r\n\tЗа да отслужи литургията във Витлеем, Пицабала дойде от Ерусалим с кортеж, като премина през израелски пропускателен пункт. Неговата черна лимузина бе ескортирана от група мъже на мотоциклети, някои от които носеха червените шапки на Дядо Коледа.", "date": "2017.12.25", "title": "Монсеньор Пицабала: Ерусалим е град на мира и не може да има мир, ако някой е изключен от него"}
{"url": "http://www.mediapool.bg/boiko-borisov-pokaza-semeistvoto-si-krai-trapezata-na-badni-vecher-news273496.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\tПремиерът Бойко Борисов публикува в личния си профил във Facebook семейни снимки край трапезата на Бъдни вечер.\r\n\t \r\n\t написа Борисов.", "date": "2017.12.25", "title": "Бойко Борисов показа семейството си край трапезата на Бъдни вечер"}
{"url": "http://www.mediapool.bg/kola-se-udari-v-tsentralata-na-sotsialdemokratite-v-berlin-news273501.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tАвтомобил се удари в централата на Германската социалдемократическа партия в Берлин, съобщиха световните агенции.\r\n\t \r\n\tШофьорът е ранен и е откаран в болница. Не се знае дали в сградата е имало събитие по време на инцидента.\r\n\t \r\n\tНа кадри от мястото на инцидента се вижда, че в автомобила е имало пожар. Свалени са и няколко туби с бензин и бутилки със запалима течност.\n\n\r\n\tПред полицията мъжът казал, че е искал да се самоубие. Разследва се и версията за умишлен палеж.\r\n\t \r\n\tСоциалдемократите обмислят дали да влязат в нова управляваща коалиция с консерваторите на Ангела Меркел.", "date": "2017.12.25", "title": "Кола се удари в централата на социалдемократите в Берлин"}
{"url": "http://www.mediapool.bg/skiori-ostanaha-blokirani-v-lift-vav-frantsiya-news273502.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПовреда в електрозахранването на френски лифт вгорчи коледната ваканция на стотици скиори – те останаха блокирани в кабинките на един от лифтовете в алпийския курорт Шамрус повече от два часа, съобщиха информационните агенции.\r\n\t \r\n\tЗа евакуацията на блокираните скиори бяха мобилизирани спасители от съседните курорти, както и два хеликоптера.\r\n\t \r\n\tЗаклещените в кабинките туристи бяха пуснати един по един на земята с въжета.Пострадали няма.\n\n\r\n\t \r\n\tПричините за тежката авария все още не са известни.", "date": "2017.12.25", "title": "Скиори останаха блокирани в лифт във Франция"}
{"url": "http://www.mediapool.bg/prezidentat-na-peru-pomilva-predshestvenika-si-fuhimori-news273503.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПрезидентът на Перу Педро Пабло Кучински помилва бившия държавен глава на страната Алберто Фухимори, който беше осъден на 25 години затвор за престъпления срещу човечеството и корупция. \r\n\t \r\n\t79-годишният Фухимори страда от нелечимо заболяване. \r\n\t \r\n\tСамият Кучински, подозиран в корупция, тази седмица успя да остане на поста си, след като група поддръжници на Фухимори гласува в негова полза в парламента против започване на процецура по импийчмънт.", "date": "2017.12.25", "title": "Президентът на Перу помилва предшественика си Фухимори"}
{"url": "http://www.mediapool.bg/ruski-turoperator-otmenya-prevozi-do-bulgaria-news273506.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tРуският туроператор \"Матрьошка тур\" съобщи, че съкращава превозите си до София и до скикурортите на България, съобщи ТАСС.\r\n\tВ съобщение на компанията, качено в сайта й, се казва, че са отменени полетите на 28 декември 2017 г., на 3 януари 2018 г. и на 10 януари 2010 г. по маршрута Санкт Петербург-София-Санкт Петербург.\r\n\tТази мярка се дължи на ниската натовареност на полетите и от форсмажорна ситуация, свързана със самолетна програма на туроператора до китайския остров Хайнан. Компанията е уведомила освен това туристите и партньорите за съкращаване на превозите до курортите Банско, Пампорово и Боровец.\r\n\tПо-рано бе съобщено, че над 200 руснаци вече от няколко дни не могат да излетят от китайския курортен остров Хайнан, тъй като китайските власти не са потвърдили времевите слотове (времевите периоди за излитане) на авиокомпания Икар, изпълняваща полетна програма до Хайкоу на Хайнан от пет руски града. С тази авиокомпания е трябвало да се приберат у дома туристи на две руски фирми, сред които и \"Матрьошка тур\".\r\n\tЗа прибирането на туристите са били задействани четири авиокомпании - Чайна саутърн еърлайнс, Аерофлот, Ай-Флай и Уралските авиолинии. \"Матрьошка тур\" по-рано заяви, че е предложила на руснаците, закупили пътувания до Хайнан в периода 22 декември -26 януари, да се възползват от оферта за отдих в Израел. На онези, които откажат алтернативата, туроператорът ще върне парите.", "date": "2017.12.25", "title": "Руски туроператор отменя превози до България"}
{"url": "http://www.mediapool.bg/topli-i-predimno-slanchevi-dni-do-nova-godina-news273497.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПразничните дни покрай Коледа ще бъдат топли и предимно слънчеви, но ще има валежи около 30 декември.\r\n\t \r\n\tНавръх Коледа - 25 декември, времето ще се затопли още спрямо предходните дни. Дневните температури на места се очаква да достигнат до 15 градуса в Северна и Южна България, за София - около 10 градуса. През деня ще бъде слънчево над цялата страна, само в Западна България ще има разкъсана облачност.\r\n\tНа втория ден от Коледа - 26 декември, отново ще бъде предимно слънчево и топло за края на декември, с минимални температури около 1 градус и максимални между 8 и 13 градуса.\r\n\t \n\n\r\n\tНа 27 декември - Стефановден, съществена промяна на времето не се очаква. Ще бъде слънчево, без валежи, с дневни температури от 7 до 13 градуса, за София около 10 градуса, съобщи БГНЕС.\r\n\t \r\n\tИ в двата работни дни между празниците - 28 и 29 декември, температурите ще останат без съществена промяна. Ще има разкъсана облачност, на места ще започнат валежи от дъжд, които ще са по-съществени през втория ден и предимно в Централна и Източна България. Максималните температури ще бъдат между 8 и 12 градуса.\r\n\t \r\n\tНа 30 декември ще бъде облачно, с валежи от дъжд и мокър сняг в Централна и Източна България. Дневните температури ще се понижат и ще бъдат между 4 и 8 градуса.\r\n\t \r\n\tВ Новогодишната нощ навсякъде валежите ще спрат, минималните температури ще бъдат между минус 2 и 1 градус над нулата. В първия ден от новата година времето ще бъде слънчево, без валежи, с дневни температури около 5-7 градуса над нулата, обещават синоптиците.", "date": "2017.12.25", "title": "Топли и предимно слънчеви дни до Нова година"}
{"url": "http://www.mediapool.bg/kralyat-na-ispaniya-prizova-katalunskite-deputati-da-izbegnat-novo-protivopostavyane-news273494.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tКралят на Испания Фелипе Шести призова новите депутати в каталунския парламент, в които мнозинство спечелиха партиите, подкрепящи независимостта на областта, да избегнат ново противопоставяне. Призивът бе отправен от монарха в традиционното му коледно послание към поданиците, съобщи Франс прес.\r\n\t \r\n\tТова е четвъртото коледно обръщение на Фелипе Шести, откакто се възкачи на престола през 2014 г. \r\n\t \r\n\tВ него той призова новия регионален парламент на Каталуния да разглежда проблемите, които засягат всички каталунци, като спазва плуралитета и като мисли отговорно за благото на всички.\n\n\r\n\t \r\n\t\"Пътят не може да води отново към сблъсък и към изолация, което, както ние вече знаем, води само до несъгласие, несигурност и обезсърчаване\", заяви 49-годишният монарх в посланието си, записано в кралския дворец Сарсуела.\r\n\t \r\n\t\"Подобно нещо би довело до морално, гражданско и разбира се до икономическо обедняване на цялото общество\", допълни Фелипе Шести три дни след изборите в Каталуния, на които 47.5 процента извоюваха партиите, искащи независимост на областта. На тези избори най-много гласове обаче получи партията \"Гражданите\", която е противник на партиите, борещи се за независимост на Каталуния.\r\n\t \r\n\tФелипе Шести призова бъдещите лидери на Каталуния да възродят доверието, престижа и най-добрия имидж на областта, за да бъдат затвърдени ценностите, които винаги са я характеризирали и на които тя дължи най-добрите моменти в историята си, а именно способността към полагането на усилия, творческия дух, призванието да е отворена към другите и чувството за отговорност.", "date": "2017.12.25", "title": "Кралят на Испания призова каталунските депутати да избегнат ново противопоставяне"}
{"url": "http://www.mediapool.bg/chestito-rozhdestvo-hristovo-news273498.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tХристиянският свят празнува днес един от най-големите църковни празници – Рождество Христово или Коледа, на който се чества рождението на Божия син Исус Христос.\r\n\tСпоред eвангелието раждането на Христос станало в град Витлеем, в римската провинция Юдея. В мига на Рождеството в небето пламнала чудна светлина, явил се ангел, който съобщил на намиращите се наблизо пастири, че на света е дошъл Спасителят.\r\n\tС Рождеството си Христос донася частица от светостта на небесния мир. С неговото идване на земята се отбелязва началото на новата ера.\r\n\tВ народния календар Коледа започва още от полунощ след Бъдни вечер - с обичая Коледуване. Според българските традиции участниците в него са само млади мъже – ергени, годеници, скоро женени.\r\n\tНа този ден постите свършват. Вярващите ходят на черква, където има празнична служба. В 9.30 часа днес българският патриарх Неофит ще отслужи света литургия за Рождество Христово в катедралата \"Св. Александър Невски\".", "date": "2017.12.25", "title": "Честито Рождество Христово!"}
{"url": "http://www.mediapool.bg/patriarh-neofit-pozhela-blagodenstvie-i-mir-za-vsichki-hora-news273507.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tВ празничното си послание българският патриарх Неофит пожела благоденствие и мир за всички хора и призова за милосърдие и благотворителност.\r\n\t”Христовото Рождение озарява всеки от нас и цялото творение”, каза в своето патриаршеско и синодално послание за Рождество Христово патриарх Неофит, който води празничната литургия в храма \"Свети Александър Невски\".\r\n\t.\r\n\t”Възлюбени в Господа, като следваме Господните повели, апостолските наставления и думите на светите наши отци, да постоянстваме във вярата и в усвояването на плодовете от спасителното за нас Въплъщение на Божия Син и наш Господ Иисус Христос. Нека с думите и делата си бъдем истински Господни ученици, Негови свидетели и възвестители на святата Му воля, проповедници на спасителното за човеците евангелско благовестие, та по завета Христов, като виждат делата ни, всички да познаят Истината и да прославят Небесния наш Отец”, заяви патриарх Неофит\r\n\t\r\n\t”Нека със слово и дело подражаваме на Неговата жертвена любов към нас, както и Сам Той ни казва: “По това ще познаят всички, че сте Мои ученици, ако любов имате помежду си”, посочи патриархът.\r\n\t”В деня на славното Христово Рождество отечески приветстваме всички верни чеда на светата наша Православна Църква в Родината ни и далеч от нейните предели, като всесърдечно благопожелаваме на всички вас крепко здраве, бодър дух и благословени от Бога успехи във всяко богоугодно и доброполезно начинание! Божията милост и любов, благодат и мир на раждащия се днес във Витлеем Богомладенец и общението в Светия Дух да бъдат с всички нас“, каза още патриарх Неофит.", "date": "2017.12.25", "title": "Патриарх Неофит пожела благоденствие и мир за всички хора"}
{"url": "http://www.mediapool.bg/varna-shte-ima-sveteshti-zebri-sofiya-novi-tramvai-a-ruse-peshehodna-zona-v-tsentara-news273508.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tОбщо 237 млн. лв. по оперативната програма \"Региони в растеж\" ще бъдат вложени в модернизация на транспорта в 39 големи града. Във Варна ще бъдат направени светещи зебри, в София ще бъдат купени трамвайни линии и нови мотриси, а в центъра на Русе ще бъде създадена нова пешеходна зона, съобщи Министерството на регионалното развитие.\r\n\t \r\n\t трябва да гарантират по-голяма безопасност на пешеходците във Варна от догодина. Чрез система от датчици, вградени в пътната настилка, зебрите ще светят автоматично при появата на минувач на пътното платно. Те трябва да издържат на преминаването на камиони, снегопочистващи машини и друга тежкотоварна техника. \r\n\t \r\n\tИнсталирането на ”умните\" системи за безопасност ще стане със средства от Оперативна програма \"Региони в растеж\" 2014-2020 г. по втората фаза на проекта за интегриран градски транспорт на Варна.\n\n\r\n\t \r\n\tЩе се подобри и диспечерската програма на града – светофарите ще се управляват в реално време, което ще облекчи трафика в пиковите часове. Ще се изграждат \"зелени вълни\" по кръстовищата, ще се ремонтират основни улици и булеварди, ще бъдат купени и 15 нови екологични автобуси, като стойността на целия проект е 37 млн. лв. \r\n\t \r\n\t пък ще закупи 27 дизелови автобуса, а – 15 автобуса на метан, които ще се движат по най-натоварените линии.\r\n\t \r\n\tще бъде създадена нова пешеходна зона. Предвидена е реконструкция на бул.\"Придунавски\", който ще стане двупосочен и по него ще минава градският транспорт. Така ще се облекчи трафикът по малките улички. Ще се монтира видеонаблюдение на възлови кръстовища и точки с цел дистанционно регулиране на движението.\r\n\t \r\n\t124 млн. лв. ще бъдат вложени в транспорта на София. Столичната община  от Съдебната палата до крайната спирка в квартал \"Княжево\", което трябва да позволи по-висока скорост на движение. Предстои реконструкция и на трамвайното трасе по ул. „Каменоделска\" от кръстовище с бул. „К. Стоилов\" до кв.„Орландовци\". Ще бъдат купени и 13 модерни мотриси.\r\n\t \r\n\tСпоред урбанистите трамвайният транспорт трябва да е във фокуса на вниманието, защото е не само екологичен, но позволява на хората да се чувстват част от градската среда.\r\n\t \r\n\tПрез първия програмен период по ОПРР в проекти за подобряване на транспорта в София, Бургас, Пловдив, Варна, Стара Загора, Русе и Плевен бяха инвестирани 413 млн. лв.\r\n\t \r\n\tАвтобусният парк на тези градове беше обновен със 192 нископодови автобуса и 64 тролейбуса. Изградени бяха скоростни отсечки с дължина 32 км, които осигуряват по-бързо придвижване на градските превозни средства, припомнят от регионалното министерство.", "date": "2017.12.25", "title": "Варна ще има светещи зебри, София – нови трамваи, а Русе – пешеходна зона в центъра"}
{"url": "http://www.mediapool.bg/zhena-be-spasena-sled-chetiri-dni-v-otkrito-more-news273505.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\t25-годишна жена бе извадена днес от морето жива, четири дни след като тя и домът й са били отнесени от наводнение във Филипините, съобщи ДПА.\r\n\t \r\n\tДиана Салим бе спасена от случайно преминаващ товарен кораб, на 900 км северно от родния й град Сибуко в провинция Северна Замбоанга. Тя се носела по вълните, вкопчена в плаваща отломка от къщата си.\r\n\t \r\n\tТропическата буря Тембин, която бушува до вчера в южната част на Филипините и предизвика наводнения и свлачища, отне живота на 240 души според най-нови данни, оповестени днес, предаде АФП.\n\n\r\n\t \r\n\tТембин премина през големия южен остров Минданао, който обикновено бива пощаден от двайсетината тропически бури, вилнеещи ежегодно из архипелага. Последно полицията съобщи вчера за 208 загинали. Спасителните екипи все още издирват 107 души в неизвестност. Най-малко 52 000 души прекарват Коледа в евакуационни центрове.\r\n\t \r\n\tНад 650 000 души бяха евакуирани във Виетнам заради приближаването на Тембин.\r\n\t \r\n\tОчаква се в нощта срещу вторник стихията да достигне района на делтата на река Меконг в южната част на страната.\r\n\t \r\n\tСпоред агенция ДПА властите са разпоредили да бъдат евакуирани общо 1.2 милиона души.\r\n\t \r\n\tТембин ще е 16-ата тропическа буря, която връхлита тази година Виетнам. От началото на годината 390 души загинаха или изчезнаха безследно в тайфуни във Виетнам, а над 650 бяха ранени. Щетите от бурите се оценяват на 52 трилиона донга (2.3 милиарда долара).", "date": "2017.12.25", "title": "Жена бе спасена след четири дни в открито море"}
{"url": "http://www.mediapool.bg/pet-zhertvi-na-porednata-tragediya-po-patitashta-v-bulgaria-news273510.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПет души, сред които и две деца, загинаха при пътен инцидент във Врачанско, съобщиха от КАТ.\r\n\t \r\n\tДо трагедията се е стигнало след челен удар между два леки автомобила, разясни Георги Петришки от пътната полиция, цитиран от БНР. \r\n\t \r\n\tВ 11.40 на пътния участък между Борован и Девене са се сблъскали \"Пежо\" и \"Фолксваген Поло\". \n\n\r\n\t \r\n\tПо неустановени до момента причини на прав участък в сухото и топло време автомобил \"Пежо\" се завъртял странично на шосето. В този момент насреща идвал \"Фолксваген Поло\" и двете коли се сблъскали челно.\r\n\t \r\n\t\r\n\t\tОт удара френският автомобил се преобърнал в канавка. Семейството, пътувало в \"Пежо\"-то, е загинало. Починала е и жена, возеща се във \"Фолксваген\"-а.\r\n\t\r\n\t\t \r\n\t\r\n\t\tВ \"Фолксваген\"-а пътували мъж и жена от Козлодуй, които с приятели в още една кола, отивали на гости в Девене за празника.\r\n\t\r\n\t\t \r\n\t\r\n\t\tС \"Пежо\"-то пък се движело семейство от Девене - мъж, жена и двете им деца, които пътували към Борован.\r\n\t\r\n\t\t \r\n\t\r\n\t\tЕкипи на \"Гражданска защита\", полиция и пожарна вадили близо 30 минути хората изпод смачканите ламарини на \"Пежо\"-то. \r\n\t\r\n\t\t \r\n\t\r\n\t\tМайката и двете деца обаче загинали. Мъжът е починал на път за болницата, съобщи Дарик радио.", "date": "2017.12.25", "title": "Пет жертви на поредната трагедия по пътитаща в България"}
{"url": "http://www.mediapool.bg/yaponiya-reshi-da-vazobnovi-finansiraneto-na-yunesko-news273504.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПравителството на Япония взе решение да възобнови финансирането на ЮНЕСКО (Организацията на ООН по въпросите на образованието, науката и културата).\r\n\t \r\n\tФинансирането бе прекратено през октомври 2016 г. в знак на протест срещу решението на ЮНЕСКО да включи в списъка на Световното наследство документи за клането в китайския град Нанкин през 1937 г. Сега Токио е променил политиката си, като е оценил намерението на ръководството на ЮНЕСКО в бъдеще да избягва въпроси, предизвикващи политическо напрежение, съобщава японската телевизия Ен Ейч Кей, цитирана от БТА.\r\n\t \r\n\tЯпонската вноска в бюджета на организацията е в размер на 35 милиона долара и ще бъде преведена до края на декември. Тя съставлява 10,8 процента от финансирането на ЮНЕСКО и прекратяването й бе тежък удар за организацията.\n\n\r\n\t \r\n\tПрез 2015 г. ЮНЕСКО по предложение на Китай включи в списъка на програмата за защита на световното документално наследство архив с материали за масовото избиване на хора, устроено от японската армия през 1937 г. след щурма на Нанкин.\r\n\t \r\n\tСлед това включване външното министерство на Япония заяви, че представените от Пекин документ изкривяват историята и се основават на едностранчиви тълкувания.\r\n\t \r\n\tТокио признава факта за масовите екзекуции в Нанкин, но твърди, че няма потвърдени данни за числото на загиналите и твърди, че по този въпрос може да има различни мнения. Ето защо японското правителство смята, че е неправомерно да се признават само документите, отразяващи позицията на Пекин.", "date": "2017.12.25", "title": "Япония реши да възобнови финансирането на ЮНЕСКО"}
{"url": "http://www.mediapool.bg/papata-posveti-liturgiyata-si-za-badni-vecher-na-migrantite-news273493.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tВ традиционната си литургия по повод Бъдни вечер папа Франциск припомни драматичната съдба на милионите мигранти по света, сравнявайки я с пътуването на Мария и Йосиф до Витлеем, предадоха световните агенции.\r\n\tГлавата на Римокатолическата църква, аржентинецът Хорхе Берголио, внук на италиански мигранти в Аржентина, превърна съдбата на бежанците и мигрантите в една от фундаменталните теми на понтификата си, който започна преди близо пет години, отбелязва Франс прес.\r\n\tВ литургията си за Бъдни вечер папата отбеляза, че според Евангелието Мария и Йосиф са бягали заради римски декрет.\r\n\t\"В стъпките на Йосиф и на Мария се крият много стъпки. Ние виждаме стъпките на цели семейства, които днес са принудени да заминат. Ние виждаме стъпките на милиони хора, които не избират да си отидат, но са принудени да се разделят с близките си, които са експулсирани от земите си. В много случаи това пътуване е изпълнено с надежда, изпълнено е с бъдеще, но в много други случаи това пътуване има само едно име – оцеляване. Оцеляване от днешните Ироди, които, за да наложат властта си и да увеличат богатствата си, не виждат проблем в проливането на невинна кръв\", заяви папа Франциск.\r\n\tПо думите му \"Рождество Христово е времето за трансформиране на силата на страха в сила на милосърдието\".\n\n\r\n\t\"Никой не трябва да чувства, че няма място на тази земя\", каза папата и призова за нова социална креативност в тази насока.\r\n\t\"Бог ни кани да бъдем стражи за много хора, които са отстъпили под бремето на отчаянието, породено от факта, че много врати са затворени\", подчерта Франциск и призова гражданите да засвидетелстват гостоприемство и нежност и да оставят зад гърба си безразличието.\r\n\tВ неделя папата ще произнесе традиционното си коледно послание \"Към града и света\" пред хиляди богомолци на площад Свети Петър във Ватикана.", "date": "2017.12.25", "title": "Папата посвети литургията си за Бъдни вечер на мигрантите"}
{"url": "http://www.mediapool.bg/gvatemala-posledva-sasht-i-shte-premesti-posolstvoto-si-v-erusalim-news273509.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПрезидентът на Гватемала Джими Моралес последва примера на американския президент Доналд Тръмп и обяви, че ще премести посолството на страната си от Тел Авив в Ерусалим, съобщиха информационните агенции.\r\n\t \r\n\tНеговата страна е първата, която пристъпва към действия против осъдителното решение на Общото събрание на ООН, отхвърлящо признаването от САЩ на Ерусалим за столица единствено на Израел. \r\n\t \r\n\tГватемала бе една от деветте държави, гласували заедно със САЩ и Израел в Общото събрание на ООН срещу резолюцията, която няма задължителна сила.\n\n\r\n\t \r\n\t\"Дадох указания на министъра на външните работи Сандра Ховел да предприеме стъпки“ за изпълнение на това решение”, написа президентът в своя Туитър акаунт. \r\n\t \r\n\tТой съобщи, че по-рано е имал телефонен разговор с израелския премиер Бенямин Нетаняху.\r\n\t \r\n\tГоворителят на израелското министерство на външните работи Емануел Нахшон определи също в Туитър решението като „страхотна новина, истинско приятелство“.\r\n\t \r\n\tДругите държави, които гласуваха заедно със САЩ, Израел и Гватемала против резолюцията на ООН бяха Хондурас, Того, Микронезия, Науру, Палау и Маршаловите острови. В световната организация членуват 193 държави.\r\n\t \r\n\t128 от тях осъдиха решението на президента Доналд Тръмп, сред които бе и България заедно с държавите от Европейския съюз. \r\n\t \r\n\tРезолюция 478 на ООН от 1980 г. призова всички държави, които имат дипломатически мисии в Ерусалим , да ги изтеглят.\r\n\t \r\n\t13 страни (Боливия, Чили, Колумбия, Коста Рика, Доминиканската република, Еквадор, Салвадор, Гватемала, Хаити, Холандия, Панама, Уругвай и Венецуела) преместиха мисиите си в Тел Авив, където са представителствата и на другите държави.", "date": "2017.12.25", "title": "Гватемала последва САЩ и ще премести посолството си в Ерусалим"}
{"url": "http://www.mediapool.bg/karadaia-borisov-i-tsvetanov-pogreshno-sa-razbrali-dogan-news273512.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tАхмед Доган е бил погрешно разбран от Бойко Борисов и Цветан Цветанов, заявил в Млечино председателят на ДПС Мустафа Карадайъ, цитиран от 24rodopi.com.\r\n\t \r\n\tПосланието на Доган било, че само партия ДПС е готова да управлява страната, но само това не е достатъчно. Трябвало да се разбере, че БСП не е готова, а не, че ГЕРБ е незаменима, пояснили след митинга депутати от ДПС.\r\n\t \r\n\tПогрешно било тълкуванието, че Доган казал едва ли не, че само Бойко Борисов може да управлява, казал Карадайъ.\n\n\r\n\t \r\n\tЕлитът на ДПС се събра в ардинското село, за да отбележи с възпоменателен митинг годишнина от първия мирен протест срещу смяната на имената.\r\n\t \r\n\tНе сме казали и това, че няма да има вот, обяснил още председателят на ДПС.\r\n\t \r\n\t”Напротив има решение на Централния съвет на ДПС и докато има фашисти и националисти във властта, не вот, а ще има вотове. А господин Доган в своя анализ ясно подчерта, че има една граница, която не трябва да се прекрачва. Но никой не е казал, фашисти и националисти да останат в властта. Доган не е казал, че няма да има вот“, добавил Карадайъ.", "date": "2017.12.25", "title": "Карадайъ: Борисов и Цветанов погрешно са разбрали Доган"}
{"url": "http://www.mediapool.bg/papa-frantsisk-prizova-za-reshenie-s-dve-darzhavi-na-izraelo-palestinskiya-konflikt-news273513.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПапа Франциск призова за мир в Ерусалим и Светите земи в традиционното си коледно послание на площад \"Свети Петър\" преди благословията \"Към града и света\", съобщи Франс прес.\r\n\t \r\n\tНека да се молим да надделее волята за възобновяване на диалога между двете страни и най-сетне да бъде постигнато решение чрез преговори, което да позволи мирното съвместно съществуване на две държави във взаимно приети и международно признати граници, заяви папата, цитиран от Ройтерс.\r\n\t \r\n\tСветият отец се появи по пладне на централния балкон на базиликата \"Свети Петър\" във Ватикана, за да отправи посланието си и благословията \"Урби ет Орби\" (\"Към града и към света\").\n\n\r\n\t \r\n\t\"Ветровете на войната духат в нашия свят и един отживял модел на развитие продължава да поражда упадък на човечеството, обществата и околната среда\", заяви Франциск.\r\n\t \r\n\tПапата каза, че може да види Исус в лицата на децата, живеещи в засегнатите от войни зони, и тези, произхождащи от семейства на бежанци и безработни.\r\n\t \r\n\t\"Нека се помолим на Господ да има мир за Ерусалим и навсякъде по Светите земи\", призова Светият отец и изрази надежда за \"подновяване на диалога\", който да позволи \"мирно съвместно съществуване на две държави\" - израелска и палестинска, предаде Франс прес, цитирана от БТА.\r\n\t \r\n\tФранциск каза, че децата в Близкия изток \"продължават да страдат заради нарастващото напрежение между израелци и палестинци\", че Сирия остава \"белязана от война\", а продължаващият конфликт в Йемен \"е до голяма степен изпаднал в забвение\". \r\n\t \r\n\tТой не пропусна да спомене и Украйна, където, по думите му, конфликтът трябва да приключи \"по пътя на изпълнението на достигнатите споразумения.\r\n\tГлавата на Римокатолическата църква обърна внимание на съдбата на непълнолетните мигранти, които пътуват \"сами, при нечовешки условия и стават лесна плячка на трафиканти на хора\".\r\n\t \r\n\tПапата се спря на напрежението на Корейския полуостров и каза, че се моли \"разногласията да бъдат преодолени и да се изгради взаимно доверие в интерес на целия свят\".\r\n\t \r\n\tФранциск припомни и тежката съдба на рохингите в Мианма и Бангладеш.", "date": "2017.12.25", "title": "Папа Франциск призова за решение с две държави  на израело-палестинския конфликт"}
{"url": "http://www.mediapool.bg/moskva-prizova-za-pregovori-mezhdu-sasht-i-severna-koreya-news273511.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tРуският външен министър Сергей Лавров призова Съединените щати и Северна Корея да започнат преговори, съобщи Ройтерс. \r\n\t \r\n\tПо думите му Русия е готова да улесни такива преговори. \r\n\t \r\n\tМосква отдавна призовава Вашингтон и Пхенян да проведат разговори, насочени към деескалация на напрежението около ядрената и ракетна програма на Северна Корея.\n\n\r\n\t \r\n\tВ неделя севернокорейското външно министерство сравни последните санкции на ООН срещу Северна Корея с военни действия и заяви, че те са равносилни на пълна икономическа блокада срещу страната.", "date": "2017.12.25", "title": "Москва призова за преговори между САЩ и Северна Корея"}
{"url": "http://www.mediapool.bg/spravedliva-rusiya-shte-podkrepi-putin-na-prezidentskite-izbori-news273514.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПарламентарно представената руска партия \"Справедлива Русия\" официално реши днес да подкрепи кандидатурата на президента Владимир Путин на президентските избори в страната през март, съобщи ТАСС.\r\n\t \r\n\tФормацията се отказа от участие в изборите и е готова да включи свои представители в инициативната група, която формално ще издигне кандидатурата на Путин утре. Решението бе взето на конгреса на \"Справедлива Русия\" в столицата Москва днес.\r\n\t \r\n\tЛевоцентристката партия бе регистрирана през 2006 г. На президентските избори през 2008 г. тя подкрепи Дмитрий Медведев, а през 2012 г. издигна кандидатурата на своя председател Сергей Миронов. Тогава Миронов остана последен, припомня ТАСС.\n\n\r\n\t \r\n\tСпоред западни медии \"Справедлива Русия\" е част от т. нар. толерирана опозиция, която е удобна на Кремъл.\r\n\t \r\n\tПрезидентските избори в Русия са насрочени за 18 март. Очаква се Путин, чийто рейтинг надхвърля 80 процента, да спечели лесно нов шестгодишен президентски мандат.", "date": "2017.12.25", "title": "\"Справедлива Русия\" ще подкрепи Путин на президентските избори"}
{"url": "http://www.mediapool.bg/nai-malko-pet-zhertvi-sled-kato-avtobus-vleze-v-moskovski-peshehoden-podlez-news273515.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНай-малко пет души са загинали, а десет са ранени след като автобус се вряза в подлез на метростанция в западната част на Москва, съобщи ТАСС. \r\n\t \r\n\t\"Броят на загиналите при катастрофата на станция \"Славянски булевард\" достигна до петима души\", съобщи източник от службите за извънредни ситуации на руската столица. \r\n\t \r\n\tНа място работят спасителни екипи и пожарникари, пристигнали са линейки, както и хеликоптер за евакуация на тежко пострадалите. Катастрофата се е случила на едно от най-оживените места в Москва. \n\n\r\n\t \r\n\tОт полицията съобщиха, че напълно се изключва версията за умишлено насочване на автобуса срещу пешеходците. Шофьорът е загубил контрол.\r\n\tСлед инцидента той е задържан.\r\n\t \r\n\tКметът на руската столица Сергей Собянин изказа съболезнования на роднините и близките на загиналите.", "date": "2017.12.25", "title": "Най-малко пет жертви след като автобус влезе в московски пешеходен подлез"}
