{"url": "http://www.mediapool.bg/prezidentat-na-shveitsariya-planira-referendum-za-otnosheniyata-s-es-news273492.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПрезидентът на Швейцария Дорис Лойтхард заяви в събота, че иска да назначи референдум за изясняване на позицията на страната спрямо Европейския съюз, след като отношенията между Берн и Брюксел се охладиха през последната седмица.\r\n\tМежду Швейцария и ЕС се появиха търкания, след като Великобритания започна да подготвя сделка за бъдещите търговски отношения с Брюксел след Брекзит, като част от общ договор за бъдещите двустранни отношения.\r\n\tВъв връзка с това, в Швейцария се надигнаха гласове за осигуряване на нов „рамков“ договор за регулиране на отношенията между Берн и Брюксел, който да замени съществуващите над 100 двустранни споразумения.\r\n\tОтношенията започнаха да се влошават през изминалата седмица, когато ЕС даде на швейцарската борса само ограничен достъп до пазара на Съюза, предизвиквайки заплахи от Швейцария за ответен удар, тъй като страната определя действията на Брюксел като дискриминационни.\r\n\t„Двустранните отношения са важни“, заяви Лойтхард в интервю пред швейцарското издание Sonntags Blick. „Затова ние трябва да изясним позицията си за отношенията ни с Европа. Трябва да определим посоката, в която ще тръгнем“.", "date": "2017.12.24", "title": "Президентът на Швейцария планира референдум за отношенията с ЕС"}
{"url": "http://www.mediapool.bg/donald-tramp-s-poredna-ataka-sreshtu-fbr-news273477.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПрезидентът на САЩ Доналд Тръмп постави отново под въпрос безпристрастността на заместник-директора на ФБР Андрю Маккейб, който планира да се пенсионира след отправените от държавния глава нападки за предполагаемите настроения против него във ФБР, предадоха Асошиейтед прес и ДПА.\r\n\t\"Как може заместник-директорът на ФБР Андрю Маккейб, който ръководеше, заедно с доносника Джеймс Коми, разследването на лъжкинята Хилари Клинтън (включително нейните 33 000 нелегално изтрити имейла) да получава по време на разследването 700 000 долара за кампанията на жена си от марионетките на Клинтън\", пита Тръмп в Туитър.\r\n\tПрез 2015 г. Джил Маккейб, съпругата на заместник-директора на ФБР, получи дарения от 700 000 долара за нуждите на предизборната си кампания за Сената на щата Вирджиния от губернатора на щата, смятан за съюзник на Хилари Клинтън, както и от местния клон на Демократическата партия. По това време обаче Маккейб не е заместник-директор на ФБР и няма надзорна роля в случая с имейлите на Клинтън, отбелязва АП.\r\n\tОсвен това Тръмп отбеляза в друг туит, че Маккейб \"чака да изтече срока, за да се пенсионира с пълна пенсия. Остават му 90 дни?!!?\".\r\n\tТръмп и неговите републикански съюзници показаха ясно, че не искат Маккейб във ФБР, но той е граждански служител, който не може да бъде уволнен без ясни доказателства за провинения. \n\n\r\n\tПрезидентът на САЩ е подложен на нови критики поради публикуваната вчера във в. \"Ню Йорк таймс\" информация, че на среща със сътрудници в Овалния кабинет през юни е заявил, че всички хаитянски имигранти в Америка са болни от СПИН, а новодошлите нигерийци \"трябва да се върнат в колибите си\", припомня ДПА. На същата среща Тръмп се е оплакал от 2500-те новопристигнали мигранти от Афганистан, наричайки страната \"убежище за терористи\".\r\n\tГоворителката на Белия дом Сара Сандърс отрече президентът да е правил обидни изявления за мигрантите.", "date": "2017.12.24", "title": "Доналд Тръмп с поредна атака срещу ФБР"}
{"url": "http://www.mediapool.bg/koleden-san-news273475.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСтолицата се събуди в сняг. Комините пушеха и върху снежната покривка незабелязано се лепяха сажди от недогорели каменни въглища. Децата се гушеха в зимните си палта и отиваха на училище. Минувачите бързаха, плъзгаха се по плочниците и изчезваха във вратите на големите къщи и магазини.\r\n\tВ тоя ден на софийската гара слезе възрастен мъж с малък куфар в ръка и веднага се качи на трамвая. Остана на задната платформа и когато кондукторът му подаде билети, той го попита:\r\n\t– Искам да сляза при църквата „Св. Неделя“.\r\n\tПлощад „Св. Неделя“ бе задръстен от трамвайни коли и минувачи. Снегът по улиците се беше замърсил от движението, но покривите се белееха и замрежваха очите на пътника с куфарчето. Той пресече трамвайната линия, спря се за малко до една вестникарска будка, бръкна в джобовете си, но не намери дребни пари и забърза по плочника.\r\n\tПо улиците той се губи повече от час. Нещо си мислеше и не можеше да вземе решение. По едно време се досети, че трябва да отиде на хотел и се върна назад. Тръгна по една странична улица и се спря пред вратата на голям хотел.\r\n\tПрислужникът го посрещна още на стълбите и посегна за куфарчето.\r\n\t– Не, остави, аз ще си го нося.\r\n\tДадоха му самостоятелна стая и му поискаха личната карта.\r\n\t– Нямам лична карта.\r\n\t– Не може без лична карта.\r\n\t– Защо да не може?\r\n\t– Такива са наредбите.\r\n\t– Добре.\r\n\t– Да не сте чужденец?\r\n\t– Не съм – името ми е Павел Новаков. То ми е личната карта.\r\n\t– Търговец ли сте?\r\n\t– Безработен търговец.\r\n\tПрислужникът и стопанинът на хотела се спогледаха и взеха бързо решение. Единият погледна куфарчето на Новаков, а другият дигна рамене и разтвори ръце.\r\n\t– Съжалявам, но без лична карта не може!\r\n\tПавел Новаков се усмихна и на двамата, кимна им с глава и пак се намери на улицата. Отново се задвижи по плочниците. Стана му студено и влезе в едно кафене. Застана до печката да се стопли. Посетителите го изгледаха подозрително, а келнерът грубо го попита:\r\n\t– Какво ще вземете?\r\n\t– Един топъл чай. Но почакай, аз съм безработният търговец Павел Новаков, бих ли могъл да получа на кредит чаша чай?\r\n\t– Не може!\r\n\t– И срещу куфарчето ли не може?\r\n\t– Не може. Тук не е приют. Напуснете веднага кафенето.\r\n\tНоваков се усмихна на посетителите, които го гледаха отвисоко, размаха куфарчето като ученическа чанта и с въздишка напусна кафенето. Почувства умора в краката си и спря пред първата витрина, замисли се. Разни мисли минаваха през главата му. Но една го грабна цял и усили пулса на сърцето му. В родния му град всички го почитаха и всеки се надпреварваше да му се покаже верен и приближен, а тук, в столицата, той не беше нищо друго освен една дрипа. Не са ли почитали в негово лице само богатия търговец, този, който беше господар на златото? Къде беше човекът Павел Новаков и каква цена той имаше? Сам се увери, че човекът не можа да си намери място в хотела и да получи един топъл чай. Погледна куфарчето си и захапа побелелите си мустаци. Защо бе дошъл той в столицата? Не носеше ли пълен куфар с пари, за да купи стока, нужна за коледните празници?\r\n\t– Не, няма да купя нищо. Аз не съм човек!\r\n\tИ веднага реши да тръгне из града, да скита до пълна умора, до замръзване, но все пак да срещне някой, който да го приближи до сърцето си като човек. В тоя час той нямаше нужда нито от парите си, нито от познатите си, а жадуваше да получи гостоприемство, без да знаят кой е и откъде иде.\r\n\tНоваков почувствува глад и влезе с просълзени очи в първата гостилница.\r\n\t– Мога ли да получа храна даром? Гладен съм. Не съм оттука и нямам близки!\r\n\t– Не може!…\r\n\tНамери търговската къща, с която търгуваше, и влезе при директора.\r\n\t– Какво обичате, моля?\r\n\t– Мога ли да си почина на топло при вас?\r\n\t– Кой сте вие?\r\n\t– Един човек.\r\n\t– Всички сме човеци.\r\n\t– Тогава моля да почина и да се постопля.\r\n\t– Извинете, но не може.\r\n\t– Защо?\r\n\t– Не даваме обяснения – и директорът посегна към телефона.\r\n\t– Полицията ли ще викате?\r\n\t– Тя е, която се разправя с бездомните скитници.\r\n\t– Не си правете труд. Търговецът Павел Новаков не е бездомен скитник. Сбогом!…\r\n\tНоваков още повече се огорчи и реши да напусне центъра на града и да потърси човешко сърце в средата на бедните. Макар че беше много огладнял, той не се нахрани. Сега той мислеше, че парите в куфарчето не са негови и че те никога не ще могат да го нахранят.\r\n\tСмрачи се. Улиците, по които се движеше Павел Новаков, запустяха. Сегиз-тогиз прибягваха деца, отбиваха се в бакалниците, купуваха за лев-два разни дреболии и се връщаха. Кривна надясно, забеляза малко прозорче и погледна през него. В една малка стаичка седяха мъж и жена и гледаха земята. Две дечица си играеха около угасналата печка. Жената стана от мястото си, приближи иконостаса, запали кандилото, прекръсти се и след това извика децата и им даде по късче хляб. По-голямото от децата излезе на двора и като забеляза, че човекът стои до техния прозорец, приближи и го попита:\r\n\t– Кого търсите?\r\n\t– Замръзнах. Гладен съм и няма къде да спя.\r\n\tМомченцето изгледа още веднъж непознатия, след това му подаде своя хляб. Павел Новаков сложи ръка на рамото му и му се усмихна просълзен.\r\n\t– Благодаря. Яж ти, че си по-гладен от мене.\r\n\t– Аз не съм гладен. Заповядай вкъщи да си починеш.\r\n\t– Ами какво ще кажат родителите ти?\r\n\tМомчето улови Новаков за ръката и го затегли към къщи.\r\n\tМъжът и жената станаха прави и учудени погледнаха към вратата.\r\n\t– Мамо, този човек е много гладен и няма къде да спи!\r\n\t– Заповядайте, господине! Ние сме бедни хора, но щом Бог те е пратил у нас, добре дошъл!\r\n\tМъжът подаде ръка на гостенина и му се усмихна.\r\n\t– Бъди като у дома си. Хора сме, трябва да си помагаме!\r\n\tМъжът излезе и се върна с няколко дървета. Запалиха печката и сложиха хляб и сол на гостенина си.\r\n\tПавел Новаков седна до печката, постопли се и с голяма охота изяде хляба.\r\n\t– Извинете, но повече хляб нямаме!\r\n\t– Бог да ви възнаглади! Благодаря ви от все сърце!\r\n\tДвете деца седнаха до Павел Новаков и дълго го забавляваха с въпросите и приказките си. Дойде време за сън. Той помоли да не се грижат много за него и легна върху дъсченото седче. Изгасиха лампата и всички легнаха. Павел Новаков се загледа в пламъчето на кандилото и тъй се унесе в мислите си, че неусетно заспа. – На мястото на иконостаса се появи ярка светлина и заля цялата стая. Кандилцето се превърна в детска люлчица, а пламъчето в малко дете. Детенцето размаха ръчички и въздухът веднага се раздвижи и запя. Поиска да види кой пее и жадно задири с очи из светлината. Но в това време детенцето от люлката се изправи и само тръгна. Лицето му бе толкова светло, че Новаков почувства болка в очите си и се уплаши да не ослепее. Направи сянка с ръка над очите си, но и ръката му се стопи в светлината. Сепна се от страх и се събуди. И до сутринта не заспа. Непрекъснато мислеше за съня, който сънува през нощта.\r\n\tНа сутринта той стана пръв, излезе на двора и дълго ходи из снега. Извикаха го да се постопли и да закуси с късче хляб.\r\n\tПавел Новаков остана прав до леглото, в което лежаха двете дечица. Помисли, че това е светлата люлчица, която той сънува, погали момченцето по косичката и въздъхна.\r\n\t– Само то ме посрещна като човек. Добър мъж ще стане!\r\n\tГостенинът се обърна към домакините, които стояха прави до стената. Той взе куфарчето и го подаде на жената.\r\n\t– Много съм радостен, че ме подслонихте. Сега наистина съм човек! Вземете това куфарче, подарявам го на децата ви за Коледа. Те един ден ще станат истински човеци. Бог да ги поживи. Сбогом, добри хора!…\r\n\tПавел Новаков целуна децата по бузичките и бърже напусна бедната стаичка.\r\n\tДецата се събудиха от целувката на гостенина. Майката сложи куфарчето на леглото им и го отвори. То бе пълно с банкноти. Тя се изплаши и коленичи от слабост.\r\n\t– Тате, куфарчето е пълно с пари! – извика момченцето.\r\n\t– Какви пари? – и бащата се надвеси над леглото.\r\n\tМайката бавно се изправи, политна към иконостаса, запали угасналото през нощта кандило, прекръсти се и продума:\r\n\t– Благодаря ти, Боже! Много, много си милостив!", "date": "2017.12.24", "title": "Коледен сън"}
{"url": "http://www.mediapool.bg/severna-koreya-sravni-novite-sanktsii-na-oon-s-voenni-deistviya-news273478.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tРежимът в Северна Корея сравни новите санкции, наложени на страната от ООН, с военни действия и пълна икономическа блокада, предаде Ройтерс, като цитира Корейската централна телеграфна агенция.\r\n\t\"Напълно ужасени от нашите постижения във великата историческа кауза на завършване на ядрените сили на страната, полагат все по-отчаяни усилия да наложат най-строгите санкции в историята и да засилят максимално натиска срещу нашата страна\", се казва в изявлението.\r\n\t\"Ще укрепим допълнително нашите сили за защитно ядрено възпиране, целящи да прекратят американските ядрени заплахи, изнудване и враждебни действия, като създадем практически баланс на силите със САЩ\", добавя външното министерство на КНДР.\r\n\t\"Ако САЩ искат да живеят в безопасност, трябва да се откажат от враждебната си политика към КНДР и да се научат да съществуват съвместно със страната, която притежава ядрени оръжия\", се подчертава в изявлението, цитирано от Йонхап.\r\n\t\"Те трябва да разберат също, че надеждата нашата страна да се откаже от ядрените оръжия, които развихме и завършихме с всякакви трудности, е илюзия\", заявява министерството.\n\n\r\n\tНа 29 ноември Съветът за сигурност на ООН наложи таван на вноса на суров и пречистен петрол и блокира ключови източници на доходи, с които се финансираше оръжейната програма.", "date": "2017.12.24", "title": "Северна Корея сравни новите санкции на ООН с военни действия"}
{"url": "http://www.mediapool.bg/snoudan-predstavi-prilozhenie-za-zashtita-na-elektronni-ustroistva-news273479.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБившият сътрудник на Агенцията за национална сигурност на САЩ Едуард Сноудън, който през 2013 г. разкри американската програма за шпионаж, публикувайки секретни документи, вече работи като програмист на приложения за телефони, предаде Асошиейтед прес.\r\n\tВъв видеообръщение, публикувано в петък, Сноудън показва ново приложение, за чието създаване е помогнал. Програмата \"Хейвън\" има за цел да защити лаптопи от физическа намеса. Кодът й е със свободен достъп и тя е предназначена за активисти, защитаващи човешките права и други хора, изложени на риск.\r\n\t\"Хейвън\" използва сензорите на телефоните \"Андроид\", за да засича промени в стаята. Програмата е разработена съвместно с Фондацията за свобода на медиите и \"Гардиън проджект\".\r\n\tРеакциите в социалните медии бяха смесени. Някои приветстваха новите възможности, а други заявиха, че не вярват на Сноудън, който живее от 2013 г. в Русия, която му даде убежище въпреки натиска на САЩ да го екстрадира.", "date": "2017.12.24", "title": "Сноудън представи приложение за защита на електронни устройства"}
{"url": "http://www.mediapool.bg/hristiyanskiyat-svyat-otbelyazva-badni-vecher-news273459.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНа 24 декември отбелязваме християнския празник Бъдни вечер, наричана в България още Суха Коледа, Малка Коледа, Крачун, Детешка Коледа, Мали Божич, Наядка.\r\n\tТова е един от най-важните семейни празници, както и денят преди раждането на Христос. Тогава приключват и 40-дневните коледни пости, продължаващи от 15 ноември.\r\n\tНа трапезата на Бъдни вечер се събира цялото семейство. Според народния обичай тя винаги се подрежда около огнището. Ястията задължително трябва да са постни и според повечето вярвания – нечетно число. Бройката им е 7, колкото са дните на седмицата или 9, колкото месеца трае бременността на жените. Има райони в България, където на празничната маса се поставят 11 ястия.\r\n\tНа празничната трапеза традиционно има постен боб яхния, постни лозови и/или зелеви сърми, варено жито, ошав, тиквеник, зеленчуци, пловдове, ядки. Наред с това се приготвя постна пита. На този ден християните се подготвят духовно – чрез пост, изповед и молитва, за да приемат Светото Причастие и така да посрещнат Христовото Рождество.\r\n\tСпоред българската традиция семейството трябва да бъде заедно, като всеки негов член изпълнява различни ритуали. Мъжете избират и отсичат бъдника – дебел пън, обикновено от дъб или круша, който символизира Световното дърво (крепящо реда и хармонията в света). То трябва да бъде запалено от най-възрастния и да бъде оставено да гори цяла нощ.\n\n\r\n\tДокато мъжете изпълняват обреди за защита на дома, жените, като свързани с плодородието, приготвят празнична вечеря. Най-важно е замесването на обредните хлябове, което започва още от рано сутринта. Тогава най-младите момичета носят \"мълчана\" вода, тоест не проговарят по пътя. С нея домакинята замесва кръгла пита, наричана боговица или бъдняк. Вътре слага сребърна пара и дрянови пъпки за късмет и здраве, а отгоре я украсява с плодове, жита и кръстове от тесто, които са трябва да донесат благополучие. От подготовката на хлябовете се изключват само момите за женене, за да не отнесат със себе си плодородието, ако напуснат дома.\r\n\tВечерта, когато цялото семейство седне на масата, най-възрастният прикадява вечерята. След това главата на семейството разчупва празничната погача, като първото парче се оставя винаги за Богородица. Празничната трапеза не се раздига до сутринта на Коледа. Това е свързано с вярата, че небето се отваря и близките покойници ще дойдат на вечеря.\r\n\tСпоред народните вярвания на Бъдни вечер може да се види в бъдещето, затова се правят различни гадания за времето, плодородието и личната съдба. Например, ако бъдника гори добре и пръска искри, това означава богата реколта. Обичай е да се гадае и за здраве. Всеки от семейството сччупва по един орех и зависимост от това дали ядката е хубава или гнила, го очаква здраве или болест.", "date": "2017.12.24", "title": "Християнският свят отбелязва Бъдни вечер"}
{"url": "http://www.mediapool.bg/trima-mladi-mazhe-zaginaha-v-katastrofa-v-harmanli-news273480.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tТрима млади мъже са загинали при катастрофа в Харманли, съобщиха от полицията в Хасково. Инцидентът е станал тази нощ, в 01.20 часа на улица \"Македония\" в града.\r\n\tМъж на 26 години е загубил контрол над \"Ауди\", излязъл е от платното и се е ударил челно в бетонен гараж.\r\n\tОт удара на място са загинали водачът и возещите се в колата двама пътници – на 25 и 27 години. По случая е образувано досъдебно производство.", "date": "2017.12.24", "title": "Трима млади мъже загинаха в катастрофа в Харманли"}
{"url": "http://www.mediapool.bg/desetki-voenni-postradaha-ot-malniya-v-kolumbiya-news273481.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНай-малко 58 колумбийски военнослужещи пострадаха в събота в резултат на удар от мълния по военния им лагер в град Попаян, департамент Каука.\r\n\tИнцидентът се е случил по време на подготовка за празнична тържествена церемония във военното звено.\r\n\t\"Молим се на Господ за скорошното възстановяване на нашите войници от трета дивизия, които бяха ранени от удар от мълния във военната част на Попаян. Солидарни сме със семействата им\", посочиха от командването в официално изявление.\r\n\tГенерал Луис Фернандо Рохас заяви пред радио \"Каракол\", че войниците са с различна степен изгаряния. \"Надяваме се, че няма да има други сериозни последствия. За момента някои имат проблеми със слуха\", каза Рохас.", "date": "2017.12.24", "title": "Десетки военни пострадаха от мълния в Колумбия"}
{"url": "http://www.mediapool.bg/ot-godini-sadebnata-reforma-zhivee-v-edna-i-sashta-godina-news273451.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\t2017 г. силно прилича на всяка една от останалите съдебни години от прехода. Отново на всички е известно какви действия трябва да бъдат извършени, за да имаме работещо и справедливо правосъдие. И отново политиците правят или обратното на препоръчаното, или нищо. В същото време във всеки удобен момент се отчитат успехи и напредък, а неуспехите са строго пазени в тайна, все едно са съдържанието на коледен подарък.\r\n\tТака, въпреки многогодишната и неколкократно актуализирана стратегия за (справяне със) съдебната реформа, тази година имаме:\r\n\t1. Избран  при пълно спазване на законовите изисквания. В същото време разписаните изисквания за „висок етичен стандарт” никак не кореспондират с някои факти и обстоятелства по имущественото състояние на Георги Чолаков. При подобни обстоятелства бе избран и настоящият главен прокурор в далечната 2012 г.\r\n\t2. Новоизбран  при условие, че  за образуването на дисциплинарно производство на въпросния. А предметът на проверката е именно саморазправа с действащ следовател.\r\n\t3. Прокуратурата отново работи на пълни обороти! Проверява, обаче, не дали \"Булгартабак\" е източник на контрабанда,  пред Интерпол. Очакваният резултат е ясен – на служители от турските служби и Интерпол ще бъде повдигнато обвинение. Освен това главният прокурор все така е основен фактор в предизборни кампании – през 2013 г. с аферата „Костинброд” спечели парламентарните избори, а през 2017 г. ги загуби от името и за сметка на неудобните нему партии.  и възможност за потенциалното му отстраняване последователно не се изпълняват.\r\n\t4. Основополагащи проектозакони влизат в Народното събрание и излизат от него като действащо законодателство подобно един бивш министър-председател – през задния вход и в последния момент. След това приложението им буди възмутителното освиркване на основна част от юридическата общност. В този контекст винаги има и юридически контра-протестъри – все някой, отъркал се във властта, похвалва делото в опит да легитимира законотворчеството на властимащите. Към \"контрите\" добавяме и станалите казионни като организации обединения на част от магистратите.\r\n\tА законодателната власт строго внимава всички спорни закони да се приемат без реално обществено обсъждане, където да се срещнат аргументите. За справка, в последния момент и без ясни мотиви бяха приети изменения в  и , а в предпоследния ден преди Коледа се представя .\r\n\t5.  е изключително положителен, негативното е само, че от 17-те препоръки на януарския доклад са изпълнени по-малко от 5, но у нас никой не гледа резултатите, а дали нещо е положително.\r\n\t6. Комисията за отнемане на незаконно придобито имущество вече се явява като квази съд, който преразглежда решени от Върховния касационен съд спорове. За справка – , Иво Прокопиев. Скоро можем да очакваме съвсем да пребори корупцията предвид . Ако не пребори корупцията, със сигурност ще пребори неудобните на властта.\r\n\tОчевидно съдебната реформа напредва. А до пълния ѝ успех остава единствено въпросът кога ще обезпечи на гражданите защита на правата им, а на бизнеса – благоприятна среда за предприемачество.", "date": "2017.12.24", "title": "От години съдебната реформа живее в една и съща година"}
{"url": "http://www.mediapool.bg/yaponski-politsai-dogoni-lamborgini-s-kolelo-i-globi-shofyora-mu-news273482.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\t\r\n\tЯпонски полицай догони ламборгини с велосипед и глоби шофьора му, съобщават световните агенции в събота.\r\n\tШофьорът на \"Ламборгини Хуракан\" прави нарушение, като завива наляво на червен светофар. Той ускорява, но виделият провинението полицай на велосипед се втурва след него и го настига на следващия светофар. Там му нарежда да се отклони и му съставя акт.\r\n\t\"Ламборгини Хуракан\" има 5.2-литров двигател V10, който генерира мощност от 580, 610 или 640 конски сили в зависимост от модификацията. Скорост 100 км/ч достига за 3.2 секунди.", "date": "2017.12.24", "title": "Японски полицай догони ламборгини с колело и глоби шофьора му"}
{"url": "http://www.mediapool.bg/mazh-s-machete-rani-osem-dushi-v-los-anzhelis-predi-politsai-da-go-zastrelyat-news273483.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНай-малко девет души бяха ранени при нападение с мачете в Лос Анжелис само ден преди Коледа.\r\n\tМъжът, който носил противогаз, извършил нападението в близост до парка \"Канога\" в града, съобщава в. \"Дейли Стар\".\r\n\tПо сведения на очевидците на мястото е имало полицаи, които са открили огън по престъпника и са го ранили. \r\n\tТой и другите 8 пострадали са хоспитализирани. Според някои информации заподозреният за атаката е мъртъв. Причините и обстоятелствата около нападението се изясняват.", "date": "2017.12.24", "title": "Мъж с мачете рани осем души в Лос Анжелис преди полицаи да го застрелят"}
{"url": "http://www.mediapool.bg/turtsiya-i-rusiya-rabotyat-po-evakuatsiyata-na-500-dushi-ot-damask-obyavi-erdogan-news273486.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tТурция работи заедно с Русия за евакуирането на около 500 души от обсаденото предградие на Дамаск Източна Гута, заяви турският президент Реджеп Тайип Ердоган, цитиран от Ройтерс.\r\n\tИма около 500 души, включително 170 деца и жени, които имат нужда от спешна хуманитарна помощ, каза Ердоган преди да излети за Судан.\r\n\tТой посочи, че е обсъдил въпроса с руския си колега Владимир Путин. Русия и Турция ще обсъдят стъпките, които трябва да бъдат предприети при операции с участието на турския Червен полумесец и Дирекцията за управление при бедствия и извънредни ситуации (АФАД).", "date": "2017.12.24", "title": "Турция и Русия работят по евакуацията на 500 души от Дамаск, обяви Ердоган"}
{"url": "http://www.mediapool.bg/izrael-napuska-yunesko-sledvashtata-sedmitsa-news273476.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tИзраел ще напусне ЮНЕСКО в края на следващата седмица, обяви премиерът на страната Бенямин Нетаняху, цитиран от ДПА.\r\n\tТой обяви съобщи за това намерение още през октомври след решението на американския президент Доналд Тръмп да оттегли САЩ от организацията заради \"антиизраелските й пристрастия\".\r\n\t\"Инструктирах министерството на външните работи да се оттеглим в края на седмицата от ЮНЕСКО\", заяви Нетаняху в началото на днешното редовно правителствено заседание.\r\n\t\"Смятам това за необходимо с оглед на пристрастното, едностранчиво и смехотворно отношение на организацията към нас, както и на фона на категоричната позиция на САЩ в ООН, която приветстваме\", каза още той.\r\n\tИзраел се оплака, че в поредица резолюции на ЮНЕСКО, осъждащи израелските действия в Ерусалим, не е била взета под внимание връзката на евреите с града и предизвикващото спорове свещено място, наричано от мюсюлманите Благородното светилище, а от евреите – Храмовият хълм.\n\n\r\n\tТази година организацията добави към списъка си с обектите на световното културно наследство старата част на Хеброн на Западния бряг – място за поклонение за християни, евреи и мюсюлмани, предизвиквайки възмущение в Израел. \r\n\tПрез седмицата Общото събрание на ООН прие с голямо мнозинство резолюция срещу решението на Вашингтон да признае Ерусалим за израелска столица.\r\n\t\"Палестинците са тези, които не искат решение на конфликта\", каза Нетаняху, визирайки изявлението на палестинския президент Махмуд Абас, че няма да работи със САЩ по никакъв мирен процес.", "date": "2017.12.24", "title": "Израел напуска ЮНЕСКО следващата седмица"}
{"url": "http://www.mediapool.bg/privarzhenitsi-na-aleksei-navalni-go-izdignaha-za-kandidat-prezident-na-rusiya-news273484.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСтотици привърженици на руския опозиционен лидер Алексей Навални подкрепиха в събота кандидатурата му като независим кандидат за президент и са готови да внесат номинацията му в Централната избирателна комисия (ЦИК), предадоха АП и ТАСС.\r\n\tТова стана по време на събрание в Москва в присъствието на представители на градската избирателна комисия.\r\n\t\"Всичките 742-ама участници в събранието гласуваха \"за\", против бяха нула, въздържали се – нула\", съобщи Иван Жданов, юрист на основаната от Навални Фондация за борба с корупцията.\r\n\tПо думите му Навални и упълномощени от него лица ще внесат в ЦИК документите за издигането му за кандидат. Самият опозиционер бе обявил по-рано, че в събота ще се състоят събрания на избиратели в 20 руски града, на които ще бъде подкрепена неговата кандидатура.\r\n\tТова става само ден, след като управляващата партия \"Единна Русия\" номинира за пореден президентски мандат държавния глава Владимир Путин.\n\n\r\n\tАлексей Навални е най-опасният му политически противник, но няма право да се кандидатира в избори заради влязла в сила присъда по криминално дело, смятано за политически мотивирано, припомня АП. Той би могъл да стане съперник на Путин на изборите през март догодина, ако за него бъде направено изключение или присъдата му бъде отменена.\r\n\tКампанията на Навални въодушеви хората в най-отдалечените кътчета на Русия, но почти сигурният победител на изборите е Путин, който има 80% одобрение на национално равнище, отбелязва още АП.\r\n\tСпоред руското изборно законодателство, за да бъде регистриран един независим кандидат, той трябва да събере поне 300 000 подписа на избиратели. Срокът за внасяне в ЦИК на списъците с подписите е от 27 декември до 31 януари.\r\n\tСамият Алексей Навални обяви в събота, че е убеден, че ще спечели, ако бъде допуснат да участва в изборите. Опозиционерът призова привържениците си да бойкотират президентския вот, ако властите откажат да го регистрират като независим кандидат.", "date": "2017.12.24", "title": "Привърженици на Алексей Навални го издигнаха за кандидат-президент на Русия"}
{"url": "http://www.mediapool.bg/kamerierkata-izritana-ot-shvedski-turist-go-sadi-za-50-000-lv-news273485.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tКамериерката Диана Петкова, която бе изритана в главата от шведския турист Ралф Сундберг през лятото, е завела граждански иск срещу него за 50 000 лв. за нанесени неимуществени вреди.\r\n\t\"Не се отказах, защото наказанието, което получи Сундберг в България, бе обидно за мен. Една глоба от 4500 лв., която за него е нищо. Накрая той си тръгна с чисто съдебно досие, сякаш нищо не се е случило, а моят кошмар продължава и едва ли някога ще мога да изтрия нанесения ритник от съзнанието си\", коментира тя, цитирана от Webcafe.\r\n\tПеткова е подала иска си на 21 декември и предстои документите да бъдат изпратени в Швеция в първите работни дни на 2018 г.\r\n\tСундберг изрита жената на 3 юни в Слънчев бряг. На 26 септември той беше освободен от наказателна отговорност, а Районният съд в Несебър му наложи само глоба. До това се стигна заради чистото съдебно минало на шведа, липсата на нанесени материални щети и квалификацията на нараняванията на Диана като \"лека телесна повреда\".", "date": "2017.12.24", "title": "Камериерката, изритана от шведски турист, го съди за 50 000 лв."}
{"url": "http://www.mediapool.bg/blizo-100-000-politsai-sa-angazhirani-s-ohrana-po-praznitsite-vav-frantsiya-news273487.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tФранция ще разположи близо 100 000 полицаи и военни през празничния период поради сериозни опасения от екстремистки нападения, предаде Асошиейтед прес.\r\n\tЗасилените мерки за сигурност ще са насочени най-вече към коледни базари, търговски центрове, религиозни сгради, обществения транспорт и туристически обекти.\r\n\tВътрешното министерство е разпоредило да бъдат засилени и мерките за сигурност около религиозни обекти по време на празника Ханука по-рано този месец, както и през януари, когато някои от православните християни празнуват Рождество Христово.\r\n\tВ резултат на многобройните атаки на ислямски екстремисти през 2015 и 2016 г., при които загинаха над 200 души, във Франция по предложение на правителството на президента Еманюел Макрон беше приет нов закон за борба с тероризма, предоставящ допълнителни правомощия на полицията.", "date": "2017.12.24", "title": "Близо 100 000 полицаи са ангажирани с охрана по празниците във Франция"}
{"url": "http://www.mediapool.bg/tereza-mei-prizova-britantsite-da-se-gordeyat-s-religioznite-si-svobodi-news273488.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБританският премиер Тереза Мей призова сънародниците си на Коледа да си спомнят за християнското си наследство и да се радват на религиозните си свободи, предаде ДПА.\r\n\t\"Нека се гордеем с християнското си наследство и увереността, която то ни дава, за да гарантираме, че във Великобритания можем да практикуваме вярата си без проблеми и страх\", каза тя в коледното си послание, което бе разпространено в събота.\r\n\t\"Нека днес си спомним за тези по света, които са лишени от тези свободи – от християните в някои части на Близкия изток до ужасното преследване на мюсюлманите рохинги\", заяви Мей, чийто баща е бил англикански пастор.\r\n\tЗа разлика от миналата година, тя не спомена поляризиращия въпрос за излизането на Великобритания от ЕС, който доминираше нейното управление, но призова британците \"да са уверени и единни в общите ценности, споделяни от всички тях\".\r\n\tМей даде висока оценка на работата на службите за спешно реагиране, включително за реакцията им при терористичните атаки в Лондон и Манчестър тази година и пожара в сградата \"Гренфел тауър\" в британската столица, при който загинаха десетки хора.", "date": "2017.12.24", "title": "Тереза Мей призова британците да се гордеят с религиозните си свободи"}
{"url": "http://www.mediapool.bg/zhena-i-dve-detsa-zaginaha-pri-tezhka-katastrofa-na-patya-plovdiv-peshtera-news273489.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tТежка катастрофа е станала на пътя Пловдив - Пещера, край разклона за село Йоаким Груево, съобщиха от полицията. Сигналът е подаден около 15.45 ч.\r\n\tЧелно са се ударили микробус \"Фолксваген\" и лек автомобил БМВ. По първоначални данни има три жертви, сред които две деца – жена и дете, пътници в БМВ-то и друго дете, което е намерено на пътното платно. Двамата водачи са откарани в болница със сериозни травми.\r\n\tДвижението в района е ограничено, като обходният маршрут е през Куртово Конаре – Кричим – Устина – Перущица – Йоаким Груево и обратно.", "date": "2017.12.24", "title": "Жена и две деца загинаха при тежка катастрофа на пътя Пловдив – Пещера"}
{"url": "http://www.mediapool.bg/livanski-taksimetrov-shofyor-ubil-britanska-diplomatka-zashtoto-bila-s-kasa-pola-news273490.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\tЛивански таксиметров шофьор изнасилил и убил британска дипломатка, защото била с къса пола, съобщи \"Дейли мейл\". Престъплението бе извършено в столицата Беруйт от Тарека Хаучи. Следствието установи, че Ребека Дайкс, която работила в британското посолство в Бейрут, извикала такси от бар, където се срещнала с приятели.\r\n\tПолицията намери тялото й, изхвърлено край пътя. Следователи успяха да проследят движението на шофьора чрез камерите за външно наблюдение. Престъпникът веднага си признал, след като му показали записите.\r\n\t\"Шофьорът каза, че тя била с къса пола. Видяла му се симпатична и решил да я изнасили. По думите му това трябвало да стане лесно, защото тя била чужденка\", съобщи полицейски източник. Според местни медии извършителят вече бил осъждан.", "date": "2017.12.24", "title": "Ливански таксиметров шофьор убил британска дипломатка, защото била с къса пола"}
{"url": "http://www.mediapool.bg/nad-2700-turski-darzhavni-sluzhiteli-sa-uvolneni-po-podozreniya-za-vrazki-s-gyulen-news273491.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tТурските власти отстраниха от длъжност 2756 души, работещи в държавни институции, заради предполагаеми връзки с терористични организации. Сред уволнените има военни, преподаватели и служители в министерства, съобщават световните агенции в събота.\r\n\tСмята се, че уволнените са членове или са свързани с терористични групировки, които действат срещу националната сигурност, се казва в укази, публикувани днес в Държавен вестник.\r\n\tСред уволнените има 637 военни, 360 жандармеристи и 150 университетски преподаватели или други служители във висши училища. Правителството също така закри два вестника, 14 асоциации и една клиника.\r\n\tОколо 50 000 души бяха арестувани след провалилия се опит за преврат през юли м. г. и близо 150 000 бяха отстранени от длъжност заради подозрения за връзки с движението на мюсюлманския проповедник Фетхуллах Гюлен.", "date": "2017.12.24", "title": "Над 2700 турски държавни служители са уволнени по подозрения за връзки с Гюлен"}
