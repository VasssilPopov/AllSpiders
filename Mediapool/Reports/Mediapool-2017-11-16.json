{"url": "http://www.mediapool.bg/tsatsarov-ne-e-chel-turskiya-doklad-za-bulgartabak-i-nyama-da-se-samosezira-news271929.html", "text": "Затова и няма да се самосезира по публикациите, че въпросният документ е бил изпратен на главния секретар на международната организация за полицейско сътрудничество Интерпол.\r\n\tТова заяви самият Цацаров пред медиите след изслушването му пред парламентарната комисия за противодействие на контрабандата.\r\n\tПо време на заседанието никой от депутатите не го попита за турския доклад, придържайки се само към темата за паралелния износ на български лекарства и разследванията срещу лидера на \"Воля\" Веселин Марешки.\r\n\t\"Чакайте малко, за да се самосезирам по доклад на тяхната служба за контрабанда, не просто трябва да прочета някъде, че такъв доклад има, а такъв доклад трябва да се съществува и да стигне по възможните официални канали\", сопна се главният прокурор на журналистите.\r\n\tПопитан дали не е обсъждал въпроса с турския си колега Мехемт Акараджа, който бе на посещение у нас м.г., както и дали не може да поиска от него доклада, Цацаров бе лаконичен: \"Няма никакъв проблем да се отправи такова запитване до турските власти.\"Главният прокурор иска да въздаде справедливост за приватизацията\r\n\t\"Но има и една друга страна. Години минаха и приватизационни сделки отшумяха. Все пак някаква справедливост трябва да има\", добави в следващия миг Цацаров, отприщвайки серия от не съвсем юридически разсъждения по темата.\r\n\t\"Просто казвам, че годините са минали и справедливостта, малко или много, по никакъв начин не е била въздадена. Колко са приватизационните сделки, които са били сключени при изключително изгодни... Не изгодни – нормални, условия – и за държавата, и за приватизатора и 2, 3 години след това са изменени с анекси, в които изискванията или задълженията на приватизатора (изразявам се чисто фигуративно така) просто са смалени, отпаднали по отношение на работни места, по отношение на инвестиции, по отношение на какво ли не\", добави главният прокурор.Попитан за \"Булгартабак\", Цацаров изведнъж заговори за \"Каолин\"\r\n\tПрекъснат от ироничен въпрос дали изтекла давност пречи на разследващите да се заемат с приватизацията на \"Булгартабак\", Цацаров внезапно намеси в темата дружеството за добив на гипс \"Каолин\", приватизирано от издателя на критичните към прокуратурата \"Капитал\" и \"Дневник\" Иво Прокопиев през 2000 г., но в момента е собственост на немска компания.\r\n\t\"Аз ще ви дам конкретен отговор: ако бъдат предприети съответни законови изменения, няма разлика между \"Каолин\" и \"Булгартабак\" – всекиму своето, това е!\"\r\n\tГлавният прокурор така и не уточни в каква връзка споменава точно \"Каолин\", но случайно или не, коментарът му стана факт точно ден, след като сайтът на \"24 часа\" съобщи, че Комисията за отнемане на незаконно придобито имущество (КОНПИ) е взела решение да иска запор на активи на бизнеса на Прокопиев точно заради тази приватизационна сделка. Въпреки че давността отдавна е изтекла и въпреки че по казуса има окончателно решение на Върховния касационен съд в полза на приватизатора.\r\n\t\"Вижте, съдебното решение по гражданско дело – отговорът не касае \"Каолин\", отговорът е принципен – не изключва наказателната отговорност, например, за неизгодна сделка\", коментира Цацаров, запитан от дали в случая справедливостта не е въздадена с решение на съда, потвърдено от третата инстанция още през 2004 г.\r\n\tДо момента от КОНПИ отказват каквато и да информация по проверката срещу Прокопиев, аргументирайки се с това, че данните били класифицирани. От Софийския градски съд (СГС) пък нееднократно отговориха на журналистически запитвания, че подобно искане за налагане на запор не е внасяно от комисията в четвъртък.\r\n\tТака Цацаров стана единственият представител на властта, който официално споменава \"Каолин\", макар и без да поясни в какъв контекст го прави. Думите му обаче са показателни за ситуацията, за която предупредиха \"Капитал\" и \"Дневник\" още във вторник. Тогава изданията на Прокопиев публикуваха позиция, според която под натиска на Цацаров и депутата от ДПС Делян Пеевски КОНПИ възнамерява да иска запор на активи на бизнесмена.\r\n\tГлавният прокурор обаче не се разпростря повече в коментара си, придържайки се към принципното си становище, че \"ако за нещо е изтекла давността, к'во значение има к'во правиш след това\".\r\n\t\"Това касае не само \"Булгартабак\" (евентуалното отпадане на давността за престъпленията, свързани с приватизацията – бел.ред.). Имаше един доклад, който доклад беше представен от ДАНС по разпореждане на премиера. И този доклад съдържаше, ако не ме лъже паметта, някъде около 22 приватизационни сделки, които бяха най-яркият пример за законови нарушения, особено за неизгодни договори, които са последвали. И за всички тях давността е изтекла\", продължи Цацаров, визирайки доклад на агенцията от края на 2016 г., който обаче така и не бе обявен публично.Въпросите за бездействието на прокуратурата – \"към г-н Велчев и към г-н Филчев\"\r\n\tВъзмущението на главния прокурор от липсата на справедливост през годините на активна приватизация провокира и логичният въпрос – какво е правило държавното обвинение, че е допуснало всички давностни срокове да изтекат.\r\n\t\"Въпросът – през това време имало ли е прокуратура – към г-н Велчев и към г-н Филчев\", реагира Цацаров, добавяйки: \"Какво искате от мене – да отговарям за цялата безнаказаност на политическата класа и на юридическата структура (прокуратурата – бел.ред.), и на законодателството, защото в момента съм главен прокурор?! Когато приватизацията е започнала, знаете ли къде съм бил аз? В Районен съд – Асеновград. И там съм си вършил работата като хората!\"\r\n\t\"'Що да не се въздаде (справедливостта)? Нима българските граждани не я очакват? Ами не мога да разбера логиката на въпроса ви – защо тази справедливост не е въздадена? 'Ми питайте хората преди мене. Аз сега ви казвам, че ако конституционните промени бъдат приети, каквото трябва, прокуратурата ще направи. Ние няма да имаме друга възможност, освен да изпълняваме\", заключи главният прокурор без да се доизкаже дали визира закона или нещо друго.Мониторингът на ЕК вече бил \"дъвка в устата на непарламентарни сили\"\r\n\tПомолен да коментира и последния доклад на ЕК за напредъка на България в областта на правосъдието и вътрешния ред, Цацаров повтори позицията на прокуратурата от сряда, че той е \"най-положителният до момента\".\r\n\tРъководителят на държавното обвинение посочи, като позитивни, че Брюксел не ни отправя нови препоръки, без обаче да се спира на заключението, че страната ни не е изпълнила почти нищо от 17-те условия, поставени в предполседния евродоклад, за да отпадне мониторингът.\r\n\tВъпреки това Цацаров е убеден, че наблюдението над страната ни ще отпадне така или иначе, определяйки за пореден път механизма за сътрудничество и оценка като \"инструмент за вътрешнополитически борби и инструмент, който дава терен за противодействие и борба между управляващи и опозиция, и обратното\".\r\n\t\"Мисля, че трябва да правим разлика между политически изказвания и действително подаване на сигнали за престъпления. Политическите изказвания в тази сграда очевидно са доста силни и те са силни, защото такова е предназначението на сградата. Но да се хаби ресурс на прокуратурата за политически изказвания, било то на премиера, било то на лидера на опозицията, някак си ми се струва доста пресилено\", каза още главният прокурор, запитан дали разследващите възнамеряват да се занимават с твърдението на премиера Бойко Борисов, че в парламента имало депутати, които се занимават с наркотрафик.\r\n\tПоследното стана повод председателят на Народното събрание Димитър Главчев да изгони от пленарната зала лидера на БСП Корнелия Нинова, защото оскърбявала колегите си и правителството, искайки обяснение от министър-председателя по темата. Левицата пък отвърна с искане за отстраняването на Главчев от поста, както и с бойкот на парламента, докато той не подаде оставка. Предложението за отзоваването му ще бъде гласувано в петък.Главният прокурор не давал данни, а индикации\r\n\tМеждувременно Цацаров стана задочно \"герой\" и в дискусиите в правната комисия в четвъртък. Филип Попов (БСП) поиска официално главният прокурор да бъде поканен на заседанието през следващата седмица, за да изнесе данни за приватизацията и нелегалната имиграция. Депутатът от левицата настоя за съвсем елементарна справка – колко дела за престъпления, свързани с приватизацията, са прекратени по давност.\r\n\tПредседателят на комисията Данаил Кирилов (ГЕРБ) обаче пресече искането, обявявайки, че ще покани Цацаров, но в началото на декември, когато политическите страсти в парламента утихнат. Кирилов имаше предвид решението на БСП да бойкотира пленарните заседания, докато Главчев не подаде оставка.\r\n\tОтделно шефът на правната комисия каза на Филип Попов, че Конституционният съд (КС) му забранява да пита Цацаров за конкретна информация. Той се позова на решението на КС от миналата година, което обаче забранява на парламента да пита Цацаров за работата по конкретни дела, а не да се искат общи справки.\r\n\t\"Няма как да изискваме справки от прокуратурата. Ако не ни дадат конкретна информация, аз съм сигурен, че тя ще бъде поне достатъчно индикативна\", опита се Данаил Кирилов да успокои колегата си от левицата.", "date": "2017.11.16", "title": "Цацаров не е чел турския доклад за \"Булгартабак\" и няма да се самосезира"}
{"url": "http://www.mediapool.bg/obshtata-industrialna-strategiya-shte-e-vodeshta-tema-na-evropredsedatelstvoto-ni-news271901.html", "text": "\"България ще продължи усилията на естонското председателство да изведе темата за общата индустриална стратегия, като водеща в рамките на неформалния Съвет по конкурентоспособност в София“, заяви министърът на икономиката Емил Караниколов по време на форум за предизвикателствата пред бизнеса по време на българското председателство на Съвета на ЕС.\r\n\tСпоред Караниколов това е възможност страната ни да даде своя принос при формиране на политиките и формулиране на общи дългосрочни и краткосрочни цели за развитие на Единния пазар, европейската индустрия и постигането на устойчив и интелигентен растеж в ЕС.\r\n\t\"Пред нас стои задачата да постигнем баланс между интересите на различните страни в съюза и условия за синергия между инструментите, насочени към устойчив икономически растеж, осигуряване на заетост, подобряване на достъпа до финансиране за МСП и въвеждане на иновации в предприятията“, допълни още той, цитиран от пресцентъра на икономическото министерство в четвъртък.\r\n\tПо думите му от особена важност за развитието и разрастването на конкурентоспособни предприятия в ЕС е провеждането на политика на задълбочаване на Единния пазар и подобряване на бизнес средата за малките и средните предприятия.\r\n\t\"От съществено значение за конкурентоспособността на ЕС е създаване на възможности за ускорено въвеждане на цифрови технологии и иновации в производството и управлението на предприятията. ЕС притежава висок човешки и технологичен потенциал за развитие на цифрови технологии и изграждане на съответната инфраструктура, даваща възможност за успешното им прилагане“, каза още икономическият министър.\r\n\tПо време на българското председателство Министерството на икономиката ще проведе конференция по предприемачество, на която ще бъдат представени добри практики и успешни стартиращи предприятия, информира Караниколов. Той призова бизнесът да участва активно в конференции, неформални съвети и събития и да се представи пред европейските ни партньори в най-добра светлина.", "date": "2017.11.16", "title": "Общата индустриална стратегия ще е водеща тема на европредседателството ни"}
{"url": "http://www.mediapool.bg/angela-merkel-prizna-za-problemi-v-pregovorite-za-upravlenska-koalitsiya-news271898.html", "text": "Ангела Меркел призна, че има дълбоки разногласия между консерваторите, либералите и зелените, които се опитват да намерят компромис за съставяне на правителство в Германия, но изрази увереност, че може да бъде постигнато съгласие, съобщиха Франс прес и Ройтерс.\r\n\t \r\n\t\"Имаме разногласия, дълбоки разногласия. Всеки се опитва да отстоява максимално позициите си\", заяви лидерката на християндемократите пред журналисти при пристигането си за поредния кръг от преговорите със Зелената партия и Свободната демократическа партия. \r\n\t \r\n\tБлизо два месеца след парламентарните избори преговарящите не намират никакво съгласие по най-спорните теми - финансите, реформата в ЕС, климатичните цели и миграционната политика. По някои от тях позициите им остават диаметрално противоположни.\n\n\r\n\t \r\n\tМеркел, която се стреми към четвърти мандат като канцлер на Германия, определи 16 ноември за краен срок на предварителните преговори за постигане на принципно споразумение за формиране на правителство. \r\n\t \r\n\tАко това стане - преговорите може да продължат до късно тази нощ - ще бъде дадено началото на разговорите по същество за състава на кабинета и за управленска програма до края на годината. В случай на провал и при липса на алтернативно мнозинство в парламента, е възможно да бъдат свикани нови избори. При подобен сценарий няма никаква сигурност, че Ангела Меркел ще остане начело на политическото си семейство, прогнозира Франс прес.", "date": "2017.11.16", "title": "Ангела Меркел призна за проблеми в преговорите за управленска коалиция"}
{"url": "http://www.mediapool.bg/belgiya-osadi-skaip-zaradi-otkazan-dostap-do-sadarzhanieto-na-lichni-saobshteniya-news271899.html", "text": "Апелативният съд в Антверпен е потвърдил присъда срещу Скайп заради отказан достъп до съдържанието на лични съобщения между двама потребители на комуникационното приложение, съобщиха местни медии, цитирани от БТА в четвъртък.Скайп ще трябва да плати глоба от 30 000 евро. През 2012 г. белгийските власти са поискали от собствениците на приложението данни, свързани с разследването на арменската мафия. От Скайп предоставили само данни за имейлите и ай-пи адресите на двамата разследвани арменци.Според белгийския съд всеки доставчик на телекомуникационна услуга в страната следва да се съобразява с местното законодателство, според което е длъжен да бъде в състояние да сътрудничи изцяло с правосъдието. Съдът отбелязва, че пренастройка на софтуера би била достатъчна за съхраняване на данните от лични съобщения и видео- и гласови разговори.Скайп отговаря, че няма достъп до канала за комуникация между потребителите и че основната му дейност е поддръжката на софтуера. Дружеството, регистрирано в Люксембург, заема позиция, че европейското право би следвало да взима връх над националното в подобни случаи, засягащи поверителността на личните данни.Миналата година ФБР подаде съдебен иск срещу Епъл, след като производителят на айФон отказа да отключи телефона на терорист. Малко по-късно ФБР оттегли иска си с обяснението, че външен експерт е успял да отключи телефона на единия от двамата нападатели в атентата в Сан Бернардино от декември 2015 г., когато 14 загинаха, а 22 бяха ранени.", "date": "2017.11.16", "title": "Белгия осъди Скайп заради отказан достъп до съдържанието на лични съобщения"}
{"url": "http://www.mediapool.bg/mazh-za-kratko-vze-zalozhnitsi-pri-opit-za-bankov-obir-v-ispaniya-news271904.html", "text": "Испанската полиция заяви, че е арестувала мъж, който за кратко взел заложници при опит за обир на банка в Мадрид, съобщиха информационните агенции. \r\n\t \r\n\tОрганите на реда казаха, че няма пострадали хора.\r\n\t \r\n\tВъоръжен мъж влязъл тази сутрин в клон на банка \"Банкиа\" в мадридското предградие \"Усера\" и поискал пари.\n\n\r\n\t \r\n\tВ банковия клон по това време имало трима човека. На място пристигнали полицаи, които отцепили района.", "date": "2017.11.16", "title": "Мъж за кратко взе заложници при опит за банков обир в Испания"}
{"url": "http://www.mediapool.bg/london-izprevari-parizh-v-klasatsiyata-za-nai-skapa-targovska-ulitsa-v-evropa-news271903.html", "text": "Търговската улица на Лондон - \"Ню Бонд\", изпревари \"Шанз Елизе\" в Париж по наеми на търговски площи и с цена от 1350 евро на кв. м месечно се изкачи на трета позиция в света и на първо място в Европа. Това показва 29-ият доклад на международната консултантска компания \"Кушман и Уейкфийлд\" (Cushman & Wakefield) за най-скъпите търговски улици в света (Main Streets Across The World).\r\n\tПървото и второто място за поредна година остават непроменени и се заемат съответно от горната част на \"Пето Авеню\" в Ню Йорк с 2355 евро на кв. м за месец и \"Козуей\" в Хонконг с 2140 евро за кв. м.\r\n\tНа четвърта позиция се изкачва \"Виа Монтенаполеоне\" в Милано с 12.5% ръст на наемите и средни нива от 1125 евро за кв. м.\r\n\tДоскоро най-скъпата европейска улица \"Шанз Елизе\" слиза на пета позиция в класацията без промяна на месечния наем от 1105 евро за кв. м.\r\n\t. Най-популярната търговска локация в София слиза с едно място спрямо миналогодишния доклад на \"Кушман и Уейкфийлд\".\n\n\r\n\tИнтерес към бул. \"Витоша\" проявяват марки в средния и достъпния ценови сегмент, ориентирани основно към ежедневната мода. В синхрон с тенденцията за здравословен начин на живот през последните години видимо се разрастват и търговците в категорията \"Здраве и красота\", отбелязват от \"Фортън\", които са партньор на \"Кушман и Уейкфилд\" за България и Македония.\r\n\t\"Редом с този интерес превръщането на бул. \"Витоша\" в популярна пешеходна зона и високият трафик от хора правят търговската улица предпочитано място и за отваряне на кафенета, ресторанти и барове\", коментира Иван Граматиков, мениджър \"Търговски площи\" във \"Фортън\". Неговата прогноза е засиленото търсене да доведе и до лек ръст на наемните нива по бул. \"Витоша\" през следващите месеци.\r\n\tСпоред автора на глобалния доклад на \"Кушман и Уейкфилд\" Дарън Йейтс независимо, че редица търговски улици в света регистрират спад на наемите, пазарът остава динамичен в отговор на световните технологични и демографски тенденции.\r\n\tВодещите локации продължават да са във фокуса на глобалните брандове, които търсят възможности да създадат нови и вълнуващи преживявания за потребителите. По-иновативните сред тях съчетават онлайн с физическото пазаруване в стремежа си да предложат по-цялостно преживяване и в резултат от това локацията продължава да е от съществено значение, обобщава Дарън Йейтс.\r\n\tВ европейски план, въпреки първоначалното стъписване от Брекзит, търговските локации в Лондон остават сред най-желаните от големите модни марки. В подкрепа на това наемните нива на \"Ню Бонд Стрийт\" са нараснали с 37.5% за година.\r\n\tНа другия полюс е Париж, където политическата несигурност доведе до временен спад на интереса от страна на търговците.\r\n\tВ Италия наемите като цяло се задържат без промяна. Търсените търговски улици в градове като Милано, Торино и Флоренция обаче отбелязват ръст благодарение на популярността си като модни и туристически локации.", "date": "2017.11.16", "title": "Лондон изпревари Париж в класацията за най-скъпа търговска улица в Европа"}
{"url": "http://www.mediapool.bg/balgarite-doplashtat-vse-poveche-za-zdrave-news271906.html", "text": "Пациентите поемат все по-голям дял от разходите за здравеопазване в България. От всички средства за здраве , а останалите се осигуряват от държавата. Данните са към 2014 г. и са посочени в доклад на Световната здравна организация (СЗО), представен в четвъртък в Министерството на здравеопазването. Документът сравнява статистиките от 2000 г. с данните от 2014 и 2015 г.\r\n\tЗа периода от 2000 г. до 2014 г. делът от разходите за здраве, поеман от пациентите е нараснал с 13 пункта. Общо за този сектор в края на периода са отделени , докато в началото процентът е бил 6.2. От СЗО подчертават, че държавата продължава да отделя за здраве по-малък процент от средния за Европа. В същото време тежестта за пациентите е почти двойно по-голяма в сравнение с тази за останалите европейски граждани (26.6% доплащане средно за ЕС).\r\n\tСпоред Скендер Сила, ръководител на офиса на СЗО за България каза, е. Според него освен високият процент доплащане за здраве, тревожни са и данните за тютюнопушенето, употребата на алкохол и за все по-голямата финансова тежест за системата от незаразни заболявания.\r\n\t\r\n\tТревожна е статистиката за факторите, които влияят отрицателно на здравето. България продължава да е на първо място по тютюнопушене - , показват данните, цитирани от СЗО.\n\n\r\n\tУпотребата на цигари е фактор за развитието на сърдечно-съдови, белодробни, ракови, мозъчни и други заболявания.\r\n\t за изследвания период.\r\n\tПовече са и хората с наднормено тегло. Близо една трета от населението попада в тази графа. Отчита се и ръст на затлъстяването, каквато е тенденцията по целия свят.\r\n\tВсе повече българи страдат от онкологични болести. Болните от сърдечно-съдови заболявания намаляват, но честотата на тези болести у нас остава с 1.5 пъти по-висока от стойността за Западна Европа. Болестите на сърдечно-съдовата система са основна причина за преждевременна смърт в България.\r\n\tКъм тези проблеми и фактори за нарушено здраве се добавя и ниското удовлетворение на българите от живота.\r\n\t, коментира държавният главен здравен инспектор д-р Ангел Кунчев.\r\n\t\r\n\tКато положителни тенденции в доклада се отбелязват почти наполовина намалялата смъртност сред новородените, както и увеличената продължителност на живота у нас - с 3 години за десетилетие.\r\n\tСредно . При дамите тенденцията е за намаляване на очаквания живот. По данни на Националния статистически институт средната продължителност на живота в България е 74.65 години, което въпреки повишението, е под средната стойност за Европа - над 80 години.\r\n\tСпоред експертите по-важно е колко години хората у нас живеят в добро здраве. По думите на д-р Кунчев и тези данни за страната са сравнително добри - 63.8 години за мъжете и 69.2 г. за жените, или средно 66.4 години. В Западна Европа този показател е 68.1 години.", "date": "2017.11.16", "title": "Българите доплащат все повече за здраве"}
{"url": "http://www.mediapool.bg/evroparlamentat-gotov-za-pregovori-za-prerazglezhdane-na-dablinskiya-reglament-news271907.html", "text": "Европейският парламент е готов да започне преговори за преразглеждането на регламента от Дъблин, за да постигне справедливо разпределение на лицата, търсещи убежище, между държавите членки на ЕС, съобщи представителството на ЕП в София в четвъртък. Евродепутатите одобриха с голямо мнозинство (390 гласа \"за\", срещу 175 гласа \"против\" и 44 \"въздържал се\") мандата за преговори, който беше изготвен от Комисията по граждански свободи, правосъдие и вътрешни работи. Парламентът може да започне преговори със Съвета, веднага след като държавите членки се споразумеят за своята позиция. Предложените промени на регламента от Дъблин имат за цел да отстранят слабостите в настоящата система и да гарантират, че страните от ЕС ще приемат справедлив дял от отговорността за приемане на лица, търсещи убежище в ЕС. След реформата страната, в която първо пристига търсещият убежище, вече няма да става автоматично и единствено отговорна за обработването на молбата му за убежище. Вместо това търсещите убежище трябва да се разпределят сред всички държави от ЕС. За тази цел търсещите убежище ще могат да бъдат автоматично и бързо пренасочвани към друга държава от ЕС. Страните от ЕС, които не приемат своя справедлив дял лица, търсещи убежище, ще бъдат изправени пред риск от намаляване на финансирането от ЕС.", "date": "2017.11.16", "title": "Европарламентът готов за преговори за преразглеждане на Дъблинския регламент"}
{"url": "http://www.mediapool.bg/vseki-den-v-yemen-po-130-detsa-umirat-poradi-nedohranvane-i-bolesti-news271908.html", "text": "Международната хуманитарна организация \"Спасете децата\" заяви, че приблизително 130 или повече деца умират всеки ден в Йемен от крайно недохранване и болести, предаде Асошиейтед прес. Организацията посочи, че заради продължаващата блокада на Йемен от арабската коалиция начело със Саудитска Арабия, която воюва с йеменските шиитски бунтовници, смъртността вероятно ще се увеличи. Смята се, че през 2017 г. в Йемен са починали над 50 000 деца.След ракетна атака на бунтовниците по столицата й Саудитска Арабия блокира йеменските пристанища. В понеделник обаче заяви, че коалицията ще вдигне блокадата, широко критикувана по света.ООН и над 20 хуманитарни организации заявиха, че блокадата може да увеличи риска за милиони, застрашени от \"глад и смърт\".", "date": "2017.11.16", "title": "Всеки ден в Йемен по 130 деца умират поради недохранване и болести"}
{"url": "http://www.mediapool.bg/borisov-tryabva-li-vsyaka-zhena-v-zhivota-mi-da-ya-veyat-kato-bairak-news271909.html", "text": "Премиерът Бойко Борисов се притеснява за съученичките си и за всички жени, минали през живота му – като банкерката Цветелина Бориславова, срещу която се нахвърлят от БСП с искане за проверки. Това сподели той в четвъртък, разяснявайки какво точно цели ГЕРБ с отпадането на давността за приватизационни престъпления. Не стана ясно от какво са породени тревогите му за всички тези жени и дали по един или друг начин имат връзка с приватизацията. Освен това Борисов призна, че председателят на парламента Димитър Главчев си е изпуснал нервите, отстранявайки Корнелия Нинова от пленарното заседание в сряда, както и че мониторинговият доклад за България е добър, макар че \"ние си знаем, че не сме идеални\".\r\n\tВсички тези коментари по актуалните теми той направи докато инспектираше Източната тангента на Околовръстния път на София. От думите му стана ясно, че ГЕРБ ще подкрепи законопроекта на Делян Пеевски срещу \"вторичното разграбване на КТБ\".\r\n\tИсторията се повтаря, заяви министър-председателят по повод , докато председателят му Димитър Главчев от ГЕРБ не подаде оставка. Борисов припомни, че преди три години, когато БСП и ДПС са били на власт, депутатите от ГЕРБ са излезли от парламента, но са се върнали след три дни.\r\n\t\"Тогава дойде Мартин Шулц (тогавашният лидер на европейските социалисти -бел.ред.) и ми каза: \"Бойко, няма нищо по-лошо от политиката на празния стол. Ние като социалисти считаме, че е редно да се върнеш в парламента, защото сте прогнозируема европейска партия, член на ЕНП и това не е правилно.\"Това беше един петък и в сряда върнах партията в парламента\", разказа Борисов.\r\n\tСпоред него сегашната опозицията използва всякакви похвати, за да създава напрежение. Борисов обаче изрази съжаление, че председателят на НС Димитър Главчев си е изпуснал нервите в сряда, което доведе до напускането на депутатите от БСП. При толкова обиди и лъжи обаче било нормално човек да се изнерви.\r\n\t\"Аз затова избягвам да ходя в парламента, защото не издържам на обиди и лъжи. Помня много, знам много, имам остър език и ще направим беля\", поясни премиерът.\r\n\tТака Борисов направи преход към следващата тема, заради която всъщност избухна кавгата в НС – отказът на мнозинството да подкрепи  за твърденията му, че в парламента има наркотрафиканти.\r\n\t\"И затова и не отидох. Защото трябваше пак да повтарям, че проф. Христов казал, каквото казал, за да не го повтаря. Те да напомнят друго и това не е продуктивно. Показваме какво правим, има толкова напредък в България, който всички отчитат и в охраната на външните граници, и във всяко едно отношение. Мнението ми е, че въпреки провокациите, председателят на парламента Димитър Главчев не трябваше да си изпуска нервите и той\", повтори Борисов.\r\n\tТой призова опозиционните партии в няколкото месеца, докато е европредседателството да не \"изваждат всички кирливи ризи\". \"Всяка държава ги има, но когато целият свят ще гледа България, ние точно тогава да ги развяваме\", допълни премиерът. Според него БСП не иска да има силно европредседателство: \"Ясно е, че в такава обстановка трудно се работи. Ще се опитаме да постигнем целите си и за кохезията, и за Западните Балкани, киберсигурността\".\r\n\tДокладът си е обективен, продължи Борисов по темата за доклада на Европейската комисия. От май насам имаме напредък и до края на 2018 г. ще сме извършили всичко, което ЕК твърди. Според него е важно, че България е получила по-висока оценка от Румъния (сравнението между докладите за двете страни не потвърждава подобен извод-бел.ред.).\r\n\t\"На разговора с вицепрезидента (на ЕК – бел. ред.) Тимерманс преди няколко дни в Брюксел той отчете, и това го каза и публично, че от май насам има напредък. Ще си поемем всичко, което имаме като ангажимент. Няколко задачи имаме в парламента, които също до края на годината ще станат. Не се шуми много, но пак изпреварваме Румъния – така както беше през 2012 г., и аз съм убеден, че 2018 г. в края ще сме извършили всичко, което ЕК твърди\", зарече се Борисов.\r\n\t\"Ние си знаем, че имаме да дооправим още неща, но институциите са, мисля, достатъчно убедени и в Брюксел са сигурни, че ще ги направим. Затова, виждате, в техническите параметри има ясно казано какво трябва да се довърши, но няма нови препоръки. Мисля, че политическата оценка е достатъчно добра, за да сме оптимисти и да ни амбицира да работим по-добре\", каза Борисов. По думите му той самият е \"оптимист\", макар че \"ние си знаем, че не сме идеални\".\r\n\tПопитан дали ГЕРБ ще подкрепи внесения от Делян Пеевски и Йордан Цонев законопроект за обезсилване със задна дата на цесиите и прихващанията, направени от квесторите веднага след затварянето на КТБ, Борисов отговори положително: \"Щом предполагат, че със закон ще излезе истината, разбира се, че ще го подкрепим. Иначе ще излезе, че имаме нещо общо с този грабеж. Предлагам всички обединени да стигнем до истината\".\r\n\tПремиерът увери, че отпадането на давността за престъпленията, свързани с приватизацията, не е насочено срещу фирмите, а срещу длъжностните лица, срещу които прокуратурата сега не можела да работи.\r\n\t\"Не виждам никаква насоченост срещу никого в тази посока. Някой се припозна, че това едва ли не е срещу него, и почна да подхвърля \"ама Цветелина Бориславова\". Проверявайте всички. Аз не съм монах, през живота ми съм имал жени. Само вие, предполагам, сте с по един, докато аз не съм светец в това отношение. Трябва ли всяка жена, която е минала през моя живот, след това да я веят като байрак и да обясняват, че трябва да я проверяват\", заяви Борисов.\r\n\t\"Аз даже се притеснявам за някои свои съученички, защото се знае, че тогава сме били близки. Не ги знам и къде са сега, но почвам да се притеснявам. Ако почнем да вървим кой с кого е бил и да му проверяваме живота в момента, звучи… Това не работи добре\", заключи той.\r\n\tБорисов допълни, че сделките, за които все още не е изтекла давността, се проверяват.\r\n\t\"Не мога да разбера защо е тази истерия или кой знае какво сме предложили. Напротив, всеки, който се е облажил, да си понесе отговорност. Като гледам \"експертите\", които се показаха от Софиянски нататък, всички питат защо го правим. Защото някак си не ви отива да ни давате оценка на нас. Имаме кой да ни дава\", каза Борисов.\r\n\tПо повод филма на Елена Йончева за границата, Борисов каза, че ще възложи на \"Гранична полиция\" да съберат в един филм всички успешни операции срещу трафикантите на мигранти и да подготвят данни за миграционният натиск.", "date": "2017.11.16", "title": "Борисов: Трябва ли всяка жена в живота ми да я веят като байрак?!"}
{"url": "http://www.mediapool.bg/evropeitsite-mogat-da-sledyat-onlain-kachestvoto-na-vazduha-koito-dishat-news271877.html", "text": "Гражданите на европейските страни вече могат в реално време да проверяват колко чист е въздухът, който дишат. В четвъртък Европейската агенция по околна среда пусна нов индекс за качеството на въздуха. Той беше обявен по време на Парижкия форум за чист въздух, организиран от Европейската комисия.\r\n\tДанни за България обаче към момента няма, въпреки че такива са достъпни за съседна Македония. Данни за България няма, защото местните власти не подават информация към Европейската агенция по околна среда. От българското Министерство на околната среда и водите обявиха по-късно в четвъртък, че включването на страната в този индекс скоро ще е факт. Проблемът с подаването на данни бил технически.\r\n\tИндексът позволява на потребителите да следят данните за замърсяването в реално време на адрес. Степените, с които се определя състоянието на въздуха, са 5. При замърсяване точките се оцветяват в жълто, светлочервено или червено. Посочва се и източникът на замърсяване.\r\n\tЗамърсяването на въздуха е най-големият екологичен риск за здравето на европейците и новият индекс ще предостави на гражданите начин да научат повече за това дали се излагат на въздух с лошо качество.\r\n\t\n\n\r\n\tЗа гражданите на ЕС замърсяването на въздуха е екологичен проблем номер едно след промените в климата. Това е също и. Най-засегнати са жителите на градовете.\r\n\tОт астма и сърдечни заболявания до рак на белите дробове – лошото качество на въздуха е причина за хроничните здравословни проблеми на милиони европейци. Икономическото измерение на проблема се изразява в 20 млрд. евро загуби годишно, които идват основно от ползвани болнични и ресурси на здравната система.\r\n\t от замърсяването на въздуха. Заради заболявания, свързани с този екологичен проблем, се пропускат по 2 млн. работни дни на година, а над 13 000 души умират преждевременно. България беше осъдена от Европейската комисия заради системното замърсяване на въздуха. Следващата стъпка е Брюксел да поиска държавата да плаща ежедневни санкции, докато не се справи с проблема, който засяга почти цялата страна.\r\n\t\r\n\tПроблемът обаче съществува във всички държави в ЕС. . Заведени са 30 процедури за нарушение срещу 20 от 28-те държави членки за превишени нива на прах, азотен диоксид или серен диоксид.\r\n\tПричините за замърсяването са различни - емисиите от транспорта, от битовото отопление, от промишлеността и енергетиката. Според ЕК, мерките срещу мръсния въздух включват намаляване на превоза и потреблението на горива, преминаване към електрически автомобили, по-екологичен градски транспорт и изграждане на мащабни велосипедни мрежи. Едно от най-ефективните решения е намаляването на емисиите от дизеловите двигатели.\r\n\tОсвен това качеството на въздуха може да се подобри чрез по-чисти промишлени процеси, намаляване на емисиите на амоняк чрез складиране на оборския тор в закрити помещения, преминаване към централно отопление, ползващо топлина от промишлеността или възобновяема енергия, и подобряване на енергийната ефективност на сградите.\r\n\t\r\n\t, казва Кармену Вела, европейският комисар, отговарящ за околната среда, морското дело и рибарството.\r\n\tЗа намаляване на емисиите от автомобилния транспорт ЕК предложи  в сравнение със средните количества през 2021 г. Целта е да се насърчи, включително и с финансови стимули, преходът от дизелови и бензинови двигатели към безвредни за околната среда превозни средства.\r\n\tЕК цели също стимулиране на автобусни линии на дълги разстояния в Европа като алтернатива на личните автомобили. Предстои предложенията да бъдат обсъдени от министрите в ЕС и евродепутатите.", "date": "2017.11.16", "title": "Европейците могат да следят онлайн качеството на въздуха, който дишат"}
{"url": "http://www.mediapool.bg/tramp-situatsiyata-v-severna-koreya-iziskva-neotlozhni-deistviya-news271881.html", "text": "Ситуацията около ядрената и ракетна програма на Северна Корея изисква \"неотложни действия\".\r\n\tТова заяви президентът на САЩ Доналд Тръмп на пресконференция в Белия дом след края на азиатската си обиколка, предават световните агенции в четвъртък.\r\n\tПо думите му сред ключовите цели на пътуването му в Азия е било именно \"обединяването на света срещу ядрената заплаха, създадена от севернокорейския режим\".\r\n\tТръмп все пак не пропусна да уточни, че САЩ продължават да разглеждат всички вариант за разрешаване на проблема. В тази връзка за пореден път призова всички страни, включително Русия и Китай, да изолират КНДР, прекъсвайки търговските и икономическите си връзки с нея, докато не прекрати \"опасните си провокации\".\r\n\t\"Трябва да денуклеаризираме Северна Корея\", обобщи американският президент, подчертвавайки, че САЩ окончателно са се отказали от \"провалилата се политика на стратегическо търпение\".\r\n\tМеждувременно бившият американски военен министър Уилям Пери предупреди, че нито настоящият шеф на Пентагона Джеймс Матис, нито държавният секретар Рекс Тилърсън могат да предотвратят евентуална ядрена война, ако Тръмп иска да я започне.\r\n\t\"Министърът на отбраната няма право на вето относно нанасянето на ядрен удар. Това решение се взема от президента\", посочва 90-годишният Пери в интервю за \"Политико\".\n\n\r\n\tТой ръководеше Пентагона между 1994 и 1997 г. в президентския мандат на Бил КЛинтън. Според Пери държавният глава може да се посъветва с военния си министър, ако поиска, преди да издаде съответната заповед, \"но той нарежда пряко на Стратегическото командване и съвсем не е задължително за това да бъде известен министърът на отбраната\".\r\n\t\"За онези 5, 6 или 7 минути, през които се взема решението за ядрен удар, министърът на отбраната даже няма и да научи какво става, или ако научи, вече ще е късно. Ако има повече време и президентът все пак поиска да се консултира с военния министър, то единственото, което последният може да направи, е да даде съвет\", казва Пери, известен някога като \"ястреб\" в администрацията на Клинтън.\r\n\tСпоред него през последната година ядрената война е станала по-вероятна, \"частично заради това, че президент е станал Тръмп, и частично поради причини извън контрола на президента\". Пери е на мнение, че Тръмп не разбира севернокорейците и не разбира последиците от своята риторика.\r\n\tПо думите му това, че президентът и неговите министри често изпращат конфликтни послания, още повече влошава положението. Матис и Тилърсън все пак имат известно \"стабилизиращо влияние\", но при този президент \"не се чувствам уверен с никого\", посочва още ексшефът на Пентагона.\r\n\t\"Политико\" съобщава още за заседание на сенатската комисия по външните работи, свикано от нейния председател – републиканецът Боб Коркър, на което за първи път от 40 години се разисква въпросът за т.нар. \"ядрена оторизация\". Коркър взел това решение заради изразените от редица сенатори от комисията и извън нея опасения, че безусловно право да започне ядрена война има само президентът.\r\n\t\"Ние сме обезпокоени, че президентът на САЩ е толкова нестабилен, толкова непредсказуем, а процесът на вземане на такова съдбоносно решение е толкова донкихотовски, че той може да нареди ядрен удар, който жестоко се разминава с интересите на националната сигурност на САЩ\", казал на заседанието сенаторът демократ Крис Мърфи, призовавайки да се признае \"изключителното естество на сегашния момент\".\r\n\tДори и някои републикански сенатори изразили безпокойство от това, че само един човек може да вземе решение за започване на ядрена война. Някои конгресмени пък предложили президентът да бъде длъжен да се обърне към Конгреса, за да получи одобрение за предприемане на такова нападение.\r\n\t\"Политико\" отбелязва, че системата, при която президентът има почти еднолична власт да предприеме ядрен удар, е била създадена по време на студената война, за да позволи спешна реакция в случай на съветска атака, като се имало предвид, че съветските ракети щели да достигнат САЩ за около 30 минути.\r\n\tОттогава обаче \"ядреният пейзаж\" е силно променен. Сега САЩ са изправени пред заплахи и от по-малки, по-нестабилни страни с ядрени оръжия, макар че те вероятно не могат да предприемат мащабно ядрено нападение, което превантивно да унищожи целия наземно базиран ядрен арсенал на САЩ.\r\n\tВъзникват и въпроси относно това дали Тръмп може да си помисли за първи ядрен удар срещу Северна Корея, особено в светлината на обещанията му да отвърне на заплахите на Ким Чен-ун \"с огън и жупел\" и с \"тотално унищожение\", отбелязва още изданието.", "date": "2017.11.16", "title": "Тръмп: Ситуацията в Северна Корея изисква неотложни действия"}
{"url": "http://www.mediapool.bg/nai-malko-15-dushi-zaginaha-pri-bibleiski-navodneniya-v-gartsiya-news271910.html", "text": "Най-малко 15 души са загинали, десетки са ранени, а над 500 къщи са напълно унищожени при наводненията и свлачищата след проливните дъждове в Гърция. \r\n\t \r\n\tИздирват се още поне шестима души в района около Атина. Водолази търсят изчезнали хора и в морето.\r\n\t \r\n\tВластите се опасяват, че броят на жертвите ще расте, дейностите по разчистване и издирване на оцелели продължават и в четвъртък.\n\n\r\n\t \r\n\tВ най-сериозно засегнатите от бедствието райони Мандра, Атика и Неа Перамос стотици изоставиха домовете си, заради страх от нова приливна вълна. \r\n\t \r\n\tУраганът “Евридика“ се придвижва към Северна Гърция и островите. Вали дъжд в цялата страна, духа силен вятър. Метеоролозите предупреждават за възможност от наводнения в следващите часове в различни части на страната.\r\n\t \r\n\t\"Водата дойде от планината, милиони тонове”, каза зам.-кметът на Неа Парамос Ставрос Фотиу по държавната телевизия ERT.\r\n\t \r\n\tОт общината на Атина казаха, че \"силата и опасността от водната стена е невиждана”.\r\n\t \r\n\tТелевизионни кадри показаха камиони, цистерни и автобуси, които са напълно потопени в червеникава кална маса, покрила цели квартали.\r\n\t \r\n\t\"Ситуацията е много трудна, Ниагарският водопад се изля и не може да бъде спрян”, каза заместник-губернаторът на региона Янис Василиу по държавната телевизионна мрежа ERT.\r\n\t \r\n\t\"Цяла река от отломки премина през Мандра…Това е невиждано”, каза Василиу.\r\n\t \r\n\t\"Загубихме всичко, катастрофата е библейска”, каза кметицата на Мандра Йоана Криекуки по ERT.\r\n\t \r\n\tЗатворен е старият път между Солун и Едеса в района на областта Пела. Затворени са също и много провинциални пътни артерии в района на Килкис и Пиерия, Егейска Македония, като движението се осъществява през обиколни пътища.\r\n\t \r\n\tВ Солун са паднали дървета през нощта заради силния вятър. За щастие няма пострадали, а само материални щети са нанесени на няколко паркирани автомобила.\r\n\t \r\n\tПроблеми на много места има и по пътната мрежа в областта Епир, Западна Гърция. Машини на Гражданска защита от района работят, за да прочистят пътищата. Властите приканват водачите на моторни превозни средства да се движат с повишено внимание.\r\n\t \r\n\tГръцкият премиер Алекскис Ципрас обяви национален траур в страната. Той увери, че \"ще бъде направено задълбочено разследване, за да не се повтори подобна катастрофа\".\r\n\t \r\n\tЦипрас се ангажира, че правителството ще помогне на семействата на жертвите с всички възможни средства, като изтъкна, че домакинства и предприятия, засегнати от катастрофалните наводнения, ще бъдат подпомогнати.\r\n\t \r\n\tДъжд и буря в Гърция и за четвъртък прогнозира националната метеорологична служба.\r\n\t \r\n\tНа места бурята ще е силна, особено в района на Йонийско море, в континенталната част, на остров Евбея, Спорадските острови и твърде е възможно през нощта да обхване и Цикладските острови, както и западната част на остров Крит, предупреждават синоптиците.\r\n\t \r\n\tОт началото на седмицата времето в Гърция рязко се влоши, след като ураганът \"Евридика\" връхлетя страната, а проливни дъждове и силен вятър предизвикаха наводнения.", "date": "2017.11.16", "title": "Най-малко 15 души загинаха при \"библейски“ наводнения в Гърция"}
{"url": "http://www.mediapool.bg/merkel-i-germanski-partii-stigat-do-razvrazkata-na-pregovorite-za-koalitsiya-yamaika-news271905.html", "text": "Макар да са в последните си часове, проучвателните преговори, които се водят в Берлин, не са за хора със слаби сърца.От почти месец Християндемократическият съюз (ХДС) на Ангела Меркел, неговата сродна баварска партия - Християнсоциалният съюз (ХСС), подкрепящата бизнеса Свободна демократическа партия (СвДП) и партията \"Съюз 90/Зелени\" взаимно се проучват, за да определят дали в Германия за първи път ще бъде съставена т.нар. ямайска коалиция на федерално ниво.В кафенета, влакове и дори на масата в кухнята много германци недоволстват, че е крайно време страната, която е опора на европейската стабилност, най-сетне да има функциониращо правителство. Все пак изборите бяха на 24 септември. Федералният президент Франк-Валтер Щайнмайер неотдавна обърна внимание на това усещане за политическа безизходица. \"Ние не си правим услуга, като скандализираме дисонанса и бързаме да окачествяваме всяко забавяне като неуспех\", каза той, призовавайки гражданите да се успокоят и да бъдат търпеливи.Това търпение е подложено на изпитание. Предвижда се последният ден на проучвателните преговори да продължи до късно довечера, за да бъдат обсъдени многобройните въпроси, които остават нерешени на масата за преговори.Проблемна тема 1: убежище, имиграция и събиране на семействаВъпросът каква позиция да заеме новото правителство по имиграционната и бежанската политика е особено спорен. След много вътрешни борби ХДС и ХСС се споразумяха новото правителство да следва общ \"стандарт\", допускащ не повече от 200 000 нови имигранти в Германия годишно въз основа на хуманитарни причини. СвДП предлага целеви коридор между 150 000 и 250 000 на година.Великодушна политика, позволяваща в Германия да идват семейства в широк състав, не се вмества в никой от тези модели. За разлика от тях Зелените призовават на бежанците с ограничена \"допълнителна подкрепа\" да се позволи да довеждат в Германия преките си роднини, след като пристигнат. Партията твърди, че подобен ход ще възпре трафика на хора.Правителството в оставка беше замразило темата за събирането на семействата за следващите две години. ХДС и ХСС искат този мораториум да бъде удължен. Това са подстрекателски думи за Зелените. Въпросът предизвиква допълнително разделение, защото се посочват много различни бройки за това колко хора може да бъдат допускани в резултат на това. Някои казват, че вероятно между 50 000 и 70 000, а според други оценки бройката може да е от порядъка на стотици хиляди.СвДП казва, че ще даде съгласието си само ако бъдат изпълнени определени условия. ХДС няма никакво желание за компромис и предпочита да изпрати сигнал, че бъдещата имиграция в Германия ще бъде строго контролирана. Остава неясно как ще бъде решен въпросът.Проблемна тема 2: защита на климатаВъпросът за защита на климата е също толкова заплетен. Макар и четирите партии по същество да признават целите на Германия за защита на климата, те имат големи разногласия за прилагането. Зелените, които са загрижени за околната среда, призовават за незабавно затваряне на 20 от захранваните с въглища електроцентрали в Германия, а ХДС и СвДП казват, че този ход е неразумен от икономическа гледна точка и може да бъде опасен.Тук също има битка за числата и за това как те да бъдат тълкувани. Зелените твърдят, че емисиите на въглероден диоксид трябва да бъдат намалени с между 90 и 120 милиона тона, за да бъдат постигнати целите на Германия за климата до 2020 г. ХДС и СвДП казват, че числото е много по-малко - някъде между 32 и 66 милиона тона.СвДП и ХДС повече от всички останали също така продължават да предупреждават за заплахата от прекъсвания на електричеството, в случай че електроцентралите спрат да работят. Но ХДС и СвДП казват, че може да бъдат готови да затворят половината от захранваните с въглища електроцентрали, които Зелените искат да бъдат закрити.Зелените продължават твърдо да настояват евентуална ямайска коалиция да започне постепенно спиране на автомобилите с вътрешно горене, въпреки че наскоро отстъпиха от предишното си искане никакви автомобили с вътрешно горене да не бъдат регистрирани в Германия след 2030 г. Отказването им от това искане обаче по никакъв начин не прави преговорите по-лесни. Лидерът на СвДП Кристиан Линднер настоя, че \"преди всичко все още няма съгласие по това, че не може да се поставят ограничения върху индивидуалните възможности за движение\".Проблемна тема 3: ЕС и политиката на еврозонатаДруг въпрос, който изниква в последния етап, е как да бъде структурирана европейската политика на Германия. Дали републиката да продължи да работи за разширяване на еврозоната, дори да е възможно това да означава значително увеличаване на взаимната отговорност за спасяване?СвДП е твърдо против каквото и да е бъдещо спасяване на страни, които се вкарват в бедствено положение, какъвто беше случаят с Гърция. Партията също така изразява съпротива срещу призива на френския президент Еманюел Макрон за бюджет на еврозоната. За разлика от нея Зелените подкрепят идеите на Макрон за реформа както в еврозоната, така и в ЕС.Проблемна тема 4: колко предизборни обещания могат да бъдат изпълнени?Въпросът за това колко пари на данъкоплатците би могла да похарчи новата ямайска коалиция също предизвиква разногласия. Допълнителният данък солидарност - или т.нар. \"соли\" - е важен пример. Данъкът беше въведен за финансиране на инфраструктурата и развитието в бившата Източна Германия след обединението, но СвДП настоява той да бъде премахнат през 2019 г. ХДС казва, че иска постепенно да спре плащането на допълнителния данък, който носи милиарди евро в държавната хазна всяка година. Зелените искат да запазят данъка, като твърдят, че в противен случай финансирането за важни инвестиции в образованието и цифровизацията ще бъде недостатъчно.Първоначални бюджетни оценки загатват, че ямайският квартет предвижда около 100 милиарда евро (117 милиарда долара) за нови разходи. Ако страната иска да поддържа балансиран бюджет - нещо, за което са съгласни всички партии, тогава ще трябва да бъдат замразени редица любими проекти. Данъчни оценители обаче наскоро нанесоха удар на проучвателните преговори, като изчислиха, че федералното правителство вероятно ще има данъчен излишък от около 30 милиарда евро.Голям залогВремето за компромис бързо изтича. Най-късно утре (петък, 17 ноември) трябва да бъде оповестен общ документ, очертаващ основата за черно-жълто-зелено коалиционно правителство. После и четирите партии възнамеряват да представят документа на своите партийни комитети с надеждата да получат одобрение за започване на официални преговори. Със сигурност може да се каже, че след развръзката на 29-ия ден* ще станат ясни още много неща.", "date": "2017.11.16", "title": "Меркел и германски партии стигат до развръзката на преговорите за коалиция \"Ямайка\""}
{"url": "http://www.mediapool.bg/napredak-po-brekzit-vse-oshte-e-vazmozhen-smyata-liderat-na-enp-news271882.html", "text": "Напредъкът в бавно вървящите преговори за Брекзит все още е възможен, въпреки липсата на ясни позиции на Великобритания по основни въпроси, поставяни от европейските лидери.\r\n\tТова заяви председателят на Европейската народна партия (ЕНП) и съюзник на германския канцлер Ангела Меркел – Манфред Вебер, цитиран от ДПА.\r\n\t\"Моето впечатление е, че напредъкът в преговорите за Брекзит все още е възможен\", коментира Вебер след среща в Лондон с британския премиер Тереза Мей.\r\n\tПреди разговора си с нея Вебер каза, че ще призове Мей да даде разяснения по трите основни въпроса за излизането на Великобритания – правата на гражданите на ЕС, Северна Ирландия и сметката за напускането на съюза.\r\n\t\"Искаме както да сме приятели и за в бъдеще, така и да не забравяме за Брекзит\", заяви лидерът на ЕНП, подчертавайки, че е нужна сигурност за гражданите на ЕС, живеещи във Великобритания, стабилност в мирния процес в Северна Ирландия, както и да бъде изяснен отвореният въпрос за сметките.\n\n\r\n\tПреди ден Вебер прогнозира, че е малко вероятно лидерите от ЕС този месец да пристъпят към следващата фаза на преговорите за Брекзит, при положение че остават по-малко от две седмици до крайния срок за постигане на напредък.", "date": "2017.11.16", "title": "Напредък по Брекзит все още е възможен, смята лидерът на ЕНП"}
{"url": "http://www.mediapool.bg/biznesat-i-mestnata-vlast-iskat-kebapcheta-i-bira-na-plazha-news271902.html", "text": "Бизнесът и местната власт са за запазване на преместваемите съоръжения на плажа. Това са предимно заведения, в които се продава храна и напитки. Позицията на бранша е, че трябва да има регулиране и контрол, а не премахване на всички обекти, защото това може да доведе до отлив на туристи и безработица, каза министърът на туризма Николина Ангелкова пред бТВ.\r\n\tПозицията на туристическия бранш и местната власт беше изразена по време на обществена дискусия в сряда, на която бяха обсъдени промени в Закона за устройство на Черноморското крайбрежие. Във форума участваха над 100 представители от бранша, кметове на морски общини и концесионери.\r\n\tВицепремиерът по икономическата политика и демографските въпроси Валери Симеонов защитава тезата, че по плажовете трябва да останат само спасителните постове, медицинските пунктове и водните атракциони. http://www.mediapool.bg/valeri-simeonov-obyavi-totalna-voina-na-slanchev-bryag-news268843.html По този въпрос той се разминава с ресорния министър.\r\n\t\"Нормално е в един екип да има различни мнения, те трябва да се обсъдят и в зависимост от това какво иска голямата група експерти, да се прецени къде е балансът\", коментира по този повод Ангелкова, според съобщение на пресцентъра на Министерството на туризма.\r\n\tАко пълната забрана за разполагане на преместваеми обекти на плажа бъде приета, това означава на ивиците да няма павилиони за плодове, зеленчуци, сладоледи и заведения и на плажовете ще остане само услугата ол инклузив, която предлагат хотелите, каза Ангелкова. Според нея \"премахването на преместваемите обекти по цялото Черноморие ще създаде изключително голямо напрежение\".\r\n\t\"Участниците в дискусията се обединиха около тезата, че трябва да има сериозен контрол и премахване на обекти, които нарушават правилата, но не на всички. И изминалото лято имаше проверки, те ще бъдат още по-сериозни, за да е сигурно, че се спазват законите\", обеща министърът на туризма.\r\n\tАнгелкова очаква успешен зимен сезон и ръст на чуждите туристи с 5 – 10 на сто спрямо миналата година.\r\n\tПрез сезон 2016/2017 г. в страната са дошли над 1.47 млн. посетители, което е увеличение с повече от 19 на сто в сравнение с година по-рано, каза Ангелкова.\r\n\tОчакват се повече туристи от Гърция, Турция, Македония, Сърбия. Тази година предвиждаме нарастване на посещенията и от Великобритания, Германия и Италия, която също е традиционна дестинация за зимен туризъм, каза министър Ангелкова.\r\n\tПо данни на НСИ за периода декември 2016 – март 2017 страната ни е посетена общо от близо 1.9 млн. чужденци, което е ръст с близо 18 на сто на годишна база.\r\n\tВъв връзка с липсата на кадри тя заяви, че са създадени облекчени условия за наем на работници от трети страни, с което временно да се реши проблемът.\r\n\tПо тази процедура само през лятото в туризма чуждестранните работници са били над 3200. Работим за дългосрочно решаване на проблема в пряката връзка между бизнеса и бранша, каза Ангелкова.\r\n\tМинистерството на туризма подкрепя изграждането на втори лифт на Банско, защото това е най-екологичният транспорт, но то трябва да е според всички правила на българското и европейското законодателство, каза Николина Ангелкова пред бТВ.\r\n\tТя обясни, че се чака решението на съда за плана за управление на Национален парк \"Пирин\" и след това може да се пристъпи към конкретни дейности, ако има инвестиционен интерес.\r\n\tСпоред плана строителството на хотели, заведения и други подобни обекти е забранено, твърди Ангелкова. По думите й е дадена възможност за изграждане само на спортни съоръжения. Инвестиционните намерения трябва  да минат през широко обществено обсъждане, спазване на всички процедури и ОВОС, каза Ангелкова.\r\n\tСрещу изграждането на втора кабинка на Банско се обявиха по-голямата част от екоорганизациите, както и малка част от жителите на общината, но пък се подкрепя от бизнес организации.", "date": "2017.11.16", "title": "Бизнесът и местната власт искат кебапчета и бира на плажа"}
{"url": "http://www.mediapool.bg/prezidentat-na-zimbabve-otkazva-da-napusne-posta-pod-natiska-na-voennite-news271884.html", "text": "Президентът на Зимбабве Робърт Мугабе настоява, че е единственият законен лидер и отказва да подаде оставка, съобщи източник от разузнаването, цитиран от Ройтерс\r\n\t \r\n\tС Мугабе в момента се водят преговори чрез посредничеството на католически свещеник да се откаже от поста си, за да бъде дадена възможност на 93-годишния някогашен участник в борбата за независимост да се оттегли с достойнство след военния преврат.\r\n\t \r\n\tСвещеникът Фиделис Мукорони се опитва да посредничи между Мугабе и генералите, които завзеха властта в сряда. Според високопоставен политически източник целта на преговорите е да се осигури гладък преход без проливане на кръв след оттеглянето на Мугабе, който управлява от независимостта на Зимбабве през 1980 г.\r\n\t \r\n\tМугабе все още е смятан от мнозина африканци за герой от освобождението, но на Запад го смятат за деспот, чието катастрофално управление на икономиката и готовност да използва сила, за да задържи властта, са съсипали една от най-обещаващите африкански страни, припомня Ройтерс.\r\n\t \r\n\tДоклади на разузнаването показват, че вицепрезидентът Емерсън Мнангагва, уволнен миналия месец, повече от година подготвя планове с помощта на военните и опозицията за управлението в Зимбабве след Мугабе. Спекулациите, че тези планове може би вече са в ход, бяха подхранени от завръщането вчера на опозиционния лидер Морган Тсвангираи, който се лекуваше от рак във Великобритания и Южна Африка.\r\n\t \n\n\r\n\tВчера стана известно, че военните са поставили под стража президента и семейството му, както и министъра на финансите Игнейшъс Чомбо, блокирали са пътищата към правителствените сгради, парламента и съда в Хараре и са завзели сградата на радио-телевизионната корпорация. Военните обаче твърдят, че не извършват държавен преврат и че действията им са насочени към \"престъпници\" в обкръжението на президента.\r\n\t \r\n\tВъпреки сериозната политическа драма обстановката в Хараре остава спокойна. Хората вършат всекидневната си работа, макар и под наблюдението на военни, които патрулират по улиците с бронирани автомобили.", "date": "2017.11.16", "title": "Президентът на Зимбабве отказва да напусне поста под натиска на военните"}
{"url": "http://www.mediapool.bg/kmetat-na-simitli-predupredi-za-nezakonen-dobiv-na-vaglishta-v-mina-oranovo-news271897.html", "text": "За незаконен добив на въглища в рудник \"Ораново\" алармира кметът на Симитли Апостол Апостолов. Според него концесионерът, свързан с Христо Ковачки, е разработил открит рудник, без да има разрешение. Това създава риск от инциденти, тъй като районът на мината е сеизмичен и имало опасност от свлачища.\r\n\tИзявлението на кмета идва . Във вторник работник загина, след като беше блъснат от вагонетка.\r\n\tСпоред Апостолов откритият рудник се разработва от началото на юни. \"Това се прави без никакви документи, защото по принцип мина \"Ораново\" има разрешително за подземен добив на въглища, а няма разрешително за добив по способа на открития рудник\", коментира Апостолов.\r\n\tНезаконният рудник може да предизвиква срутване или да се възобнови свлачището в района и да затрупа целия квартал на Симитли \"Ораново\", предупреди Апостолов. Той добави, че през юли общината е подала сигнал до контролните институции и министерството на енергетиката за това, че се извършват дейности на повърхността. Според Апостолов те са прикрити зад издадено на концесионера разрешение да прокопае траншеи, за да предотврати наводняването на минните галерии.", "date": "2017.11.16", "title": "Кметът на Симитли предупреди за незаконен добив на въглища в мина \"Ораново\""}
{"url": "http://www.mediapool.bg/elena-yoncheva-otreche-uvolnen-granichar-da-e-pomagal-za-filma-news271885.html", "text": "Депутатът от БСП Елена Йончева отрече да е получила помощ за заснемането на 20-минутния ѝ филм за оградата по границата с Турция от граничар, уволнен за трафик на мигранти, както твърди вицепремиерът Валери Симеонов.\r\n\tЖурналистката публикува в профила си във Фейсбук отговори на всичките поставени ѝ въпроси от Симеонов, който изгледа в понеделник премиерата на филма, но така и не взе думата.\r\n\tВпоследствие обаче сравни продукцията с в. „Работническо дело“ и иронично предположи, че за да не бъде преодолявана оградата Йончева би предложила „подаването на високо напрежение по мрежата и събирането на овъглени сирийчета“.\r\n\tОсвен това вицепремиерът допусна, че шофьорът на депутатката във филма и интервюираният граничен полицай са едно и също лице – уволненият от МВР Христо Капсъзов, „който много добре познава пътеките и цените на трафика“.\r\n\t„Сред шофьорите и гражданите, които са ми помагали в това разследване, няма уволнен служител от Гранична полиция. Относно свидетелят, който се съгласи да даде информация във филма: той е настоящ служител в Гранична полиция, човек с много опит. В случай, че има институция, която да гарантира неговата сигурност, той е готов да свидетелства, да предостави конкретна информация. Както за наличните бежански канали, така и за покровителството на тези канали от високите етажи на властта“, отговаря му Йончева.\n\n\r\n\t\r\n\t„Във връзка с документалния филм „Граница“ Валери Симеонов, вицепремиер на РБ, зададе пет въпроса. Ето моят отговор.\r\n\tУважаеми господин вицепремиер,\r\n\tПолитическа отговорност за охраната на българо-турската граница, за защитата на националната сигурност на България, носи министър-председателят Бойко Борисов.\r\n\tЕто защо смятам, че за изнесените факти в филма ”Граница”, уличаващи правителството в корупция и търговия със сигурността на България, отговорност трябва да се търси от премиера.\r\n\tТой дължи отговор, както за покровителството на бежански канали от най-високите етажи на властта, така и за участието на служители на Гранична полиция. Този отговор го дължи на нас, българите.\r\n\tВъпреки това, отговарям на въпросите, поставени от вас, г-н Симеонов…\r\n\t „Убедена ли сте в твърдението си, че оградата може да бъде разрязана от дете с клещи в ръка? Още повече, че на кадрите ясно се виждат дебелите пана от стоманизирани елементи, разрязани със специализирана техника.”\r\n\tОградата може да бъде срязана с комбинирани клещи. Възрастен човек може да се справи и с обикновени, арматурни клещи. Дебелината на мрежата е 2-3 милиметра (може да се види на 4.45 минута от началото на филма).\r\n\tГранична полиция е наясно с липсата на ефективност на едноредовото съоръжението, наречено тип „Б”. \r\n\tВ писмо на ГП до областния управител на Хасково от 11.02.2016 г. се казва следното: „От събраната до този момент информация и извършените проверки на място от ГДГП относно възпрепятстващите свойства на инженерното възпрепятстващо съоръжение тип Б, ГДГП прави извода, че ефективността на същото е занижена по отношение на времето на забавяне при опитите за нерегламентираното му преодоляване чрез използването на технически средства – клещи и други”.\r\n\t „Известно ли Ви е, че причината за промяната на проекта от двуредова към едноредова ограда, бе застрашителното нарастване на бежанския поток в средата на 2015 г.?”\r\n\tВ журналистическото разследване „Граница” е посочено, че официалния аргумент за промяна на проекта от двуредова ограда към едноредова е поради засиления мигрантски поток (на 6.48 минута).\r\n\t „Известно ли Ви е, че няма ограда, която да не може да бъде преодоляна със стълба? Дори 10-метровата ограда по границата между САЩ и Мексико може да бъде преодоляна с 15-метрова стълба?“\r\n\t Няма преградно съоръжение, което да не може да бъде преодоляно. Целта на оградата е да възпира, да забавя. Ограда на българо-турската ни граница се преодолява бързо и лесно, информационната система за наблюдение на най-критичните участъци не функционира в продължение на повече от две години и половина. \r\n\tНаправих сравнение с гръцката ограда, изградена по сухопътната граница с Турция, която според специалистите е изключително ефективна. Цената е 250 евро на линеен метър, без обслужващия път. Сравнението с българското преградно съоръжение, като качество и цена, е смущаващо (на 8 минута).\r\n\t ”Известно ли Ви е, че дължината на оградата не е 200 км., а 235.661 км., а стойността на съоръжението е около 180 млн. лв.?”\r\n\t Ето какво казва пред БНТ, на 11.06.2017 г., Цветан Цветанов, председател на парламентарната група на ГЕРБ и председател на комисия по вътрешна сигурности: „Оградата е готова. Около 200 милиона лева струва оградата с Турция.”\r\n\tОградата е дълга 234 километра, 201 са изградени по времето на ГЕРБ. Цената, заедно с прилежащия обслужващ път, е около 1000 лева на линеен метър.\r\n\t „Известно ли Ви е, че шофьорът на джипа, който Ви возеше, е Христо Капсъзов, бивш граничен полицай, уволнен по обвинение за трафик през границата? Записът с изключително ценният таен свидетел не е ли запис със същия този полицай, който много добре познава пътеките и цените на трафика?”\r\n\tСред шофьорите и гражданите, които са ми помагали в това разследване, няма уволнен служител от Гранична полиция.\r\n\tОтносно свидетелят, който се съгласи да даде информация във филма: той е настоящ служител в Гранична полиция, човек с много опит. В случай, че има институция, която да гарантира неговата сигурност, той е готов да свидетелства, да предостави конкретна информация. Както за наличните бежански канали, така и за покровителството на тези канали от високите етажи на властта. \r\n\tИ накрая бих искала да напомня. На 9.06.2017 г. внесохме сигнал в прокуратурата и ДАНС за нередности при изграждането на съоръжението, приложили сме документи. Надяваме се, че съответните органи ще направят разследване за това, как са похарчени за българската национална сигурност 200 милиона лева. Кой и как е търгувал с нашата национална сигурност?“", "date": "2017.11.16", "title": "Елена Йончева отрече уволнен граничар да ѝ е помагал за филма"}
{"url": "http://www.mediapool.bg/registrirani-sa-nad-4500-sluchaya-na-agresiya-v-uchilishte-news271911.html", "text": "Над 4500 са известните на Министерството на образованието и науката случаи на агресия и тормоз в училище през изминалата учебна година. Това съобщи зам.-министърът на образованието Таня Михайлова на кръгла маса на тема \"Агресията в българското общество – необходимост от противодействие\", предаде БГНЕС.\r\n\tТя добави, че случаите на насилие над деца са 402, а върху учители - 39. Публично известни са малка част от тези случаи. Често става въпрос за бой между ученици, като в някои от случите децата използват и оръжие. Някои от случаите завършиха фатално.\r\n\tНасилието над учители от страна на ученици или родители също е проблем. Последният по-шумен случай е от началото на настоящата учебна година, когато .\r\n\tВ същото време, по последни данни около 60% от децата не се чувстват сигурни в училище и се притесняват от физическа и вербална агресия.\r\n\tЗам.-министър Михайлова обясни, че за обществено обсъждане ще бъде предложен механизъм за превенция на насилието, но не даде повече подробности.\n\n\r\n\tГлавният проблем за агресията не е на децата, а на възрастните, коментира Росен Йорданов, криминален психолог и бивш зам.-директор на Института по психология на МВР. \"Едва ли днешните деца са по-агресивни от децата преди 20 или 30 години. Защо има обратното впечатление, обаче? Това, което се е променило, е, че формите на агресивно поведение са станали по-различни и по-цинични. Това създава и впечатлението за увеличаване на агресията\", обясни той. Злепоставянето, създаването на фалшиви проблеми в социалните мрежи, според него, са някои от съвременните начини за агресия.\r\n\tСпоред него трябва да се засили ролята на училището във възпитанието на децата и развитието на социални умения като превенция срещу агресията. \"Кого оставяме да се бори с тормоза в училище?! Учителят, на когото не му остава време, училищният психолог и на някои места някои училищни комитети. Оставяме всичко в ръцете на родителите, които самите не знаят как да се справят с агресията\", коментира Йорданов.", "date": "2017.11.16", "title": "Регистрирани са над 4500 случая на агресия в училище"}
{"url": "http://www.mediapool.bg/spasitelyat-na-sveta-na-leonardo-da-vinchi-be-prodadena-za-450-mln-dolara-news271883.html", "text": "Картината \"Спасителят на света\" на ренесансовия гений Леонардо да Винчи бе продадена за 450.3 милиона долара, съобщи аукционна къща \"Кристис\", цитирана от Франс прес. \r\n\tТова поставя нов рекорд за най-скъпа картина, надминавайки значително предишната най-скъпа творба – \"Les Femmes d'Alger (version 0)\" на Пабло Пикасо, която достигна цена от 179.4 милиона долара през 2015 г. \r\n\tПлатното на Да Винчи с размери 64.5 см на 44.7 см дълго време бе считано за загубено. На него е изобразен Христос, облечен в ренесансова одежда, като с дясната си ръка благославя, а в лявата държи кристална сфера.\r\n\tПреди търга, продължил 19 минути, произведението бе оценено на 100 млн. долара. Възможно е картината да е била нарисувана за кралското семейство на Франция и да е попаднала в Англия след женитбата на крал Чарлз Първи с френската принцеса Хенриета Мария през 1625 г., посочва експерт по творчеството на Да Винчи. \r\n\tСлед 1763 г. следите на картината се губят, докато тя не е открита отново през 1900 г., силно увредена, в частна колекция. \n\n\r\n\tКартината била продадена отново през 1958 г. и след това била закупена в лошо състояние от консорциум на търговци на произведения на изкуството, които заплатили за нея по-малко от 10 000 долара през 2005 г. Те възстановили творбата и потвърдили автентичността й като произведение на Леонардо да Винчи. \r\n\tДосегашният собственик на \"Спасителят на света\" бе руският милиардер Дмитрий Риболовлев, който я закупи през 2013 г. за 127.5 млн. долара.", "date": "2017.11.16", "title": "\"Спасителят на света\" на Леонардо да Винчи бе продадена за 450 млн. долара"}
{"url": "http://www.mediapool.bg/dva-tramvaya-se-udariha-v-sofiya-nyama-seriozno-postradali-news271888.html", "text": "Два трамвая се удариха на столичния пл. „Македония“ в четвъртък, но за щастие при инцидента няма сериозно пострадали, съобщиха от СДВР.\r\n\tСигнал за катастрофата е подаден около 6.40 часа. Двата трамвая са се движели един зад друг. Първият е тръгнал, но заради промяна на сигнала на кръстовището спрял. Ватманът на втория обаче не успял да реагира и се ударил в първата машина.\r\n\tСлед сблъсъка трима души са били откарани за преглед в болница, но впоследствие са изписани.\r\n\tВодачът, виновен за инцидента, ще бъде наказан.", "date": "2017.11.16", "title": "Два трамвая се удариха в София, няма сериозно пострадали"}
{"url": "http://www.mediapool.bg/radev-dokladat-na-bryuksel-e-vitievat-balgarite-otdavna-ne-razchitat-na-nego-news271889.html", "text": "Няма сериозен напредък по препоръките на Европейската комисия до момента, a коментарите за него са противоречиви, защото самият доклад е наистина витиеват, коментира президентът Румен Радев в четвъртък.\r\n\t \r\n\t\"Мисля, че българите отдавна не разчитат на тези доклади, защото те изместват отговорността – вместо пред българските граждани, с тези доклади българските политици все повече се отчитат пред Брюксел. Най-важно е българските граждани да бъдат убедени в ефективността и справедливостта на нашата правосъдна система, да видят, че има реална борба с корупцията и с несправедливостта, която се шири в обществото\", добави държавният глава.\r\n\t \r\n\tРадев отбеляза, че липсват нови препоръки, но посочи, че няма и сериозен напредък по препоръките до момента - особено препоръките за постигане на ефективност в разкриването, пресичането и наказателното преследване на корупцията. Според ГЕРБ отсъствието на нови препоръки е основно доказателство за положителна оценка на свършеното от България, независимо от констатациите в документа, че от януари досега не е изпълнено почти нищо.\n\n\r\n\t \r\n\tНа въпрос за предложението на ГЕРБ да отпадне давността върху евентуални престъпления, свързани с приватизацията, президентът заяви, че е \"много важно да се фокусираме върху настоящето и бъдещето, защото, докато гледаме кой какво е правил в миналото, продължават да текат крупни обществени поръчки\".\r\n\t \r\n\t\"Какво правим с тях и с какви механизми ще разкриваме, пресичаме и преследваме корупционните престъпления\", попита Радев. Той е отявлен опонент на предложения от управляващите нов антикорупционен орган, тъй като смята, че няма да е ефективен.\r\n\t \r\n\tПрезидентът каза, че не е гледал филма на депутатката от БСП и негов бивш медиен съветник Елена Йончев за оградата по границата  с Турция, но има намерение да го направи.\r\n\t \r\n\t\"Трябва да се даде ясен отговор дали вложеното до момента в оградата по границата изпълнява своето предназначение. Ето тук трябва да търсим наистина един много реалистичен отговор\", каза Радев.\r\n\t \r\n\tТой коментира лаконично и новия Закон за концесиите, предложен от ГЕРБ:\"Радвам се, че имаше сериозен дебат и в парламента, и в обществото по този закон. Крайно време е ползите от концесиите да започнат да се усещат не само от концесионерите, но и от българските граждани\".\r\n\t \r\n\tВ четвъртък президентът присъства на тържественото събрание във Военната академия \"Г.С. Раковски\" по случай празника на Сухопътните войски.\r\n\t \r\n\t\"Въпреки многобройните проблеми и предизвикателства, Българските сухопътни войски отстояват с чест своя национален, конституционен и съюзен дълг\", заяви Радев.\r\n\t \r\n\tСухопътните войски в момента са изправени пред много сериозни предизвикателства заради недостига на военнослужещи и лошото състояние на техниката.", "date": "2017.11.16", "title": "Радев: Докладът на Брюксел е витиеват, българите отдавна не разчитат на него"}
{"url": "http://www.mediapool.bg/tova-vi-chaka-news271890.html", "text": "Пари, пари, пари! – за туй все се препиряме тия дни, щото видните ни народни представители, наострени като оси, се жилят, та жилят, па се и жалят, че и \"оскърбяват\" гороломно, кой гдето свари; а покрай цялата тази врява за приватизации и концесии край тях открито се навъртат и едни базиргени (търгаши – за пояснение), кокорят очи и премислят на кого ли да подложат крак, та да прилапат нещо. Досущ като у Ботйова, нали помните – парите са ум, парите са чувства, парите са живот, парите са бог.\r\n\tПрав е класикът, как да не е прав… За пари колко хора влязоха в политиката, па си накупиха по 5-6 апартаментчета, че и отгоре; пък само това да беше – ами то и още пари бол – та видимо разпънаха вратове: я от тютюните дял, я някое тлъсто парче от голяма обществена поръчка, пръстите да си оближеш. Друга важна госпожа пък предвидливо подходи наопаки – първом приватизира и спастри едни пари, че чак подир туй заруменя приятно като ален мак и днес охотно ни облъщава с речите си за сиромасите. За онзи от сараите не ща и да мисля – там каквито порции се разпределяха, там що сирене, мед и масло потекоха като реки, едва ли и най-напредничавата хидроинженерна мисъл в света е в състояние да му хване колая.\r\n\tАла на туй място, пак както у Ботйова, в повествованието ни зейва голяма дупка: щото всичките тия златни телци в миг помръкват при вида на друг важен герой и събирателен образ на нашето време, достоен за дълбока почит и високото ни внимание, какъвто е знаменитий кир Михалаки.\r\n\tВярно времената се менят, с тях и имената. Днес този важен чиляк – при чиято поява сякаш дуварите думат: \"Голям човек, умен човек\" – въобще не се кичи тъкмо с това си име. Той, честно казано, въобще не обича да му споменават името и най-силно мрази разни въпроси като \"кой?\" по повод на всеуважаемата му личност. Гневи се силно тогава, сякаш половината му имане са изяли. И с цялата си корпулентна мощ заканително клати глава, голяма колкото пет обикновени глави – ще видят тия синковци \"кой\" той е.\r\n\tАла истината изисква да признаем, че в българския политически разказ, гдето все си играем на шикалки, пренията \"кой?/той\" са повече от фундаментални, да не кажем основополагащи. Още от Ботйовото \"Това ви чака!\" (\"Будилник, брой 3, 20 май 1873 г.), та до същата закана, будеща разни страхове с днешна дата.\r\n\tКой? Той. Те. Ние. Въх! Олеле…\r\n\tПълна гама от чувства и предчувствия, определящи националното ни битие в цикъла на печалното му самоповторение.\r\n\tИ как на този фон да не оцениш гениалността на Ботйовия памфлет, познат и от читанките? Как да не провидиш тогава една многозначима поява на кир Михалаки в днешното ни Народно събрание. Представете си го само: върви натам силно запъхтян и разлюлян, побирайки в себе си поне пет търга за магистрали и неизвестно колко още концесии и сделки, че и закон за една банка; смръщен, гневен и недоволен, върви и пуфти, присвил лице. А при вида му не едно депутатско сърце слиза в петите, че даже някои, като опърлени, направо искат да търтят в бяг. Още повече, че пътьом той сграбчва някакво лице, да кажем от ляво, стискайки го немилостиво за ухото.\r\n\tА онзи заеквайки, едвам изстенва: \"К-к-а-к-во съ-ъ-м на-п-р-р-авил?\"\r\n\t– Какво си направил ли? – немилостиво пита кир Някой си, пък тегли ли, тегли ухото му. Затуй, както пише пак Ботйов, погледнеш ли ушите на българите, те все изглеждат много големи – почти магарешки.\r\n\t– Казах ли ти, съска той, да се споразумеете с Пъдарина по списъка на сделките, дето ще се преразглеждат. А вий, келеши с келеши, всичко сте готови да оплескате и омаскарите…\r\n\t– Ама ние, отвръща \"момчето от ляво\", нещо не се разбрахме по концесиите… За водата, за въздуха…\r\n\tИ млъква, щото усеща, че съвсем се забърква.\r\n\t– Ще ти дам един въздух на тебе, дъх няма да си поемеш! – изсумтява кир Някой си. Аз за какво съм ви турил край червената фудулка, бе? Само да се ветреете там като прани гащи ли? Дал съм ви списък, съгласуван \"с когото трябва\". Първо, второ, трето, десето… А после кон пи, кон пя… Тъй ще им пуснем кепенците и на драскачите. Да са си правили \"икономия\". А от останалите ще паднат бая пари.\r\n\tТук обаче вниманието на кир Някой си изведнъж бива привлечено от друго угодническо лице с цъфнала мазна усмивка по него.\r\n\t– А, сгода, вестникарчето също дошло… Аз на тебе, келеш с келеш, какво съм ти казал да пишеш, бе?\r\n\t– Ама, нали писах за кюфтетата, дето яли, пък после не…\r\n\t– Какво после, бе, пергиш неден. Дал съм ти три списъка, досущ като в хартиите, дето разпространявам за ползване от целокупното население. И там нещата са от ясни по-ясни: за едни пишем само лошо, за други – само добро, за трети въобще не пишем! Хиляда пъти ти го повтарям, бунак с бунак. Иначе какво – да пишем има ли мутри и трафиканти в Събранието? Има зер, че какви да има само – пеперудки и божи кравички?\r\n\t– Ама аз, какво…\r\n\t– Какво, такова! Защо си пуснал в газетата, бе, ахмак, че в България ловели само \"цаца\" и на туй се крепял риболовът… Ум няма ли в тая куфалница? Майтап ли си правиш, с когото не трябва? Май и на теб ще ти ударя кепенците!\r\n\tРазядосан, след тези си пророчески слова, кир Някой си се извръща в друга посока, вади от джоба си кърпа и избърсва прекрасното си лице. Ала сетне го избива на размисъл. \"Май ще излезе прав оня, дето рече, че 80 на сто били хахавите в тая държава. Пък другите са им криви. Аслъ, едни магаретата са се сбрали в Събранието. Таман нещо наредиш и то тръгне да се подрежда, сякаш щръклицата ги прихваща, скачат и разбутват всичко. А на мен ми трябват пари-пари-пари-и-и, да не би безплатно нещо да ти се дава. Пък се и отчитам, където трябва. Ще видят те какво ги чака! Калпав народ!\"\r\n\tП.П.", "date": "2017.11.16", "title": "Това ви чака!"}
{"url": "http://www.mediapool.bg/lozan-panov-ek-ne-dava-novi-preporaki-zashtoto-nyama-ilyuzii-news271891.html", "text": "\"Докладът на Европейската комисия не дава нови препоръки към България не защото няма нужда от такива, а защото може би никой не си прави илюзията, че те ще бъдат изпълнени\", коментира председателят на Върховния касационен съд Лозан Панов в четвъртък преди заседанието на Висшия съдебен съвет.\r\n\t \r\n\t липсата на нови препоръки от Брюксел като огромен успех за извършените реформи, независимо от  , че България не е изпълнила \"задоволително\" нито една от старите препоръки. Съуправляващите \"Обединени патриоти\" откровено признаха, че не сме изпълнили нищо, но че това няма значение, защото европейското наблюдение е \"дискримнационно\" и трябва да отпадне.\r\n\t \r\n\t\"Не мога да споделя нееднозначните послания – от една страна казваме, че има проблем, от друга страна прикриваме този проблем. В продължение на 10 години дипломатичният език, с който се казват проблемите, очевидно се разбира погрешно от адресатите\", коментира Панов.\n\n\r\n\t \r\n\tСпоред него евродокладът е откровено политически и е написан така, че да осигури някакво спокойствие за предстоящото българско европредседателство. Шефът на ВКС смята, че докладът представлява и стъпка за премахването на евронаблюдението. Панов подчерта, че това няма да бъде от полза за България.\r\n\t \r\n\t\"Докладът очевидно е стъпка към бъдещо премахване на мониторинга, но не защото са изпълнени дадените препоръки, а защото с този механизъм не могат да бъдат постигнати резултати\", коментира той и допълни, че по-мекият тон на ЕК не променя реалността в страната.\r\n\t \r\n\tПанов напомни за последните събития – поръчкото убийство в Перник, кражбите на банкомати и критиките към качеството на законодателния процес.\r\n\t \r\n\t\"България не е изпълнила препоръките и необходимите критерии за нормална правова среда. В България граждани вярват повече на европейските, отколкото на българските институции. Свалянето на мониторигна ще има обратен ефект и за самите европейски институции – защото евроскептицизмът може да се прояви и тук\", каза председателят на върховния съд.\r\n\t \r\n\tТой обаче допусна, че отпадането на мониторинга може и да се окаже добър ход, защото българите най-накрая ще разберем, че всичко зависи от самите нас.", "date": "2017.11.16", "title": "Лозан Панов: ЕК не дава нови препоръки, защото няма илюзии"}
{"url": "http://www.mediapool.bg/bsp-obyavi-boikot-na-parlamenta-do-ostavkata-na-shefa-mu-glavchev-news271887.html", "text": "Конфронтацията в парламента ескалира с решението на депутатите от БСП да го напуснат и да не участват в заседания до оставката на парламентарния председател Димитър Главчев.  задето отстрани лидера им Корнелия Нинова и Антон от пленарната зала в сряда, докато тя четеше декларация, която според Главчев била оскърбителна за премиера, министрите и парламента. ГЕРБ обаче не виждат основания за оставка на Главчев. Въпреки това обаче лидерът на партията и премиер Бойко Борисов в четвъртък оцени поведението му като .\r\n\t\"Напускаме парламента до оставката на Димитър Главчев. Ще участваме само в три заседания в зала - дебатите по оставката му, бюджета и вота на недоверие. Ще си платим глобите за тези отсъствия. През останалото време всички народни представители от \"БСП за България си отиват по районите и започваме срещи и разговори с гражданите\", обяви Нинова в четвъртък пред журналисти в парламента.\r\n\tИскането за оставката на Главчев бе внесено от червените депутати и се очаква да бъде разгледано още в петък.\r\n\tПо-рано през деня парламентът успя да събере кворум за провеждането на заседанието си едва от третия път, след като БСП напусна залата, а малцина от депутатите на ДПС бяха вътре, но демонстративно не поставиха картите си в четците, за да се регистрира присъствието им. Половин час по-късно с помощта на народните представители на \"Воля\" кворумът беше спасен.\r\n\tОбградена от депутатите на левицата, в кулоарите на парламента Нинова каза, че с действията си управляващите минират националното съгласие за европредседателството. По думите й отстраняването й вчера попречило на Кристиан Вигенин да внесе доклад на комисията по европейските въпроси в НС, в който парламентарно представените партии се обединяват около общи приоритети.\r\n\tБойкотът на БСП, който започна в четвъртък и за деня бе подкрепен от ДПС, обаче няма да попречи на работата на парламента, тъй като ГЕРБ и Обединените патриоти имат 121 депутати и дори някой от тях да липсва \"Воля\" ще осигури кворума, както стори това в четвъртък.\r\n\tЛидерът на \"Воля\" и зам.-председател на парламента Веселин Марешки заяви, че депутатите от неговата партия ще идват редовно на работа и да участват в пленарните заседания, както са го правили до сега, независимо дали от тях зависи кворумът или не. По думите му, оставката на председателя Димитър Главчев не е на дневен ред. По-важен бил въпросът с оставката на депутата Иво Христов, който нарече 80% от българския народ \"дебили\" и затова можело депутатите на \"Воля\" да напускат парламентарната зала докато Иво Христов е вътре.\r\n\t\"Циркове в парламента има много. С тях се губи ценно парламентарно време и то за неща, които народът изобщо не го интересуват\", каза още Марешки.\r\n\tМеждувременно Главчев информира колегите си от парламента, че \"сСлед преглеждане на експресната мярка от стенограмата, намалявам наказанието на Антон Кутев на отстраняване от два дни до един ден\".\r\n\tИскането за отстраняване на Главчев ще бъде първа точка в дневния ред на депутатите в петък, като правилникът предвижда председателят да бъде изслушан. За да бъде прието предложението, то трябва да бъде подкрепено от повече от половината от присъстващите в залата народни представители.", "date": "2017.11.16", "title": "БСП обяви бойкот на парламента до оставката на шефа му Главчев"}
{"url": "http://www.mediapool.bg/gratskata-politsiya-poprechi-na-migranti-da-se-otpravyat-kam-granitsata-s-makedoniya-news271892.html", "text": "Гръцката полиция попречи на около 200 мигранти и кандидати за убежище да поемат от Солун към границата с Македония с надежда да продължат към други страни от ЕС, предаде Асошиейтед прес.\r\n\t \r\n\tДесетки полицаи, екипирани за борба с безредици, използваха щитовете си, за да отблъснат мигрантите близо до центъра на Солун и блокираха пътя с полицейски бусове. Мигрантите, сред които имаше семейства с деца, отказаха да се разотидат и седнаха на улицата. При краткия сблъсък няма ранени.\r\n\t \r\n\tМигрантите, повечето от които са от Сирия, Ирак и Сомалия, се събраха през деня в северния гръцки град. Мнозина посочиха, че са отговорили на кампания в социалните медии да се включат в поход до гръцко-македонската граница като протест срещу невъзможността да се прехвърлят в други европейски страни.\r\n\t \r\n\tТе възнамеряваха да вървят около 70 км до граничния град Идомени, където миналата година възникна огромен бежански лагер, който в последствие бе разчистен, след като балканските страни затвориха маршрута към ЕС.\r\n\t \n\n\r\n\tВ Гърция са блокирани над 60 000 мигранти и бежанци, пристигнали първо на нейна територия, припомня АП.", "date": "2017.11.16", "title": "Гръцката полиция попречи на мигранти да се отправят към границата с Македония"}
{"url": "http://www.mediapool.bg/bansko-i-razlog-iskat-zalichavane-na-edin-ot-nai-starite-rezervati-u-nas-news271893.html", "text": "Общините Банско и Разлог, на чиито територии в последните години се развиваше бурно строителство на хотели, искат да се заличи един от най-старите българки резервати - \"Баюви дупки – Джинджирица“, от списъка на ЮНЕСКО за защитените територии, което в момента му осигурява строга защита.\r\n\tТова предложение ще бъде разгледано на 17 ноември по време на работно заседание в екоминистерството на Националния комитет по Програмата \"Човекът и биосферата“ на ЮНЕСКО. Двете общини не са съгласни на тяхната територия да има биосферен резерват и искат той да бъде заличен от списъка на ЮНЕСКО, съобщиха от Глобалния екофонд WWF.\r\n\tНа заседанието се предвижда да бъдат връчени дипломите на ЮНЕСКО за четирите нови български биосферни парка - \"Централен Балкан“, \"Червената стена“, \"Сребърна“ и \"Узунбуджак“, както и други теми, сред които и заличаването на \"Баюви дупки – Джинджирица“.\r\n\t \r\n\tОт екоорганизацията посочват, че съвременните биосферни паркове (резервати) са примери за устойчиво развитие, където опазването на природата се съчетава по хармоничен начин със социално икономическото развитие съобразно националното и международното законодателство. \"Явно устойчивото развитие не е цел на общините Банско и Разлог, след като се отказват от международното признание на биосферния резерват \"Баюви дупки – Джинджирица\" и са заявили своето решение за изключване от Световната мрежа на биосферните резервати\", посочват от WWF.\r\n\t \r\n\tБиосферният резерват \"Баюви дупки – Джинджирица\" е на територията на Национален парк \"Пирин\" и е един от най-старите в България, обявен още през 1930-те години. Изпадането му от списъка на биосферните резервати на ЮНЕСКО не спира строгата му защита според българското законодателство, но показва нежелание на определени управници да работят за устойчиво опазване на българската и световна природа, посочват от екофонда.\r\n\tВ същото време от Асоциацията на парковете в България обвиниха министъра на околната среда и водите Нено Димов в разпространяване на лъжи и фалшиви новини.\r\n\tПоводът за острата реакция е изявление на екоминистъра от сряда пред Нова телевизия, в което той заявява, че в националните паркове в България е разрешено строителството на ски-писти и спортни съоръжения и че плановете за управление на националните паркове са рамков документ и не включват инвестиционни намерения. Димов каза още, че всички инвестиционни намерения в Национален парк \"Пирин\" се подлагат на оценка на въздействие върху околната среда (ОВОС) и даде за пример как 20 процента от австрийския национален парк \"Нокберг\" били застроени със ски писти.\r\n\tОт Асоциация на парковете в България цитират чл. 21, т. 1 от Закона за защитените територии, според който в националните паркове е разрешено ограничено строителство, но за спортните съоръжения е допустимо само техния ремонт, но не и ново строителство. Организацията припомня, че тази разпоредба на Закона за защитените територии е внесена като предложение от министър Евдокия Манева, чийто главен секретар беше настоящият министър, през 2000 г., и гласувана на 1.06.2000 г. от Тридесет и осмото Народно събрание.\r\n\t\"Напомняме на министър Димов и чл. 22 на Закона за защитените територии, в който е посочено, че зонирането, районите, местата, начините и другите условия за извършване на дейностите в националните паркове се определят с плановете им за управление, което е точно обратното на неговото твърдение, че плановете за управление са рамков документ\", пише в изявлението на асоциацията.\r\n\tТя опровергава твърдението на Димов, че \"Нокберг\" е национален парк и уточнява, че той е биосферен резерват и като такъв обхваща населени места и производства.\r\n\t\"Твърдението как всички инвестиционни намерения се подлагат на оценка на въздействие върху околната среда е категорично невярно. През последните 10 години, когато ски-зоната в Национален парк \"Пирин\" беше практически удвоена по площ чрез допълнителни разширения, за нито едно от тях няма проведена процедура по ОВОС. Нещо повече – само за последните 3 месеца МОСВ разреши на концесионера в Национален парк Пирин - \"Юлен“ АД няколко инвестиционни намерения за строителство, нарушаващи действащия План за управление и Закона за защитените територии, без такава процедура\",  посочва се още в становището.\r\n\tОт Асоциацията на парковете в България изразяват \"силното си безпокойство, че в месеците, когато целия Европейски съюз търси решение за преодоляване на проблема с фалшивите новини и алтернативните факти, един българския министър си позволява да бъде техен рупор и да заблуждава българските граждани\".", "date": "2017.11.16", "title": "Банско и Разлог искат заличаване на един от най-старите резервати у нас"}
{"url": "http://www.mediapool.bg/ispaniya-razbi-avtobanda-otkradnala-nai-malko-85-koli-news271894.html", "text": "Гражданската гвардия на Испания с подкрепата на полицейските служби на България и Португалия, както и Европол е разбила международна престъпна групировка, занимаваща се с кражба на автомобили и препродажбата им в други европейски страни, предаде ТАСС.\r\n\t \r\n\tПри операцията са арестувани 19 души, още петима се проверяват за кражба на автомобили, подправяне на документи и пране на пари. Групировката е откраднала най-малко 85 коли и е получила незаконно печалба от 1,5 млн. евро, продавайки автомобилите в различни страни, включително Португалия, Полша, Румъния, Франция, Австрия, България, Русия и Белгия, посочва Европол.\r\n\t \r\n\tПравоохранителните органи са обискирали 14 помещения и са иззели огнестрелно оръжие, устройства за прихващане и блокиране на електромагнитни и спътникови сигнали, инструменти за разбиване на автомобили.\r\n\t \r\n\tРазследването е започнало в Испания през септември 2016 година, след като гражданин се обърнал към полицията заради глоба за превишена скорост по път, по който не е минавал. Сред разследване било установено, че в Испания се движат два автомобила от еднаква марка, модел, цвят и с еднакви регистрационни номера. После станало ясно, че собственик на \"клонинга\" е гражданин на България, съден по-рано за автомобилна кражба, подправяне на документи и препродажба на крадени транспортни средства. Чрез него органите на реда открили други членове на бандата, граждани на различни страни, включително Испания, Гърция, Франция, Румъния, Полша, Португалия и Бразилия.\r\n\t \r\n\tПо данни на полицията кражбите са извършвани основно в Мадрид, след което колите, снабдени с подправени номера и документи, били продавани в други европейски страни.", "date": "2017.11.16", "title": "Испания разби автобанда, откраднала най-малко 85 коли"}
{"url": "http://www.mediapool.bg/putin-razgovarya-za-prav-pat-s-liderite-na-proruskite-separatisti-v-iztochna-ukraina-news271895.html", "text": "Руският президент Владимир Путин разговаря снощи по телефона с лидерите на проруските сепаратисти в Източна Украйна за пръв път след избухването на конфликта и спомена за евентуална размяна на затворници с Киев, предаде Франс прес.\r\n\t \r\n\tВ разговора участваха ръководителите на т. нар. народни републики, провъзгласени от бунтовниците в Донецк и Луганск - Александър Захарченко и Игор Плотницки. Той се състоя по молба на украинския политик Виктор Медведчук, един от преговарящите с бунтовниците от страна на Киев, който е близък до руския президент.\r\n\t \r\n\tМедведчук бе помолил Путин да защити пред сепаратистките лидери идеята за размяна на затворници с киевските власти по формулата \"всички срещу всички\".\r\n\t \r\n\tОтцепническите водачи \"подкрепиха инициативата с уточнението, че по въпроса трябва още да се работи с представители на Украйна\", се казва в комюнике на Кремъл.\r\n\t \r\n\tПо думите на Медведчук Киев е готов да върне на бунтовниците 306 души и се надява сепаратистките власти в замяна да освободят 74 военнослужещи и прокиевски активисти.\r\n\t \n\n\r\n\tСпоред Медведчук, цитиран от ТАСС, това \"би могло да стане преди новогодишните и коледните празници\".\r\n\t \r\n\tПоследната размяна на затворници между страните в конфликта датира от септември 2016 г., напомня АФП.", "date": "2017.11.16", "title": "Путин разговаря за пръв път с лидерите на проруските сепаратисти в Източна Украйна"}
{"url": "http://www.mediapool.bg/hariri-priel-pokanata-na-makron-da-poseti-frantsiya-livan-tvardi-che-e-zalozhnik-v-riyad-news271896.html", "text": "Подалият оставка ливански премиер Саад Харири, който се намира в Саудитска Арабия, прие поканата на френския президент Еманюел Макрон да посети Франция. Това заяви днес пред журналисти в Рияд френският външен министър Жан-Ив Льо Дриан, цитиран от Франс прес.\r\n\t \r\n\tТой добави, че саудитският престолонаследник принц Мохамед бин Салман е бил информиран за това.\r\n\t \r\n\tФренският външен министър не уточни кога ще се състои посещението. Той отбеляза само, че това трябва да бъде решено от самия Харири.\r\n\t \r\n\tБлизък до Харири източник заявил пред Ройтерс, че се очаква политикът за замине за Франция през следващите 48 часа, след което да отиде в Ливан, за да подаде официално оставката си от премиерския пост.", "date": "2017.11.16", "title": "Харири приел поканата на Макрон да посети Франция, Ливан твърди, че е заложник в Рияд"}
{"url": "http://www.mediapool.bg/karakachanov-s-dva-shamara-shtyah-da-varna-preskachashtite-ogradata-migranti-news271886.html", "text": ". Това попита в четвъртък военният министър Красимир Каракачанов по адрес на депутатката от БСП Елена Йончева.\r\n\t \r\n\tПо-рано тази седмица тя представи филм за проблемите с оградата по границата с Турция, който обаче явно не е впечатлил вицепремиера по сигурността. Йончева е заснела как мигранти безпроблемно преминават през оградата, която излезе повече от 180 млн. лева и бе основен приоритет на \"патриотите\". \r\n\t \r\n\t, коментира лидерът на ВМРО пред бТВ.\n\n\r\n\t \r\n\tПо думите му Йончева не трябвало да се прави на журналист, който търси сензации, а да сигнализира за прескачащите границата. \r\n\t \r\n\t\r\n\t \r\n\tКаракачанов все пак призна, че има проблеми с оградата, както твърди и Йончева – неефективното по цялата ѝ дължина видеонаблюдение и недостатъчния брой охраняващи. \r\n\t \r\n\tПризна и наличието на корупционни схеми, които нямало как да бъдат елиминирани изцяло.\r\n\t \r\n\tВъпреки това военният министър защити ефективността на оградата, чиято основна цел била да пречи на евентуално масово нахлуване. \r\n\t \r\n\tТой определи като нормално някъде по няколко души да успяват да прескочат, което се случвало и през берлинската стена, макар че там се стреляло \"на месо\".\r\n\t \r\n\t\r\n\t\tПо-късно в четвъртък отговори на Каракачанов през личния си профил във Фейсбук:", "date": "2017.11.16", "title": "Каракачанов: С два шамара щях да върна прескачащите оградата мигранти"}
{"url": "http://www.mediapool.bg/prezidentskite-kadri-kichashki-i-tsekov-sa-globeni-za-zloupotreba-s-lichni-danni-news271912.html", "text": "Година след като бившите кандидат-депутати на БСП Петър Кичашки и Борислав Цеков, които по настоящем са на държавни постове благодарение на президента Румен Радев, изплуваха в поредна съмнителна схема около референдума на Слави Трифонов. Комисията за защита на личните данни (КЗЛД) ги е глобила с по 10 000 лева заради злоупотреба с личните данни в подписката на инициативния комитет за разяснителна кампания за референдума на Слави Трифонов, оглавяван от Петър Кичашки.\r\n\tОт решението, с което Mediapool разполага, става ясно, че жалби са подали 10 души, които твърдят, че никога не са се подписвали в подписка, инициирана от Цеков и Кичашки. Жалбите на двама от тях са сметнати за неоснователни, защото са отказали графологична експертиза, както са направили останалите.\r\n\tОсвен оглавяващия инициативния комитет Петър Кичашки, на наказание подлежи и Борислав Цеков, който в официален документ пред ЦИК е декларирал верността на личните данни.\r\n\t\"Конкретно за моите данни Борислав Цеков е гарантирал, че са дадени пред него\", обясни правозащитникът и блогър Светлна Енчева.\r\n\tМиналия , че ЕГН-то ѝ се оказало в списъка на лицата, подкрепящи Инициативен комитет с представляващ Петър Кичашки, който се е регистрирал като застъпник на теза в референдума на Слави Трифонов.\r\n\tЗа измамата Енчева бе разбрала след като проверила на страницата на Централната избирателна комисия дали с данните ѝ не е злоупотребено.\r\n\tМеждувременно, че с личните им данни е злоупотребено от Кичашки, се оплакаха и две репортерки на бТВ - Канна Рачева и Мария Цънцарова.\r\n\tСлед като се установи, че имената им фигурират в списъците за регистрация на Инициативен комитет, Енчева и още деветима души подадоха жалби до КЗЛД. Комисията се произнася с глоби след проверки, правени повече от една година.\r\n\tПрез 2015 г., година преди инициирания от Слави Трифонов референдум (ноември 2016 г.), Петър Кичашки и шефът на Института за модерна политика Борислав Цеков успяха да се възползват от текст в Изборния кодекс, който дава възможност новорегистриран субект (или такъв, който не получава държавна субсидия) да ползва 40 000 лева от държавата за рекламиране на позициите си във връзка с националното допитване за изборните правила.\r\n\tРедица инициативни комитети обаче насочиха сумите си само към един сайт, в който рекламата на практика бе фиктивна. Експерти предупредиха, че по този начин се източват държавни средства, а ЦИК не успя да се противопостави, нито да установи формални нарушения.\r\n\tПовечето инициативни комитети бяха свързани директно или индиректно с Петър Кичашки и Института за модерна политика, а рекламите бяха публикувани в страницата \"Хаштаг.бг\", собственост на съпругата на Кичашки – Милена Кичашка.\r\n\tЕдна година по-късно, на следващия национален референдум, двамата очевидно бяха открили нова схема, изпробвана вече от някои партии за регистрация на подписките си – ползване на лични данни на хора, които не са дали съгласие, за да се запълни необходимата бройка, изисквана да се регистрираш като застъпник на една или друга позиция.\r\n\tКъм момента Петър Кичашки е член на Комисията за защита от дискриминация, излъчен от квотата на президента Румен Радев. В средата на март пък държаният глава назначи Борислав Цеков за член на правния си съвет.\r\n\tДвамата могат да обжалват глобите от по 10 000 лева, наложени им от КЗЛД, в 14- дневен срок.", "date": "2017.11.16", "title": "Президентските кадри Кичашки и Цеков са глобени за злоупотреба с лични данни"}
{"url": "http://www.mediapool.bg/litva-prie-analog-na-zakona-magnitski-news271913.html", "text": "Парламентът на Литва прие закон, аналогичен на американския закон Магнитски, въвеждащ ограничения върху влизането на чужденци в страната. Законът беше одобрен от всичките 91 депутати, съобщи пресслужбата на литовския Сейм, цитирана от осведомителните агенции.Законът забранява за пет години влизането в Литва на лица, извършили в други страни тежки или особено тежки престъпления срещу личността, при които са били нарушени общоприети човешки права и свободи. Забраната важи също за лица, обвинени в корупционни престъпления или престъпления, свързани с пране на пари. Литва е четвъртата държава след САЩ, Канада и Естония, приела подобен закон.Законът носи името на руския адвокат Сергей Магнитски, който беше арестуван в Русия по обвинение, че е създал схема за избягване на данъци от британската фондация Хърмитидж Кепитъл мениджмънт. Това стана след като Магнитски беше обвинил в корупция редица руски чиновници. Той почина в следствения арест на затвора \"Матроска тишина\" през 2009 г. Приетият впоследствие в САЩ закон предвиждаше санкции срещу редица руски длъжностни лица, носещи вина за смъртта на Магнитски. По-късно първоначалният вариант на закона претърпя промени и придоби глобално действие. Сега той вече е основание да се налагат санкции не само на граждани от Русия, но и на лица от други държави, обвинени в погазване на човешки права и корупция.", "date": "2017.11.16", "title": "Литва прие аналог на закона Магнитски"}
{"url": "http://www.mediapool.bg/spryana-e-prodazhbata-na-21-tona-negodno-meso-news271914.html", "text": "Спряна е продажбата на 21 това негодно за консумация от хора месо, съобщиха от Националната агенция по приходите \r\n\tНа 15 ноември инспекторите от \"Фискален контрол\" на НАП поставят под наблюдение месото, след като камионът с него влиза на територията на страната през ГКПП Видин.\r\n\tСпоред документите на фирмата вносител, стоката е била предназначена за влагане в производството на храна за животни. В документите е било записано, че месото трябва да бъде разтоварено в Лясковец. Там обаче стоката е прехвърлена на друг камион.\r\n\tТой пристига в Перник, където разтоварва стоката. Там инспекторите от \"Фискален контрол\" на НАП с помощта на колегите си от Междуведомствения координационен център за противодействие на контрабандата и контрол на движението на рискови стоки и товари на ГДБОП го конфискуват. По този начин е предотвратен опит за разпространението на негодното месо във вътрешната търговска мрежа, е посочено в съобщението на НАП.\r\n\tБългарската агенция по безопасност на храните е наложила възбрана на месото и предстои неговото унищожаване.\r\n\tНа място в Перник са били открити и други негодни хранителни стоки, които също ще бъдат унищожени. Не се посочва какви са тези храни.\r\n\tОт началото на 2017 г. фискалните агенти на НАП са извършили 260 000 проверки на транспортни средства, като на 78 000 са поставени технически средства за контрол. В резултат на извършените контролни действия са наложени 1300 обезпечения, за да се избегне отклонение от облагане, допълват от НАП.", "date": "2017.11.16", "title": "Спряна е продажбата на 21 тона негодно месо"}
{"url": "http://www.mediapool.bg/zhalba-blokira-otnovo-porachkata-za-elektronni-bileti-v-sofiya-news271915.html", "text": "Нова жалба блокира за втори път обществената поръчка за избор на фирма, която да направи електронната система за таксуване в градския транспорт на София. За внедряването и поддръжката ѝ са предвидени 88 млн. лева. Поредната жалба е подадена преди ден от фирма, създадена в началото на 2016 г. с капитал от 10 лева.\r\n\tОт Центъра за градска мобилност (ЦГМ), който обяви поръчката за електронното таксуване, обясниха, че процедурата се спира до окончателно произнасяне по жалбата. Тя е внесена на 15 ноември пред Комисията за защита на конкуренцията от дружеството \"Диджикорп Технолоджис\". Фирмата е атакувала едно от разясненията по поръчката, дадени от ЦГМ. Това е станало броени дни преди изтичането на срока за подаване на оферти за участие в конкурса, който беше 20 ноември.\r\n\tСпоред информацията в търговския регистър фирмата, която атакува поръчката, е собственост на 45-годишния Иван Георгиев Стоименов. Фирмата е с 10 лева капитал, учредена е през януари 2016 г. и в търговския регистър не е публикуван неин финансов отчет. Така не е ясно дали отговаря на едно от изискванията за участие в поръчката - поне 30 млн. лева годишен оборот.\r\n\tВ предмета на дейност е посочено, че се занимава с разработката и внедряването на софтуер, уеб хостинг, програмни продукти и че прави и поддържа уеб страници. Самата фирма обаче няма интернет страница, а информация за нея се появява само във фирмени бази данни.\r\n\t\r\n\tСтолична община не планира закриване на трамвайни линии, а ще разширява мрежата. От местната администрация опровергаха твърденията на общинския съветник от коалиция \"Сердика\" Войслав Тодоров.\r\n\tСпоред него се планира закриването на една и промяна на маршрута на още 4 трамвайни линии. Тодоров се позоваваше на схеми, приложени към изменение на общия устройствен план на столицата, приет от правителството през август тази година.\r\n\tОт общината обясниха, че тези промени са направени само, за да се отрази в плана трасето на третия лъч на метрото, което се прави в момента. Приложената схема е работен вариант от 2007 г., в който действително има промяна на трамвайните линии. Тази схема обаче не е актуална, защото в момента тече нова процедура за промяна на общия устройствен план.\r\n\tВ същото време общината смята да прави трамвайни трасета по булевардите \"Т. Каблешков\" и \"Копенхаген\".\r\n\tСистемата за електронно таксуване трябва да бъде въведена във всички 1300 превозни средства на градския транспорт. Предвижда се освен с карти, таксуването да става и с безконтактни дебитни или кредитни карти, като системата автоматично изчислява коя ще е най-изгодната тарифа за пътника според това колко често пътува. Ако ползва градски транспорт рядко, ще бъде таксуван по цената на един редовен билет. Ако пък се вози по-често, ще му се начислява цена като за едномесечна карта например.\r\n\tОсвен системата за таксуване, победителят в поръчката ще трябва да направи и видеонаблюдение в градския транспорт.", "date": "2017.11.16", "title": "Жалба блокира отново поръчката за електронни билети в София"}
{"url": "http://www.mediapool.bg/ban-obyavi-aets-belene-za-nuzhna-no-rentabilna-pod-usloviya-news271916.html", "text": "Поръчаният от правителството доклад на БАН стига до заключения, че има нужда от АЕЦ \"Белене\", но не е сигурно дали проектът ще е рентабилен. Документът, с който правителството се опитва да оправдае пореден лупинг в позицията си, служи чудесно на целта, още повече, че Русия възобнови предложението си да финансира проекта, прекратен през 2012 г. с решения на Министерския съвет и парламента.\r\n\tБАН твърди, че АЕЦ \"Белене\" е необходима на България и региона, но рентабилността й е под въпрос, ако цената й надхвърли 10.5 млрд. евро, ако не бъдат постигнати лихви по заемите под 4.5 процента и ако пазарната цена на тока е под 68 евро/МВтч.\r\n\tДокладът бе поръчан, след като в края на 2016 г. държавната \"Национална електрическа компания\" (НЕК) бе принудена да плати близо 629 млн. евро за произведените в Русия два реактора за \"Белене\" и като цяло инвестираните в яловия засега проект пари надхвърлиха 3 млрд. лв. или над 1.5 млрд. евро.\r\n\tОсновните изводи на БАН, според които в две трети от проучените случаи АЕЦ \"Белене\" ще е жизнеспособна, бяха представени в четвъртък от ръководителя на работната група, натоварена с анализите – проф. Александър Тасев. Това стана в присъствието на енергийния министър Теменужка Петкова и Петьо Иванов, директор на \"Българския енергиен холдинг\" (БЕХ), възложител на доклада, струващ 2 млн. лв.\r\n\tРезултатите са окачвани, след като анализът, за който първоначално стана ясно, че определя АЕЦ \"Белене\" като нежизнеспособен проект, бе върнат за доработка и допълнителна оценка на пазарния риск.\r\n\tДокладът е правен на базата на подадени от БЕХ входящи регионални данни за мощности, прогнози за потребление и движение на пазарните цени на тока и извеждане и въвеждане на енергийни мощности на Балканите и Източна Европа, включително и затварянето на двата реактора на АЕЦ \"Козлодуй\" в края на 2047 г. и на 2049 г. след приключването на удължения им живот с 30 години. Какви точно обаче са подадените данни надали ще стане ясно, тъй като няма да бъде публикуван целият доклад от 1000 страници с базовите данни, върху които са разработени различните варианти за АЕЦ \"Белене\", а само , което и стана малко след представянето на заключенията на доклада.\r\n\tКато цяло бъдещото решение за съдбата на ядрения проект, който вече има \"научен\" картбланш за размразяване, ще зависи от парламента, където ще бъде внесен за дискусия, от енергийния регулатор и политическия и обществения консенсус, стана ясно от думите на Петкова. Вероятно до края на ноември ще започнат дискусиите по анализа, чиято достоверност бе оспорена още при представянето му от редица експерти. Една от причините за това е, че БАН, страдаща от хроничен недостиг на финансиране, е силно зависима от благоволението на правителството за отпусканите й средства.\r\n\tСпоред изнесените от Александър Тасев данни, АЕЦ \"Белене\" трябва да започне да се строи през 2019 г. и да влезе в експлоатация 10 години по-късно - тогава ще има нужда от нея заради по-строгите екоизисквания на Еврокомисията към въглищните централи, което ще принуди повечето от тях у нас и в други страни от Източна Европа да бъдат затворени.\r\n\tПо думите на Тасев, разгледани са три сценария за ръст на икономиката от 2 до 6% до 2040 г, като при прогнозиран растеж от 2-3 на сто няма да има нужда от нови мощности, но при по-висок ръст ще има дефицит на електроенергия. Причината ще е затварянето на въглищните централи в съответствие с повишените екоизисквания на ЕС, заради което България силно ще намали износа си на ток, за да покрива вътрешните нужди. В сценариите на БАН се предвижда дори затварянето на най-модерните ни въглищни централи – ТЕЦ \"Ей И Ес Гълъбово\" и \"КонтурГлобав Марица Изток 3\", които реално се нуждаят от най-малко инвестиции за повишаване на екологизацията им. Според Тасев проблемът бил, че не е ясно дали след изтичането на дългосрочните договори за изкупуване на тока в от двете т. нар. американски централи през 2024 и 2026 г., техните частни собственици ще решат да продължат работата си у нас.\r\n\tКрайният резултат от сметките, включващи различни прогнози за дефицита на ток в региона от Балканите до Унгария, сочел в повечето случаи необходимост от 2000 МВ нови базови енергийни мощности след 2035 г, които можело да бъдат двата блока на АЕЦ \"Белене\". Разработени били три варианта на прогноза за търсенето и предлагането на електроенергия в региона до 2040 г. с и без Турция, тъй като Турция формира половината от потреблението на електроенергия в региона и делят е ще стигне 60% през 2040 г. В сценария, изключващ Турция, след 2030 г. дефицитът на ток в региона можело да е между 24 и 39 тераватчаса годишно в двата крайни песимистичен и оптимистичен варианти.\r\n\tСлед като обосновали нуждата от АЕЦ \"Белене\", експертите от БАН направили проиграване на финансови модели на ядрения проект и установили, че най-лошият вариант е да не се прави нищо и платеното оборудване да се \"зарови и да се приключи\", а равнозначна опция е да се търси купувач на двата реактора. Според БАН продажбата на оборудването може да стане само за \"жълти стотинки\" с помощта на производителя – руската \"Росатом\", а Теменужка Петкова заяви, че България втори път няма да направи грешката да държи 20 години на склад ядрени реактори и после да си продаде на безценица, както стана това с оборудването на първия проект за АЕЦ \"Белене\".\r\n\t\"Проиграни са от крайно консервативни до крайно песимистични параметри на инвестиционните и оперативните разходи на АЕЦ \"Белене\" и прогнозни пазарни цени на електроенергията от 57 до 90 евро за мегаватчас\", каза проф. Тасев, който на няколко пъти отбеляза, че в крайна сметка никой не може в дългосрочен план да направи точни анализи на пазарните рискове и че в България предстои пълно освобождаването на пазара и цените на тока, чийто ефект е несигурен.\r\n\t\"Единствено пазарът е рисков, но 2/3 от вариантите на цените сочат проекта като жизнеспособен\", каза Тасев.\r\n\tСпоред доклада АЕЦ \"Белене\" е жизнеспособен проект при крайна цена под 10.5 млрд. евро, които включват не само изграждането на двата реактора, но хранилището за съхранение на отработило ядрено гориво, инфраструктурата за присъединяването на централата към електропреносната мрежа, както и оценката на ядрения риск. Рентабилност можело да се постигне при осигуряване на 30 процента от необходимите инвестиции от собствен капитал на бъдещия стратегически участник в проекта и държавата, а останалите 70 процента да дойдат от заеми с лихва под 4.5 процента и пазарна цена на тока над 68 евро/МВтч.\r\n\t\"Има варианти за жизнеспособност на проекта и само при участие на стратегически инвеститор, но включването на държавата ще подобрят перспективите му, тъй като самото й присъствие ще осигури по-ниски лихви по заемите, без да се налага изрично издаване на държавни гаранции\", подчерта Тасев.\r\n\tТой обясни, че при анализите и проигран и моделът за построяване на унгарската АЕЦ \"Пакш 2\", при който държавата осигурява само 20% от стойността на проекта, а останалите са заем от Русия, който после ще се изплаща от работата на централата и дивидентите за унгарската държава. Резултатът бил още по-голяма жизнеспособност на АЕЦ \"Белене\" при финансиране по модела \"Пакш\" – тоест българската държава плюс Русия.\r\n\tТази схема последно се предлага от руската компания \"Росатом\", от където преди седмици заявиха, че са готови да обсъдят подобен вариант за АЕЦ \"Белене\", тъй като той вече има одобрение от ЕК и е моделът \"Пакш\" е приложим за всяка една европейска държава. С изводите си докладът на БАН подкрепя точно такъв вариант.   \r\n\t\"Проектът за АЕЦ \"Белене\" е на дневен ред, защото в него са вложени над 3 млрд. лв., има изградена площадка, има ОВОС, има редица разрешителни (а беше и пред издаване на разрешително от Агенцията за ядрено регулиране, преди да бъде прекратен – б.а.), което го поставя от 5 до 8 години по-напред в реализацията спрямо други ядрени проекти в региона\", аргументира положителното становище на БАН неговият представител Александър Тасев.\r\n\tПредседателят на Българския енергиен и минен форум Иван Хиновски обаче смята, че България, ако реши да възобновява проекта, трябва да извърши допълнителни нотификации пред Европейската комисия, които ще отнемат време.\r\n\tМинистър Петкова каза, че крайното решение дали ще се размрази АЕЦ \"Белене\" ще бъде взето след обществено обсъждане на доклада, по който да си кажат мнението всички експерти. Анализът ще се представи и в парламента, където ще се търси консенсус между всички партии, ще се търси и становището на Комисията за енергийно и водно регулиране.\r\n\t\"Не можем с лека ръка да отпишем 3 млрд. лв., вложени досега в проекта\", заяви енергийният министър. По думите й последният възможен сценарий ще е продажбата на реакторите, единият от които все още не е доставен в България, \"за жълти стотинки\".\r\n\tПеткова обяви също, че ако се поднови ядреният строеж, нито НЕК, нито БЕХ ще наливат свежи пари в него, а участието на държавата ще е само с апортна вноска на база на досегашните активи, оценявани на над 1.5 млрд. евро.\r\n\tПрактически тази вноска би покрила близо 50 на сто от евентуално участие на българската държава в 30-процентния собствен капитал, сочен като необходим за реализацията на АЕЦ \"Белене\". Това означава, че стратегическият партньор трябва да осигури останалите около 1.5 млрд. евро свежи пари и после двамата акционери да търсят заеми за около 7 млрд. евро  на лихва под 4.5 на сто.\r\n\tСпоред експерти от важно значение, което не бе коментирано от представителите на БАН, е какъв срок за изплащане на инвестицията в централата залага моделът на БАН. Защото от този период ще зависи дали българската държава реално ще печели от дейността й.", "date": "2017.11.16", "title": "БАН обяви АЕЦ \"Белене\" за нужна, но рентабилна под условия"}
{"url": "http://www.mediapool.bg/spetsialnite-ekipi-varnali-blizo-17-300-detsa-v-uchilishte-news271917.html", "text": "Специалните екипи, създадени от правителството, за да се опитат да върнат поне част от отпадналите от клас над 206 000 ученици, са успели да убедят родителите на 17 297 деца да ги запишат отново на училище. Резултатът, макар и не толкова точен, беше съобщаван вече няколко пъти и е постигнат след посещение на близо 163 000 адреса, обявиха от правителствената пресслужба.\r\n\tПовечето деца така и не са открити. Вече на няколко пъти от образователното министерство обясниха, че около 80% от тях не живеят в страната. Процентът едва ли ще се промени драстично, след посещението на всички адреси. Така излиза, че от обявените за отпаднали над 206 000 деца в страната са около 41 000. От тях до момента в училище са върнати по-малко от половината.\r\n\tПо време на обходите екипите са установили 156 деца в риск, като за 44 от тях е предприета мярка за социална закрила. Областите, в които има най-малко отпаднали ученици и в следствие на работата на екипите е постигнато почти 100% приобщаване, са Габрово, Смолян и Враца. Най-много отпаднали и съответно върнати в системата деца и ученици са Пловдив, Сливен, Стара Загора, София.\r\n\tРаботата на специалните екипи няма да спре до тук. Посещенията по адреси продължават, а същевременно с това ще се следи дали записаните в училище деца продължават да посещават часовете.\r\n\t\"Предвиждаме да осигурим средства за покриване на транспортните и командировъчните разходи на учителите и експертите в регионалните управления на образованието, ангажирани с механизма. Ще подкрепим провеждането на допълнителни часове по български език\", съобщил министърът на образованието Красимир Вълчев, цитиран от пресцентъра на просветното министерство.", "date": "2017.11.16", "title": "Специалните екипи върнали близо 17 300 деца в училище"}
{"url": "http://www.mediapool.bg/evroliderite-shte-priemat-evropeiskiya-stalb-za-sotsialni-prava-news271918.html", "text": "Държавните и правителствени ръководители от Европейския съюз се събират в петък на социална среща на върха в шведския град Гьотеборг в рамките на усилията на Брюксел и на Швеция за възстановяване на доверието на гражданите в контекста на засилващия се популизъм, създаващ нестабилност в Евросъюза, предаде Франс прес.След шока от Брекзита и засилването на евроскептицизма в много страни членки на ЕС, включително на последните избори в Германия и Австрия, Европейската комисия е твърдо решена да покаже, че общността не е само един голям пазар, а че приема присърце и намаляването на неравенствата.Двайсет и осемте страни членки ще приемат декларация срещу социалния дъмпинг, наречена Европейски социален стълб за социални права. Документът няма да има правна стойност, но има за цел да даде знак на народите, че най-бедните от тях не са забравени, отбелязва Франс прес.На церемония в Гьотеборг само трима европейски ръководители ще парафират текста от името на всички - председателят на Европейската комисия Жан-Клод Юнкер, председателят на Европейския парламент Антонио Таяни и естонският премиер Юри Ратас, чиято страна е ротационен председател на ЕС. Британската министър-председателка Тереза Мей ще участва в тържественото приемане на декларацията въпреки че нейната страна, която се кани да напусне ЕС на 29 март 2019 година, винаги се е съпротивлявала яростно на прекалена намеса на ЕС в социалната сфера.Германската канцлерка Ангела Меркел обаче ще си остане в Берлин, тъй като продължава да води трудни преговори за съставяне на ново коалиционно правителство. Нейната пресслужба при все това припомни, че германското правителство подкрепя изцяло Европейския социален стълб за социални права, както и останалите 27 страни членки.България ще бъде представена от премиера Бойко Борисов и президента на КНСБ Пламен Димитров.Текстът съдържа 20 принципа и права, които е предвидено да се съблюдават на целия континент, сред които правото на образование и професионална ориентация, равенство на шансовете и равно отношение към жените и мъжете.В него са заложени и \"гарантиране на адекватни минимални заплати на равнище, позволяващо да бъдат задоволени нуждите на работещия и семейството му предвид икономическите и социални условия в страната, запазвайки достъпа до работни места и стимулите за търсене на работа\".Все още обаче няма да настъпи скоро денят, когато ще има европейска минимална заплата, тъй като разликите в жизненото равнище в страните членки на ЕС все още са много големи, добавя Франс прес.Според Евростат към 1 януари 2017 година е имало разлика от 1764 евро между най-ниската минимална заплата в ЕС (в България - 235 евро) и най-високата (в Люксембург - 1999 евро). А в шест страни членки не съществува определена минимална заплата.Големите разлики в заплащането в отделните страни от ЕС пораждат проблеми с конкуренцията и понякога карат предприятията да преместват производства в страни с ниски заплати.В Гьотеборг европейските лидери ще обсъдят също така образованието и културата.Профсъюзите искат социалните права трябва да са част от договорите на ЕССоциалните права трябва да станат част от договорите за Европейския съюз. Това обяви Европейската конфедерация на профсъюзите (ЕКП) в първият ден от срещата на върха в Гьотеборг, съобщиха от КНСБ в четвъртък. От българската синдикална централа добавят, че Европейския стълб за социални права е най-важното социално законодателство от основаването на съюза. Днес синдикалните лидери от цяла Европа проведоха дискусия, на която обсъдиха позицията си по Европейския социален стълб и мерките, които Еврокомисията трябва да вземе, за да гарантира справедливото разпределение на благата от труда на континента.ЕКП предлага да се включи специална социална част към европейските договори или т.нар. протокол за социален прогрес. На практика това означава да се гарантира чрез неотменимо европейско законодателство, че единният пазар не е самоцел, а е основа на социалния прогрес за всички, които са част от Евросъюза, се допълва в съобщението.Протоколът трябва да утвърди категорично, че икономическите свободи и правилата на конкуренцията не могат да имат приоритет пред социалните права и прогрес и в случай на конфликт те имат предимство.Поправките в европейските договори трябва да гарантират и че тези икономически свободи не могат да бъдат оправдание да се нарушават трудовите закони и практики или пък да се нарушава конкуренцията при заплащането в различни европейски държави.Основната цел на тези поправки в европейските конституции е възможността тези текстове да станат задължителни за разглеждане и влияят върху решенията на Европейския съд.Синдикалното послание получи силна подкрепа от шведското правителство. Социалдемократи от Швеция, Австрия и Германия предложиха официално социалният протокол да бъде вписан в договорите за ЕС, а повод за приемането му може да бъде \"отварянето\" им заради измененията на Пакта за стабилност и растеж.Говорител на групата е шведският министър-председател Стефан Льовен.През 1997 година председателствах първата среща, посветена на безработицата. Сега, точно 20 години по-късно, съм сигурен, че всички ние - Комисията, социалните партньори, европейските правителства, трябва да изпълним Европа с нужното социално съдържание, обяви председателят на Европейската комисия Жан-Клод Юнкер при откриването на срещата в Гьотеборг.", "date": "2017.11.16", "title": "Евролидерите ще приемат Европейския стълб за социални права"}
{"url": "http://www.mediapool.bg/gerb-i-dps-dadoha-zelena-svetlina-na-zakona-peevski-za-ktb-news271919.html", "text": "Законопроектът на Делян Пеевски \"срещу вторичното разграбване\" на КТБ бе приет на първо четене от правната комисия в четвъртък. Решаващата подкрепа дойде от депутатите на ГЕРБ, след като по-рано същия ден премиерът  : \"Щом предполагат, че със закон ще излезе истината, разбира се, че ще го подкрепим. Иначе ще излезе, че имаме нещо общо с този грабеж. Предлагам всички обединени да стигнем до истината\".\r\n\t \r\n\tПредставителите на БСП гласуваха \"въздържал се\". Те поискаха и отлагането на точката, докато не се получат позициите по закона на БНБ и Комисията за финансов надзор, но това не се прие.\r\n\t \r\n\tВносители на проекта са депутатите от ДПС Делян Пеевски, Йордан Цонев и Хамид Хамид. При анонсирането на проекта миналия месец Цонев даде да се разбере, че идеологът е Пеевски и че твърденията за участието му в разграбването на КТБ са \"манипулации и фалшификации\".\n\n\r\n\t \r\n\tПеевски отново не бе в парламента, за да защити идеите си.\r\n\t \r\n\tЗаявената цел на закона е да спре \"продължаващото повече от три години разграбване на активите, придобити със средства на \"Корпоративна търговска банка\" АД – в несъстоятелност (КТБ), да бъдат възстановени в полза на банката неправомерно заличените обезпечения. Това би трябвало да стане като се даде възможност на синдиците на банката да \"попълнят в максимална степен масата на несъстоятелността\".\r\n\t \r\n\tОсновният проблем се крие в предложението със задна дата да бъдат отменени част от цесиите, прихващанията, обезпеченията и промяната в собствеността на някои дружества, които са имали задължения към КТБ. От две на пет години се увеличава срокът, в който синдиците на КТБ могат да внасят отменителни искове за тези договори.\r\n\t \r\n\tВсичко това създава риск от правен и икономически хаос, защото синдиците ще могат да искат от Търговския регистър заличаване на партиди по имоти и връщане на вече вдигнати ипотеки върху тях с цел да съберат парите на банката. Този механизъм би трябвало да се използва само за фиктивни цесии и прихващания, одобрени от квесторите на КТБ в първите дни, след като банката бе поставена под надзора на БНБ.\r\n\t \r\n\tПред \r\n\t \r\n\t\"Ако има плащане за имота, то той няма да бъде засегнат от закона. Целта са измамите с масата на несъстоятелност, фиктивните сделки, по които плащане няма и са увредени интересите на кредиторите\", каза един от тримата вносители на проекта. Оставало да се уточни на какви условия трябва да отговаря \"добросъвестният купувач\".\r\n\t \r\n\t\"Очевидно, ако някой е платил 80-90% от цената на един имот, той е добросъвестен. Но ако някой е дал 1 милион лева за имот, който струва 100 млн. лв, то той няма как да е добросъвестен\", каза Хамид.\r\n\t \r\n\tСиндиците на КТБ и Фондът за гарантиране на влоговете подкрепиха проекта с тезата, че всичко, което ще ни помогне да вземем тези пари, е добре дошло.\r\n\t \r\n\tПовечето независими наблюдатели коментират законодателната инициатива като безсмислена, тъй като разграбеното от КТБ вече не може да бъде спасено. Според повечето юристи предложеното действие на закона със задна дата противоречи на конституцията.\r\n\t \r\n\tИма предположения, че това е пореден епизод от войната между бившите бизнес партньори Делян Пеевски и Цветан Василев, като политикът от ДПС е в по-силна позиция, тъй като може да ползва държавната машина за свои цели. Конюнктурният интерес в случая вероятно е битката за собствеността върху  .\r\n\t \r\n\tДПС контраатакува: Професорите критици са платени\r\n\t \r\n\tДебатът в правната комисия мина проформа. Още в началото председателят й Данаил Кирилов (ГЕРБ) обяви, че единствената постъпила писмена позиция е на лидера на \"Да, България\" Христо Иванов. Йордан Цонев го прекъсна с думите: \"Което въобще не ни вълнува...\" Последваха реакции от гости в залата, което провокира Йордан Цонев още няколко пъти да повтори думите си с широка усмивка.\r\n\t \r\n\tПо-късно Данаил Кирилов изчете част от публикация на представители на академичната общност, според които проектът е противоконституционен. Коментарът на Хамид Хамид бе:\r\n\t\"С толкова крадени пари всеки може да си купи становище.\"\r\n\t \r\n\tХамид направи още един коментар в същия дух, когато депутатите обмисляха каква външна експертиза да ползват за закона: \"Нека не влизаме в дебат дали професорите живеят на фотосинтеза\".\r\n\t \r\n\tВ ГЕРБ подкрепят в лично качество\r\n\t \r\n\tВ края на заседанието Данаил Кирилов обяви, че парламентарната група на ГЕРБ дори не е обсъждала законопроекта на Пеевски, но той смята да го подкрепи в лично качество.\r\n\t \r\n\t\"Аз съм изразил положително становище към целите на законопроекта, давайки си ясно сметка за правно-техническата му сложност\", уточни той.\r\n\t \r\n\tОстаналите депутати от ГЕРБ постъпиха по същия начин и така проектът получи зелена светлина.\r\n\t \r\n\tБСП обяви, че няма да подкрепи предложението, защото обратното действие носи сериозни рискове за правната и икономическата сигурност.\r\n\t \r\n\tПри гласуването седем депутати от ГЕРБ и ДПС бяха \"за\", а четиримата от БСП \"въздържал се\". Вотът мина буквално на ръба на кворума в правната комисия, която има 22-ма членове.\r\n\t \r\n\tВ заключение Йордан Цонев благодари на ГЕРБ и обяви, че оттук нататък смята закона за \"едно общо дело\". След това той отново се върна към задочното си заяждане с Христо Иванов и каза, че ДПС се интересува от всички позиции, но специално Христо Иванов като правосъден министър е могъл да направи много за решаване на проблема с КТБ, но не е сторил нищо. Цонев не поясни какви точно са претенциите му към Иванов.", "date": "2017.11.16", "title": "ГЕРБ и ДПС дадоха зелена светлина на закона \"Пеевски\" за КТБ"}
{"url": "http://www.mediapool.bg/predsrochnite-izbori-stavat-vse-po-neizbezhni-news271922.html", "text": "Изглежда, че парламентът е на ръба на самоубийството от тъпота, липса на всякаква идея за бъдещето и примитивен популизъм. На пръв поглед, Борисов се превръща в Орешарски – виси на златния пръст на Атака, трябва да се моли на опозицията да се върне в парламента, а Пеевски го поглъща както питон налапва заек. Всъщност, разпада се самият парламентаризъм, умира демократичният и правов ред в страната. Познатата ни полу-демократична република пред очите ни метаморфозира в една все по-авторитарна джамахирия.\r\n\tОтказът от реформи, рутинното погазване на основни принципи на правовата държава, продължаващото подчиняване на съдебната власт, ударното изграждане на репресивни институции, мачкането на неугодни журналисти и издатели, атаката срещу правото на собственост и задушаването на предприемачеството, опитът за силово връщане на държавата-бухалка в икономиката, заигравките с Путиновия режим, и последно – изплискването със запушването на устата дори на една такава казионна опозиция като БСП – всичко това не са хаотични съвпадения. Това е част от координиран опит за ударно завземане на още по-голям хап от публичната власт и икономическо влияние.\r\n\tДокато ЕС си затваря очите за случващото се у нас, силите на Дълбоката държава опитват да установят окончателна доминация във всички области на обществения живот, в които до сега не са имали пълен контрол. Под булото на пропагандата за Евро-председателството и външно-политическите успехи на Борисов, Пеевски и клановете на ДС зад него опитват да установят нов тип режим, при който преструвките на демокрация, игрите с няколкото системни контролирани партии (ГЕРБ, ДПС, БСП и ПФ) и сезонни ГМОта, толерирането на области на независимост в икономиката, медиите и съда, стават ненужен дискомфорт.\r\n\tУбеден съм, че поръчителите на тази кампания подценяват обществото ни и реакцията ще ги изненада, както ги изненада 14 юни 2013 г. Гневът се надига. Бъдете сигурни, че когато дойде моментът за това, демократична управленска алтернатива, готова да възстанови правовия ред, да проведе реално пречистване на институциите и да върне бъдещето в политиката ни, ще има. Предсрочните избори стават все по-неизбежни. Ние, заедно с партньорите ни от демократичната общност, ще бъдем готови за тях.", "date": "2017.11.16", "title": "Предсрочните избори стават все по-неизбежни"}
{"url": "http://www.mediapool.bg/neuvazhenie-na-bnb-yadosa-deputatite-news271920.html", "text": "Най-високоплатената държавна институция – Българската народна банка (БНБ), не благоволи да прати нито един от шефовете си в парламента в четвъртък, за да представи пред депутатите  срещу злоупотребите при кредитирането на свързани лица.\r\n\tВ понеделник председателят на бюджетната комисия Менда Стоянова от ГЕРБ внесе законопроекта на БНБ по \"бързата“ процедура, т. е. без съгласуване между институциите, с цел той да бъде придвижен в кратки срокове. Централната банка обаче, вместо да подкрепи собствения си проект поне с присъствието на подуправител, каквато е практиката, прати на депутатите директор на дирекция и началник на отдел.\r\n\tХодът на БНБ ядоса народните представители от всички партии, като дори вносителката на текстовете Менда Стоянова изрази недоволство и поиска въпросите й към управата на централната банка поне да се запишат в протокола.\r\n\t\"Няма да разглеждаме такъв законопроект в отсъствието на подуправител. Това е най-високоплатената държавна институция. Сега си пият кафето на 100 м от нас. Като си изпият кафето, да дойдат и ще гласуваме“, заяви Румен Гечев от БСП.\r\n\tПреди да допусне фалита на КТБ, предишният шеф на централната банка Иван Искров получаваше за работата си в централната банка към 19 000 лв. на месец, а подуправителите – по около 17 000 лв., тоест 4-5 пъти повече от депутатите и в пъти повече от ръководствата на другите държавни институции.\r\n\tЙордан Цонев от ДПС пък се ядоса от самите текстове и заяви, че партията му е категорично против проекта.\r\n\tОказа се, че седмината шефове на БНБ имали управителен съвет и затова никой от тях не могъл да отиде в парламента.\r\n\tОколо 4 години след като БНБ допусна КТБ да бъде източена предимно чрез свързани лица, централната банка най-накрая се сети да затегне контрола върху този тип кредитиране чрез законопроект, наложен й от МВФ и Европейската комисия. Целта на проекта, който съдържа доста широки и на места трудно приложими разпоредби, е да се затегне кредитирането на свързани лица, като се разшири кръгът на наблюдаваните лица и на видовете сделки и като се създаде механизъм за докладването им в БНБ.\r\n\tВ кръга на свързаните лица вече ще влизат и фирми, върху които акционерите или администраторите на дадена банка имат непряк контрол, а също и лицата, с които шефовете и служителите на трезорите живеят във фактическо съжителство.\r\n\tСпоред друга разпоредба за свързани субекти ще се считат и \"лицата, които упражняват пряко или непряко контрол върху банката“, а също и \"други лица, за които банката е установила икономическа или делова свързаност съгласно индикатори, определени в наредба“.\r\n\tВ момента подобни заеми се отпускат с решение на управителния съвет на финансовата институция, докато занапред ще се иска и предварително одобрение от надзорния съвет.\r\n\tСпоред проекта, внесен от Менда Стоянова, банките ще приемат вътрешни правила за наблюдение и докладване на кредитите към свързани лица. От трезорите ще се изисква да изработят механизъм, по който да стигат до \"действителния собственик\" на кредитополучателите си.\r\n\tБНБ пък ще разпише наредба, с която банките ще й докладват кредитите си към свързани лица по специални правила.\r\n\t\"Защо толкова години след фалита на КТБ правите тези предложения\", попита задочно отсъстващите шефове на централната банка Менда Стоянова. Тя се поинтересува и как ще се избегне субективният фактор в \"Банков надзор\" при определянето на свързаността.\r\n\tДиректорката на дирекция в централната банка отговори вместо шефовете си, че проектът се внасял сега, защото инспекторите на БНБ установили проблеми в тази сфера. В същото време от думите й се разбра, че проектът всъщност е мотивиран от поет от БНБ ангажимент пред МВФ през пролетта, когато фондът и Световната банка излязоха със сериозен доклад след мащабна проверка на финансовия сектор у нас (т. нар. FSAP). Същата препоръка към България - да ограничи кредитирането към свързани лица, бе отправена и от Европейската комисия.\r\n\t\"Значи правите промени само след намесата на външни институции\", репликира Стоянова, но не получи ясни отговори.\r\n\tЗаради неуважението към върховната демократична институция у нас – парламента, Менда Стоянова обяви, че ще поиска специално заседание на бюджетната комисия за изслушване на ръководството на БНБ.\r\n\t\"Въпросът не е дали шефовете на БНБ ще дойдат или не. Чудя се как г-жа Стоянова е поела ангажимента по бързата процедура да внесе такъв законопроект без позицията на Асоциацията на банките в България, на одиторите, които правиха проверката на активите на банковата система м. г.\", заяви Йордан Цонев от ДПС.\r\n\t\"Кои са свързаните лица? Този законопроект е бланково разрешение на \"Банков надзор\" да прави каквото поиска. Отложете точката и оттеглете законопроекта от дневния ред\", разгневи се Цонев.\r\n\tВ крайна сметка Менда Стоянова убеди патриотите да подкрепят текстовете на първо четене, като междувременно се поискат становищата на заинтересованите страни. В резултат той бе приет на първо четене от комисията с 11 гласа \"за\", 2 \"против\" (ДПС) и 6 \"въздържали се\" (основно БСП).", "date": "2017.11.16", "title": "Неуважение на БНБ ядоса депутатите"}
{"url": "http://www.mediapool.bg/bivshiyat-kmet-na-haskovo-poluchi-2-g-uslovno-za-sabaryane-na-sgrada-news271926.html", "text": "Хасковският окръжен съд е отсъдил двегодишна условна присъда за бившия кмет на Хасково Георги Иванов, съобщи бТВ. Той е осъден заради събарянето на бившия затвор в града, който е бил паметник на културата от национално значение.\r\n\t \r\n\tГеорги Иванов ще трябва да плати 3 хил. лв. глоба, а съдът му забрани да заема държавна или обществена длъжност в следващите 3 години.\r\n\t \r\n\t\"Досега прокуратурата имаше два опита да осъди г-н Иванов, този път – третия, е успешен. Ние сме удовлетворени от вида и размера на наказанието. То почти се доближава до това, което поискахме“, коментира окръжният прокурор на Хасково Иван Стоянов.\r\n\t \n\n\r\n\tГеорги Иванов отказа коментар след края на процеса, но адвокатът му Константин Симеонов каза, че ще обжалва решението на съда.", "date": "2017.11.16", "title": "Бившият кмет на Хасково получи 2 г. условно за събаряне на сграда"}
{"url": "http://www.mediapool.bg/lukarski-dopusna-sds-da-se-obedini-s-levite-deos-i-zelenite-news271927.html", "text": "СДС вече допуска обединение с \"леви\" партии. Като според лидера на партията Божидар Лукарски такива са ДЕОС и \"Зелените\".\r\n\t\"Много ще е трудно някой да ме убеди, че тези две политически сили са десни. Именно заради това мисля, че обединението може да дойде и с някои центристки или леви партии\", каза той пред бТВ.\r\n\tПо думите на Лукарски няма голям напредък в последните дни по темата с обединението на десните партии. Въпреки това обаче промяната в мнението на Лукарски е видима, тъй като преди месец той изобщо изключи възможността за преговори с недесни формации. \r\n\tНе е ясно обаче дали останалите партии са променили мнението си, след като лидерите на \"Да, България\" и ДСБ Христо Иванов и Атанас Атанасов съобщиха, че няма да преговарят с Лукарски. \r\n\tЛидерът на СДС добави още, че идеята на ГЕРБ за падане на давността за разследване на сделките по приватизацията са по-скоро пиар кампания на управляващата партия. Според него промените в конституцията няма да могат да минат през Конституционния съд. Бившият икономически министър посочи, че има други проблеми, на които не е обърнато достатъчно внимание.", "date": "2017.11.16", "title": "Лукарски допусна СДС да се обедини с \"левите\" ДЕОС и Зелените"}
{"url": "http://www.mediapool.bg/ns-za-treti-pat-otryaza-goranov-za-po-nisak-tavan-na-kesh-plashtaniyata-news271924.html", "text": "И третият опит на финансовия министър Владислав Горанов за сваляне на тавана на кешовите плащания от 10 000 лв. на 5000 лв. е на път да се провали, след като бюджетната комисия в четвъртък отхвърли предложението на принципа \"всички срещу ГЕРБ\".\r\n\tТова стана с второто гласуване на данъчните промени за 2018 г. Очаква се съотношението на силите да се запази и в пленарна зала.\r\n\tПървият път, когато Министерството на финансите предложи промяната като мярка за борба със сивата икономика, беше по време на втория кабинет на ГЕРБ, а вторият път - в самото начало на третия мандат на Бойко Борисов. И двата пъти досега мярката не събра парламентарна подкрепа и таванът остана 10 000 лв., въпреки че втория път МФ бе предложило график, по който таванът да падне дори на 1000 лв. до няколко години. Сега идеята не се ползва с подкрепата на патриотите и по всяка вероятност отново ще отпадне.\r\n\t\"Ще помоля Министерството на финансите предложения, които са отхвърлени, да не ни се внасят в следващите 6 месеца. Нямаме шизофрения\", коментира Йордан Цонев от ДПС.\r\n\tДепутатите от комисията одобриха и друга данъчна промяна, различна от първоначалните предложения на МФ.\r\n\tВедомството на Горанов настояваше от 2018 г. да отпадне 5-процентната отстъпка върху данъците на физическите лица при онлайн деклариране на доходите им.\r\n\tВ момента при подаване на годишната декларация електронно до 31 март се ползва отстъпка от 5% върху данъка за довнасяне от последните три месеца на предходната година, но не повече от 1000 лв. Освен това сега срокът за плащане на данъка за довнасяне е 30 април.\r\n\tДепутатите обаче гласуваха да запазят привилегията, но с известни ограничения. Срокът за подаване на формуляра и внасяне на данъка се скъсява до 31 януари, а облекчението се ограничава до максимум 500 лв.\r\n\tПредседателят на бюджетната комисия Менда Стоянова изнесе статистика от Националната агенция за приходите, според която 97.5% от хората, ползващи отстъпката, са спестили суми до 500 лв., а 2.5% от тях – от 500 лв. до 1000 лв. Общо от отстъпката фискът се е лишил през м. г. от 1.39 млн. лв., от които 0.483 млн. лв. са отишли при въпросните 2.5% от хората. Затова през 2018 г. отстъпката ще се намали до 500 лв. \"Към 60% от хората вече подават годишната си данъчна декларация електронно\", казаха още от НАП.\r\n\tОт 2018 г. фирмите са задължени да подават годишните си декларации за корпоративния данък само по електронен път. Предвиждаше се това изискване да важи и за самоосигуряващите се, но бюджетната комисия отхвърли и тази идея на МФ.\r\n\tДогодина фирмите ще имат срок до 15 март да представят в НАП справка за изплатените от тях през годината доходи на физически лица. Целта е НАП да възстановява по-бързо данъка на подалите декларация, а също и да се даде възможност гражданите коректно да декларират своите доходи, като им се предостави съответната електронна услуга за достъп до информацията с ПИК код. \"Това е и стъпка към въвеждане на предварително попълване на данъчните декларации от страна на приходната администрация\", обясниха от НАП.\r\n\t \r\n\tДава се и възможност гражданите да обявяват в годишната си декларация придобитите през годината необлагаеми доходи, например от социални помощи, продажба на имот или друго, а също и полученото имущество по наследство, завет или дарение или на базата на възстановено право на собственост. Целта е \"да се оптимизират процесите, свързани с проверки и ревизии на физическите лица във връзка със съпоставката между имуществото, придобито през течение на годината и декларираните от тях доходи\".\r\n\tВ момента, дори да иска, гражданинът не може да обяви необлагаемите си доходи, като това става само по време на проверка или ревизия. Така често граждани биват избирани за ревизия заради несъответствие, което впоследствие се оказва, че се дължи единствено на необлагаемите доходи.\r\n\tЗанапред НАП ще обявява в интернет списък на търговските обекти, които подлежат на запечатване за срок до един месец. Освен това мярката ще може да се прилага и по отношение на трети лица, които стопанисват обекта, предвиждат пък промените в Закона за ДДС.\r\n\t\"Предложението е с цел превенция срещу избягването на налагане на принудителната мярка чрез смяна на лицето, стопанисващо търговския обект, във времето между установяване на нарушението и привеждане в изпълнение на заповедта за налагане на мярката\", посочват от МФ. През лятото данъчните запечатаха стотици обекти по Черноморието, но срещу част от тях бяха заведени дела в съда с цел да се предотврати спирането на работа на обектите в разгара на сезона, което предизвика гнева на вицепремиера Валери Симеонов.\r\n\tПредлага се още съкращаване от 14-дневен на 7-дневен на срока за подаване на заявление в случаите на възникване на основание за регистрация по закона за ДДС.", "date": "2017.11.16", "title": "НС за трети път отряза Горанов за по-нисък таван на кеш плащанията"}
{"url": "http://www.mediapool.bg/balgarski-izlozhbi-v-luvara-shte-ima-i-v-sledvashtite-dve-godini-news271921.html", "text": "България ще бъде представена в Лувъра с още две изложби през 2018 г. и 2019 г. Споразумението за организирането им беше подписано в четвъртък в Париж от министъра на културата Боил Банов и президент-директора на Лувъра Жан-Люк Мартинез.\r\n\tДоговорът предвижда през следващата година в световния музей догодина да бъдат представени български културни ценности с акцент периода на Първото българско царство, а през 2019 г. - представяне на българската история от XVІ - ХVІІ век.\r\n\tНа подписването присъства и бившият министър на културата настоящ депутат от ГЕРБ Вежди Рашидов. По време на неговото участие във второто правителство на Бойко Борисов беше организирана първата изложба с български експонати в Лувъра \"Епопея на тракийските царе - археологически открития в България\".\r\n\t\"Това е наистина уникална институция и възможността да продължим нашето дългогодишно взаимодействие е изключителна за моята държава\", коментира министърът на културата Банов. Той благодари на Вежди Рашидов, че \"години наред се е борил със сърце и душа да се случи всичко това\".\r\n\tРашидов върна жеста, като благодари на Банов за приемствеността и на ръководството на Лувъра за \"възможността да представим уникалното си наследство пред света\".", "date": "2017.11.16", "title": "Български изложби в Лувъра ще има и в следващите две години"}
{"url": "http://www.mediapool.bg/onlain-platforma-predlaga-digitalni-uslugi-na-biznesa-news271925.html", "text": "Онлайн  за бизнеса като управление на автопарк, свързаност на продукти, проследяване на активи, използване на над 20 облачни услуги, пусна Мтел.\r\n\tИзцяло автоматизираният портал ще позволява на клиентите му да заявят, платят, активират и управляват  изключително богато портфолио от облачни решения на едно място в интернет пространството. Порталът е локализиран на български език, а продуктите, предлагани в него, са насочени към бизнес клиенти. Потребителите ще могат да заплащат закупените от тях услуги, както с кредитна или дебитна карта, така и с фактурата си от Мтел.\r\n\tНа платформата има над 20 \"облачни” услуги за бизнеса, разделени в три основни категории – бизнес приложения, услуги за онлайн присъствие и услуги за IT сигурност. Предлага се широк спектър от решения – от софтуер за проследяване на продажбите и постигане на по-висока ефективност, през интелигентни системи за организиране на контакти и задачи, оптимизиране на работата в екип и проследяване на сделки, до IT услуги като Microsoft Office 365 и антивирусна защита на e-mail, Wi-Fi мрежи и web сайтове.\r\n\t\"Следвайки своята амбиция да бъдем водещ телекомуникационен оператор и доставчик на цялостни технологични решения, ние поемаме в една логична посока, която ни превръща в изключително надежден и отговорен партньор за бизнеса в България. Мтел се стреми да покрие пълния спектър от телекомуникационни и IT услуги и считам, че със старта на новата платформа, ние не просто разширяваме портфолио си от продукти, но съдействаме за дигитализацията на бизнес процесите на нашите клиенти.”, заяви Михаил Семерджиев, старши мениджър \"Фиксирани услуги” в Мтел, цитиран в корпоративното прессъобщение.", "date": "2017.11.16", "title": "Онлайн платформа предлага дигитални услуги на бизнеса"}
