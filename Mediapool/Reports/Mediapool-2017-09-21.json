{"url": "http://www.mediapool.bg/papata-obeshta-nai-strogi-merki-sreshtu-sveshtenitsi-iznasilvachi-news269526.html", "text": "Папа Франциск обеща днес \"възможно най-строги мерки\" срещу свещеници, които изнасилват и извършват блудства с деца, и заяви, че ще се търси отговорност от епископите и други висши духовници, които ги прикриват, предаде Асошиейтед прес, цитирана от БТА в четвъртък.\r\n\tФранциск се срещна за първи път с консултативната си комисия за сексуалните посегателства - група външни експерти, назначени през 2014 г. да информират и съветват Светия отец и Католическата църква за най-добрите практики за недопускане на педофили в клира и за защита на децата.\r\n\tКомисията организираше образователни семинари в епархии по света, но срещна такава остра съпротива от страна на Ватикана на някои свои предложения, че най-видният й член - преживялата сексуално насилие ирландка Мери Колинс - през март разочарована я напусна.\r\n\tПравилникът и членовете на комисията подлежат на преразглеждане и още не е ясно дали бъдещият й състав ще продължи да включва хора, преживели сексуално насилие от страна на религиозни лица, посочва АП.\r\n\tВ днешното си изказване папата отново обеща \"нулева толерантност\" към сексуалните посегателства. Той каза, че изпитва дълбока болка и срам, че деца са били наранени от свещеници, от хора, които би трябва да заслужават най-голямо доверие.\r\n\t\"Искам да повторя днес, че Църквата ще отвърне с прилагане на най-строгите възможни мерки срещу онези, които са изневерили на задълженията си и са посегнали на Божии деца\", заяви Франциск и отбеляза, че подобни санкции трябва да се прилагат за всички, които работят в църковни институции.", "date": "2017.09.21", "title": "Папата обеща най-строги мерки срещу свещеници изнасилвачи"}
{"url": "http://www.mediapool.bg/poslanikat-na-kanada-vsichki-pechelim-sas-ceta-news269509.html", "text": "Откакто съм назначен за посланик на Канада, акредитиран за България, постоянно се впечатлявам от дълбочината на приятелството и връзката между нашите две държави, както и от силното и положително отношение между Канада и Европейския съюз. Днес, 21 септември, това специално отношение е особено забележимо, тъй като Всеобхватното икономическо и търговско споразумение между Канада и Европейския съюз, известно като СЕТА, влиза в сила чрез временно прилагане.\r\n\tОт тази сутрин това прогресивно споразумение за свободна търговия започна да увеличава двустранната търговия, насърчавайки нови икономически възможности и засилвайки икономическите отношения между нашите страни. Считано от днес 98% от всички тарифни ставки между Канада и ЕС ще бъдат премахнати.\r\n\tТова са добри новини за потребителите от двете страни на Атлантическия океан.\r\n\tТърговията между ЕС и Канада вече е значителна, но СЕТА е факторът, който ще донесе ползи за всички ни. Знам, че европейците очакват с нетърпение възможността за по-добър достъп до висококачествения канадски дървен материал, морски храни, медицински изделия и деликатеси, като например кленов сироп. Канадците ще се радват на по-голямо разнообразие от нови продукти в магазините като българско компютърно, телекомуникационно и електрическо оборудване, научни инструменти и разбира се, множество български хранителни специалитети като например вашите световноизвестни сирена и кисели млека.\r\n\tCETA дава на компаниите от Канада и ЕС безпрецедентен достъп до обществени поръчки. Това означава нови възможности както за канадския, така и за българския бизнес - и в частност за по-малките компании, които ще се ползват с по-голяма правна сигурност, по-добра мобилност за служителите на компаниите и повече опростени правила и процедури като цяло.\n\n\r\n\tНо СЕТА носи не само икономически ползи. Това е ново, прогресивно търговско споразумение, което се стреми да оформи глобализацията по положителен начин. Част от причината за новаторския характер на СЕТА е, че споразумението осигурява начин за икономически растеж, който увеличава правата на работниците и гарантира високо ниво на защита на околната среда. СЕТА защитава и възможността на правителството да регулира обществения интерес, като едновременно с това поддържа силни публични услуги.\r\n\tСЕТА изпраща безпогрешен сигнал, че Канада и ЕС вярват в отворените общности и отворените икономики, двете вървят ръка за ръка и могат да доведат до просперитет за всички наши граждани чрез нови инвестиции, нови бизнеси и нови работни места. СЕТА демонстрира, че въпреки тенденцията в тези несигурни времена няколко държави да погледнат навътре и изградят протекционистични бариери Канада, България и ЕС могат да водят чрез примера си. Основаваме се на нашата история на приятелство и сътрудничество, за да покажем на останалия свят, че прогресивната, взаимно изгодна и отворена търговия е възможна и постижима за всички.\r\n\tОсобено съм доволен, че СЕТА започва своето временно действие, когато България се подготвя за своя ред в ядрото на процеса за вземане на решения в Европа, който ще започне с председателството на България на Съвета на ЕС през 2018 г. С прилагането на СЕТА на практика канадците и българите ще докажат на останалата част от Европа и света как това търговско споразумение от ново поколение може да отрази нашите общи ценности, като допринесе за просперитета на двете нации. Със СЕТА всички ние сме печеливши.", "date": "2017.09.21", "title": "Посланикът на Канада: Всички печелим със CETA"}
{"url": "http://www.mediapool.bg/malkite-geroi-sharena-detska-ploshtadka-v-pirogov-ozhivi-bolnitsata-news269510.html", "text": "Месец преди официалното откриване на изцяло ремонтираните и интериорно преобразени детски клиники в болница \"Пирогов\", в двора се появи нова детска площадка, чието изграждане е част от инициативата \"Малките герои\" на Фондация  (ФАБ). Площадката е направена със средства на двама дарители, които са пожелали да останат анонимни. В момента тече реконструкция на детските отделения, които също ще бъдат напълно преобразени.\r\n\tЗа да бъде отбелязан и запомнен този ден, Фондацията посади до детската площадка сребърен бор, който да бъде украсяван за всяка Коледа.\r\n\tДиректорът на \"Пирогов\" проф. Асен Балтов коментира пред БНТ: \"Нервната атмосфера, адрелинът, който изръсваме постоянно в спешните структури и в операционните, мисля, че е нещо, което това тука ще го подобри\".\r\n\t\"Променя се обликът на всичките детски клиники, родителите и малките ни пациенти оценяват тази разлика и са много възторжени от това, което се случва тука\", д-р Христо Шивачев, началник на Клиника по детска хирургия.\r\n\tНа 23 октомври ще бъде официалното откриване на изцяло ремонтираните и интериорно преобразени детски клиники в болница \"Пирогов\".\r\n\t\"Създадохме \"Малките герои\" с грижа за децата на България, които се налага да се лекуват, и техните семейства. Инициативата е пример за това как само обединените усилия на всички – правителството, неправителствените организации, отговорния бизнес, медиите и гражданите, лекарите и ръководството на Пирогов в частност сега, могат да доведат до изключителен резултат. Поотделно всеки един от нас би постигнал много, но не толкова успешно\", каза Нанси Шилър, президент и главен изпълнителен директор на Фондацията като специално благодари на индивидуалните дарители за подкрепата, отзивичивостта и примера, който дават с жеста си.\n\n\r\n\t\"Чакахме това събитие, много отдавна. \"Малките герои\" е нагледно доказателство за смисъла на ползoтворните усилия, които Фондация \"Америка за България\" полага за България\", коментира Лин Дафт, председател на борда на директорите на Фондацията.\r\n\tИнициативата \"Малките герои\" е продължение на реално текущата реконструкция на детските отделения, която е финансирана от Министерство на здравеопазването. Подобренията обхващат три етажа.\r\n\tИнтериорното обогатяване става чрез добавяне на модерни, цветни и образователни компоненти и се финансира с дарения, предоставени от \"Америка за България\". Партньорите на инициативата са социално отговорни компании, медии и всички, които участват в DMS кампанията. Все още всеки желаеш да бъде герой на \"Малките герои\" може да се включи като изпрати SMS с текст DMS PIROGOV на 17 777. Патрон на инициативата е Григор Димитров.\r\n\t\"Америка за България\" стартира \"Малките герои\" за интериорното преобразяване в детското отделение на \"Пирогов\", така че то да има една по-гостоприемна и близка до възприятията на малките пациенти среда. Проектът по своеобразен начин продължава успеха на детския научен център  , където се преплитат възможностите за обучение и наука в специално създадена за деца среда. Цветността, богатите по съдържание стенописи, специфичните компоненти на заобикалящата среда и обзавеждането ще удивяват и смегчават стреса на децата и техните родители по време на престоя им в болницата. Супергероите олицетворяват трансформацията на превъплъщението от обикновен човек в същество със свръх сили и възможности. Малките герои имат силата да трансформират сами себе си – първоначално от болест към оздравяване, евентуално от детство към зрялост, от сегашното към бъдещето.", "date": "2017.09.21", "title": "\"Малките герои\": Шарена детска площадка в \"Пирогов\" оживи болницата"}
{"url": "http://www.mediapool.bg/raianear-speshno-tarsi-125-piloti-predlaga-bonusi-za-izvanredna-rabota-news269511.html", "text": "Ирландката нискотарифна авиокомпания \"Райънеър\" (Ryanair) планира да наеме 125 пилоти в следващите едва-две седмици. Това съобщи изпълнителният директор на превозвача Майкъл О'Лиъри, цитиран от \"Скай нюз\".\r\n\tСъобщението идва, след като компанията отмени около 2100 полета до края на октомври заради липса на летци. Това засегна около 315 000 клиенти на компанията и до момента й струва около 25 млн. евро. Освен това \"Райънеър\" е заплашена от 5 млн. евро глоба в Италия, ако се окаже, че не е спазила правата на пътниците.\r\n\tОфициалното обяснение за кризата е, че превозвачът е объркал графика с годишните отпуски на пилотите. Пред акционерите в компанията О'Лиъри обяви, че около 500 летци ще бъдат принудени да съкратят отпуските си от 4 на 3 седмици. Според директора на \"Райънеър\" за прилагането на мярката не е нужно съгласието на пилотите, а те ще могат да ползват едната седмица почивка през януари. О'Лиъри добави, че превозвачът има проблем с осигуряването на полетите не само през септември и октомври, но и през ноември.\r\n\t\r\n\tНеофициално служители на компанията твърдят, че недостигът на летци се дължи на масово напускане заради лошото отношение на мениджмънта и незадоволителните условия на труд.\n\n\r\n\tЗа да се справи с проблема, ръководството на компанията предложи на пилотите си бонус от 12 000 паунда или евро, ако се съгласят да работят извънредно. За вторите пилоти офертата е 6000 паунда или евро.\r\n\tЧаст от служителите в 14 бази на превозвача обаче са отказали офертата. Тя е била отправена към служители, които са направили поне 800 летателни часа през последната година, но много малко отговаряли на изискването. Освен това условията за получаване на бонуса били неясни. Пилотите настояват мениджмънтът да подобри условията на труд, а до тогава ще изпълняват само условията в договорите си и няма да работят извънредно.\r\n\tО'Лиъри обяви пред акционерите, че ще предложи допълнително 10 000 евро увеличение на заплатите на летците от базите в Лондон, Дъблин, Франкфурт и Берлин, ако \"помогнат\" в ситуацията. Не е ясно обаче ще се съгласят ли с офертата.\r\n\t\r\n\tСпоред британските медии и след октомври \"Райънеър\" може да изпитва затруднения в осигуряването на полетите си, тъй като служителите обсъждат дали да не се разболеят масово в знак на протест срещу ръководството. Подобно масово разболяване наскоро приземи част от самолетите на обявилата фалит германска компания \"Еър Берлин\" (Air Berlin).\r\n\tЗа \"Райънеър\" работят около 4200 летци. Част от тях нямат договори директно с превозвача, а са назначени през други фирми. Освен това пилотите не са обединени в синдикат, което увеличава правата на ръководството.\r\n\tВ сряда от компанията обявиха, че ще сменят полетите на 175 000 свои клиенти и са върнали парите на 63 000 други. Пътниците, чиито полети са отменени по-малко от 2 седмици преди времето, в което е трябвало да се състоят, имат право и на обезщетение, ако не сменят билетите си.\r\n\tВ същото време \"Райънеър\" обяви в сряда, че открива нова база в Бургас в края на март.\r\n\t\r\n\tМеждувременно италианските власти започнаха проверка дали \"Райънеър\" не е нарушил правата на клиентите си. Ирландската компания е най-големият превозвач в Италия в момента. Ако бъде открито нарушение, компанията може да бъде глобена с до 5 млн. евро.\r\n\tСпоред италианските власти в случая не може да се приложи правилото за непредвидени обстоятелства, тъй като проблемът на компанията е по-скоро организационен и предвидим. Това е едно от основанията, които превозвачът може да използва, ако отказва обезщетения на пътниците. Проверява се и дали клиентите на превозвача са били правилно уведомени за анулирането на полетите.\r\n\tВъпреки разследването за нарушения срещу ирландската компания, италианското правителство смята, че тя е подходящ кандидат за купуването на местния превозвач \"Алиталия\" (Alitalia). Миналата седмица от \"Райънеър\" обявиха, че финализират офертата си за превозвача.", "date": "2017.09.21", "title": "\"Райънеър\" спешно търси 125 пилоти, предлага бонуси за извънредна работа"}
{"url": "http://www.mediapool.bg/chaka-se-ruska-oferta-za-remont-na-balgarskite-mig-v-avionams-news269512.html", "text": "През ноември се очаква оферта от руската самолетна компания (РСК) \"МиГ\" за ремонт на 15 български изтребители МиГ-29 в пловдивския завод \"Авионамс\". Това съобщи вицепремиерът и министър на отбраната Красимир Каракачанов в парламента в четвъртък. Целта е да бъде удължен летаталният живот на машините до 2020-2030 г.\r\n\t\"Аз смятам, че ремонтът трябва да се осъществи с пряко договаряне между Министерство на отбраната и РСК \"МиГ\" без посредници, за да спестим разходи на данъкоплатеца\", заяви Каракачанов, според когото ремонтът трябва да стане в придобития от държавата през лятото завод \"Авионамс\". Работна група обаче ще прецени дали това е възможно.\r\n\t\"Мисля, че до началото-средата на ноември, ако се движим с тези темпове, ще имаме офертата колко би ни струвало това, и после да се пристъпи към сключване на договори\", каза той.\r\n\tИмаме подписан меморандум, те ни изпратиха писмо, с което са определили работната група, която трябва да дойде. В рамките на 30 работни дни тя трябва да обследва състоянието на самолетите, на двигателите, след което да се изготви оферта, очерта процедурите министърът.\r\n\tДругото, което, по думите му, трябва да се направи и икономическото министерство вече е предприело мерки, е отделна работна група да отиде в завода в Пловдив, за да види дали има нужната технологична и кадрова възможност за ремонтите, да се лицензират някои дейности, да се актуализира техническата документация.\n\n\r\n\tКаракачанов съобщи още, че в сряда се е провело редовното заседание на междуведомствения съвет между България и Русия, на което той е потвърдил пред представителите на РСК, че най-разумно е да няма посредници, а пряко договаряне между Министерството на отбраната и руската страна за обновяване на МиГ-овете.\r\n\tВъв връзка с доклада на временната комисия за изтребителите вицепремиерът повтори, че единият вариант е разговорите да започнат отново с трите фирми, подали в началото оферти. Ако НС не наложи нови ограничения, може да се разшири периметърът на разговорите, смята Каракачанов.\r\n\tДругата опция е изцяло нова процедура, която да бъде отворена, т.е. да бъдат допуснати оферти на държави извън ЕС и НАТО. По думите му, бихме могли да закупим самолети, произведени в страни от НАТО и ЕС, но в момента да са собственост на трета държава. Нека парламентът все пак официално да гласува, може в пленарната зала да има други решения, но ясно е, че ще се върви към нови преговори, подчерта Красимир Каракачанов.\r\n\t\"МО ще отиграе правилно топката, за мен е важно процедурата да е прозрачна, защото става въпрос за много пари – 1.5 млрд лв. за 8 самолета и веднага след това още толкова за други 8\", обясни той. По думите му, обаче е задължително самолетите да са нови. Все още не било ясно дали ще бъдат предвидени пари за нови изтребители в бюджет 2018.\r\n\tНамерението на правителството е трите проекта за модернизация на армията да вървят паралелно, подчерта Красимир Каракачанов. Проектът за бронираната машина тепърва стартирал, защото за него нямало пари в миналия бюджет.\r\n\tГоворейки за бюджета, военният министър обясни, че заплатите на военните догодина също трябва да бъдат увеличени. \"Радвам се, че премиерът проявява разбиране - не трябва да се пренебрегва сектор \"Сигурност\", служителите на МВР\", подчерта още вицепремиерът.", "date": "2017.09.21", "title": "Чака се руска оферта за ремонт на българските МиГ в \"Авионамс\""}
{"url": "http://www.mediapool.bg/deloto-kasim-dal-pokazva-kolko-lesno-se-podslushva-opozitsiyata-news269513.html", "text": "Основателят на Национална партия \"Свобода и достойнство\" (НПСД) и бивш зам.-председател на ДПС Касим Дал е осъдил МВР за незаконно подслушване, научи \r\n\t \r\n\tНа 2 октомври 2013 г., когато управлява кабинетът \"Орешарски\", в МВР постъпва анонимен сигнал срещу Касим Дал. В него се твърди, че на проведена в Турция среща е обсъдено и решено физическото ликвидиране на тогавашния лидер на ДПС Лютви Местан и депутата от партията Делян Пеевски. Към онзи момент Местан и Пеевски официално участват в управлението на държавата в коалиция с БСП.\r\n\t \r\n\tВ анонимката срещу Касим Дал се казва, че срещата в Турция е организирана от лице, което е негов много верен човек.\n\n\r\n\t \r\n\tТогавашният министър на вътрешните работи Цветлин Йовчев веднага разпорежда проверка. Сигналът е изпратен за сведение и на Национална служба \"Охрана\" (НСО). Главна дирекция \"Национална полиция\" образува преписка и започват оперативно – издирвателни мероприятия, които не водят до нищо. Така се стига до прилагането на специални разузнавателни средства срещу Дал. Те са разрешени от Софийския градски съд на 21 ноември 2013 г. По това време шефка на съда е скандалната Владимира Янева, която бе осъдена за разрешаване на незаконни СРС-та по казуса \"Червей\".\r\n\t \r\n\tПодслушването и следенето на Касим Дал е разрешено за срок от 60 дни. За резултатите от него са изготвяни ежемесечни аналитични справки, в които липсва информация, потвърждаваща анонимката. Докато тече цялото това слухтене, партията на Касим Дал НПСД става съучредител на Реформаторския блок. Коалицията официално се учредява на 20 декември – в разгара на подслушването. Така през телефона на Дал властите са можели да следят в реално време цялата активност на опозиционната коалиция.\r\n\t \r\n\tРазрешението на съда за подслушването на Касим Дал изтича на 21 януари 2014 година. Въпреки липсата на каквито и да е данни, които дори косвено да потвърждават информацията за готвено покушение срещу Местан и Пеевски, полицията решава да не спира подслушването на Дал, а оттам и на опозицията. Партиите от Реформаторският блок най-силно подкрепяха протестите срещу кабинета \"Орешарски\" и модела \"КОЙ\". По това време дясната коалиция се опитваше да състави листите си за изборите за Европейски парламент.\r\n\t \r\n\tНа 21 януари с резолюция на началника на отдел \"Криминална полиция\" е разпоредено да се използват останалите оперативни способи по Закона за СРС (следене, бръмбари и пр.) с цел установяване на допълнителни телефони, ползвани от Касим Дал.\r\n\t \r\n\tДо Софийския градски съд е пуснато ново искане за използване на СРС срещу основателя на НПСД. В него не е написано, че той вече е бил подслушван безрезултатно. Заради липсата на регистър на СРС (или друга причина) съдът дава ново разрешение за още 60 дни. Така цялата опозиционна коалиция е била подложена на телефонен контрол за общо четири месеца през Касим Дал.\r\n\t \r\n\tПо ирония, три години по-късно Касим Дал участва на парламентарни избори заедно с човека, когото е искал \"да убие\" – Лютви Местан, който след изгонването му от ДПС учреди своя партия и се съюзи с НПСД, която пък междувременно напусна Реформаторския блок.\r\n\t \r\n\tВ решението на Софийския районен съд за обезщетението от 3500 лв се казва, че през първите 60 дни Касим Дал е подслушван законно. Съдия Георги Чехларов пише, че МВР е нямало как да знае, че анонимният сигнал е неверен преди да се приложат СРС-тата. Той обаче посочва, че второто разрешение за подслушване е било напълно незаконно.\r\n\t \r\n\tДругите случаи\r\n\t \r\n\tБ.В.П. се събужда една сутрин от полицейска сценка, която включва разиграване на фалшива сцена на пожар пред блока и специално докарана за случая пожарна с включена сирена. На врата на Б.В.П се звъни, той отваря и вместо спасителите си вижда 6-7 полицаи. Той незабавно се оказва с опрян в слепоочието пистолет. Полицаите му обясняват, че \"търсят кюлче злато\". Всичко това се случва пред 18-годишната му дъщеря.\r\n\t \r\n\tСъщия ден човекът е арестуван и привлечен като обвиняем за извършване на банкова дейност без лиценз. Няколко години по-късно, когато обвиняемият е оправдан, Б.В.П изпраща молба до Бюрото за СРС да бъде проверено дали е бил подслушван. Оказва, че това е точно така. Той обаче не е подслушван за нелицензирана банкова дейност, а за пране на пари. Покрай това съдът е издал разрешение за подслушване и на майка му.\r\n\t \r\n\tРезултатът от подслушването оневинява Б.В.П., но материалите не са приложени към внесеното в съда наказателно дело срещу него. Пловдивският окръжен съд осъжда прокуратурата да заплати на потърпевшия 12 000 лева заради подслушването и незаконно повдигнатото му обвинение.\r\n\t \r\n\tТретият случай е на подслушвано по искане на полицията пернишко семейство. Целта на МВР е да издири сина им, който трябва да бъде вкаран в затвора за изпълнение на присъда. Така родителите са подслушвани в продължение на 120 дни заедно с цялата приятелска компания на сина им. Тя включва общо 21 телефона. Проблемът в случая е, че законът позволява употребата на СРС за разкриване на тежки умишлени престъпления. Укриването на избягал престъпник не попада в тази хипотеза и семейството е било подложено на тежък тормоз. За това двамата родители са обезщетени с общо 4000 лв.\r\n\t \r\n\tНационалното бюро за контрол на СРС е установило до този момент 20 случая на незаконно подслушвани граждани, сочи справката на институцията, предоставена на \r\n\t \r\n\tЕдва три от тези осем дела са приключили на първа инстанция. Само пред Софийския градски съд висят искове за 200 000 лв от потърпевши от незаконно подслушване.", "date": "2017.09.21", "title": "Делото \"Касим Дал\" показва колко лесно се подслушва опозицията"}
{"url": "http://www.mediapool.bg/po-malko-evropari-za-fermerite-sled-2020-g-news269514.html", "text": "По-малко пари за земеделие от европейския бюджет и повече финансов инженеринг с кредитни и гаранционни схеми. Това ги очаква фермерите след 2020 г., стана ясно на дискусия за бъдещето на европейската Обща селскостопанска политика (ОСП), организирана от Института за агростратегии и иновации и \"ИнтелиАгро\".\r\n\tПрез 2017 г. във всички страни върви дебат за бъдещето на ОСП. Мненията на фермерите и европейските граждани ще бъдат взети под внимание при формирането на политиката по нея. През май 2018 г. Европейската комисия трябва да излезе с предложение за многогодишната финансова рамка за следващия планов период, а през 2019 г. да започнат дискусиите по нея, посочи Иман Бут, зам.-директор на Генерална дирекция \"Земеделие\" в ЕК.\r\n\t\r\n\tДебатът за бъдещето на ОСП е част от темата за целия европейски бюджет след 2020 г. и дебат за бъдещето на Европа, заяви вицепремиерът Томислав Дончев.\r\n\t\"Консумативният подход \"дайте ни, защото...\" не върши работа. Те по-скоро дразнят и имат обратен ефект. Най-силните аргументи са рационалните, които водят към общоевропейски ползи\", каза Дончев.\n\n\r\n\t\"Не ми се иска да се води вътрешна война между различните политики, които изграждат европейския бюджет – например ОСП срещу кохезионната политика. Всяка политика има смисъл, полза и добавена стойност. \"Приятелският огън\" не допринася за по-добър европейски бюджет\", допълни вицепремиерът по еврофондовете.\r\n\t\r\n\t\"Фермерската общност няма апетит да се променя\", каза Иман Бут. \"Сегашната ОСП обаче не ни дава желаните резултати и промени са нужни. Няма да правим революция, но искаме еволюция\", допълни той.\r\n\t\"След \"Брекзит\" или ще се справяме с намален бюджет, или ще трябва да се плаща повече (увеличаване на вноските на страните членки). Светът се промени и защитата на Европа и миграцията също изискват пари\", посочи представителят на ЕК.\r\n\tСелското стопанство \"не е най-големият играч\" и не е сред приоритетните политики на ЕС, каза Бут. Според него в бъдеще е необходима по-голяма гъвкавост между перата в бюджета, което означава по-малка предсказуемост за земеделците.\r\n\tДиректните плащания може да се обвържат с мерките за опазването на околната среда, каза Бут.\r\n\tКакъв да бъде балансът между двата стълба на селскостопанската политика – директните плащания и инвестиционните мерки, трябва да се реши от държавите членки, допълни представителят на ЕК.\r\n\t\r\n\tЗемеделският министър Румен Порожанов призова ЕК да направи сценарии на бюджета при намаление с 10% на средствата за ОСП, за да се види как това ще се отрази на конкурентоспособността на европейските фермери спрямо тези от развиващите се страни.\r\n\tСпоред Порожанов българските фермери може да се окажат в добра позиция, ако вътре в ЕС се постигне балансиране на нивата на субсидиране на земеделците между отделните държави. Това по принцип е трудно за постигане. Причината е, че част от страните извън европейските субсидии сами финансират селското стопанство. За това и българските фермери настояват на европейско ниво да се забрани субсидирането на сектора от държавния бюджет или поне да се ограничи до 30 на сто.\r\n\tПорожанов каза, че призивът за опростяване на правилата \"малко ме плаши\", защото след всяко опростяване те стават все по-сложни. \"Когато дойде одитор, опростяването е до запетайката\", каза земеделският министър. Той даде пример с проверяващи от външна фирма, които изобщо не познавали българския Закон за обществените поръчки и излезли с \"безумен доклад\", който няма нищо общо с реалността. Това е коствало на българската страна месеци и години на кореспонденция с ЕК до изясняване на случая. За това земеделският министър иска \"по-малко бюрокрация и повече доверие\".\r\n\t\"Не съм фен на мерките 10 и 11 (агроекология и климат и биологично земеделие)... Не искам да чувам и думата гъска\", каза Порожанов по повод големите плащания, които се правят в момента за . Предшественикът му Христо Бозуков дори спря приема по тези мерки, защото по думите му .\r\n\tРумен Порожанов каза, че земеделският сектор у нас е на много добро ниво и разказа какви усилия му е коствало да убеди и премиера Бойко Борисов в това.\r\n\t\r\n\tБългарските фермери също не искат радикална промяна на общата селскостопанска политика, като останалите в ЕС, показва проучване направено в рамките на инициативата на Институт за .\r\n\tПроучването е показало, че липсва достатъчно познаване на ОСП дори сред бранша, каза Николай Вълканов от \"ИнтелиАгро\". По думите му има съществени различия между отраслите за ролята на втория стълб (инвестиционните мерки), управлението на риска и веригата на храните.\r\n\tЕдинодушно е мнението на българските фермери, че ОСП има нужда от опростяване, намаляване на бюрокрацията и въвеждането на електронното управление в сектора.\r\n\tФермерите искат премахне на дофинансирането на земеделието от националните правителства, защото води до изкривяване на конкурентоспособността. Настояват за запазване на директните плащания, обвързаната подкрепа и тавана на субсидиите, но при завишен контрол. Допълнителната помощ за малките стопанства трябва да бъде временна и да създава реални предпоставки за растеж и развитие, показва още проучването.\r\n\t\"Българските фермери имат проблем с наваксването на производителността спрямо ЕС и инвестициите. Трябва да сме наясно и какво е възможно да се случи след 2020 г. - да изберем два, три приоритета и да настояваме за тях. Трябва да се фокусираме как с по-малкото ресурс да постигнем по-силен резултат\", препоръча Вълканов.\r\n\tИзпълнителният директор на \"УниКредит Булбанк\" Левон Хампарцумян заяви, че агросекторът има огромен потенциал, а банкерите интерес от развитието му.\r\n\tСпоред него сложното в момента администриране на агросубсидирането трябва да се промени. От друга страна, ако един бизнес е базиран на субсидиите, той е изключително неустойчив. Важно е да се намерят бизнес модели, при които субсидиите подпомагат добрите да стават по-добри, без да са цел на съществуването на този бизнес, препоръча Хампарцумян.\r\n\tТой каза още, че банката е готова да подкрепи сдружаването, което да позволи на малките да станат конкурентоспособни, а не просто субсидирани.", "date": "2017.09.21", "title": "По-малко европари за фермерите след 2020 г."}
{"url": "http://www.mediapool.bg/kanadskiyat-premier-se-poyavi-na-biznes-forum-s-chubaka-chorapi-news269515.html", "text": "Канадският премиер Джъстин Трюдо предизвика учудване с хлапашкото си поведение по време на бизнес форум в Ню Йорк, на който се появи обул чорапи с образа на героя от \"Междузвездни войни\" Чубака, предаде Фокс нюз.\r\n\tЦелта на събитието, организирано от агенция \"Блумбърг\", беше да хвърли мост над пропастта между икономическите виждания на бизнес лидерите и политиците, но Трюдо използва форума, за да демонстрира своето хъшлашко поведение.\r\n\tТова не е първият път, в който Трюдо кара хората да обсъждат носените от него шантави чорапи. Пъстрите и привличащи хорските погледи чорапи станаха запазена марка за канадския премиер. Сега част от хората се забавляваха с решението му да се появи с Чубака чорапи на сериозен бизнес форум, но много изразиха възмущението си. Въпроси как нелепите чорапи на Трюдо помагат на канадската икономика, обвинения в позьорство и призиви да спре с детинското си поведение, заляха социалните мрежи.", "date": "2017.09.21", "title": "Канадският премиер се появи на бизнес форум с Чубака чорапи"}
{"url": "http://www.mediapool.bg/informatsionno-obsluzhvane-shte-pravi-saita-na-evropredsedatelstvoto-news269516.html", "text": "\"Информационно обслужване” АД ще разработи сайта на Българското председателство на Съвета на ЕС. Държавната фирмата беше единственият кандидат за изпълнител, след като срокът на подновената обществена поръчка с предмет \"Изработване, дизайн и техническа поддръжка на интернет сайт и мобилно приложение за нуждите на Министерството за Българското председателство на Съвета на ЕС 2018; предоставяне на хостинг и стрийминг” беше удължен с три дни.\r\n\tПредложението на участника съответства на изискванията, посочени в техническата спецификация, а общата предложена цена за цялостно изпълнение – 69 900 лв. без ДДС, не надхвърля определения финансов ресурс от 70 000 лева без ДДС. \"Информационно обслужване“ АД е посочил като срок за изпълнение на проекта 20 календарни дни от подписване на договора. Фирмата е предоставила и методология за изпълнение на поръчката, която отговаря на изискванията на възложителя.\r\n\tПроцедурата за разработване на страницата на първото българско европредседателство беше подновена в началото на септември с променени условия. Причината беше, че нито един от тримата кандидати, явили се тогава, не успя да покрие изискванията на първата обществена поръчка за сайта.\r\n\t\"Информационно обслужване” АД ще изгради сайта на Българското председателство по образец и насоки на Генералния секретариат на Съвета на ЕС. Порталът ще е на четири езика, ще е съобразен с нуждите на хората с увреждания, ще предоставя информация, снимки и видеа от събитията по време на председателството.\r\n\tСайтът ще дава възможност да се гледат пряко или на запис откритите дебати чрез лайвстрийминг.\n\n\r\n\tПорталът ще осъществява връзката с акредитационната система, през която ще се регистрират журналистите, желаещи да посетят събитията от календара на председателството.\r\n\tДостъпът до него ще бъде свободен, както и до всички публикувани статии, документи, прессъобщения, снимки и видеа.\r\n\tКъм страницата ще бъде разработено мобилно приложение, което да допълва ролята ѝ на основен източник на информация за председателството.", "date": "2017.09.21", "title": "\"Информационно обслужване\" ще прави сайта на европредседателството"}
{"url": "http://www.mediapool.bg/bsp-dade-svoyata-lepta-kam-paralelnata-darzhava-news269481.html", "text": ".\r\n\tТези думи принадлежат на лидера на БСП Корнелия Нинова, казани на 4 август т.г. в защита на анкитокорупционния проектозакон на левицата, който има претенциите да е алтернативен на проекта на ГЕРБ, както и самата БСП претендира да е алтернатива на сегашното управление.\r\n\tОще преди внасянето и на двата проекта обаче социалистите получиха златна възможност да се докажат като нещо по-различно от управляващите по отношение на съдебната реформа и борбата с корупцията. На 20 септември  (ВСС) – ключов орган за съдебната власт, при това доказано компрометиран и остро критикуван в последователни доклади на Европейската комисия.\r\n\tТова, което се случи, беше, че паралелната държава си избра парламентарната квота във ВСС, при това със съвсем директното участие на социалистите.\r\n\tЗа разлика от ГЕРБ, ДПС и \"Обединени патриоти\", левицата номинира повече кандидати за ВСС, отколкото й се \"полагаха\" според негласния пазарлък. И вместо да заложи на истинска публичност, да настоява за истинска състезателна процедура и да търси партньорство с независими експерти и организации за налагането й, БСП предпочете да се сниши. По същия потаен начин, по който партиите си разделиха баницата \"ВСС\" преди лятната ваканция, така след края й Нинова се е опитала да издейства четири вместо три бройки за БСП, евентуално за сметка на ДПС. Номерът обаче не е минал, защото ГЕРБ не са се съгласили.\r\n\tТака се стигна до предизвестения финал. Имената се знаеха предварително, квотното разпределение – също. Концепциите нямаха никакво значение, а правната комисия в НС заключи, че всички кандидати имат неоспорими професионални и морали качества. Социалистите дадоха своя принос и към , като удобно се разсеяха и не зададоха нито един въпрос на кандидатите за ВСС.\n\n\r\n\tНа въпросното \"изслушване\" се разбра, че водещи при избора на кандидатите няма да бъдат нито идеите им за реформи, нито готовността им да отстояват независимостта на съдебната власт. Напротив – професионалните биографии на \"правилните\" кандидати не просто подсказват, те направо показват, че новият състав на ВСС ще следва всички лоши практики от настоящия.\r\n\tНовата процедура, изискваща квалифицирано мнозинство от 160 глас за избора, която според партиите трябваше да е гарант за широко съгласие, не се оказа нищо по-различно от съглашение. Пазарлък, в който обаче решаваща роля имаше БСП. Не поради друга причина, а заради 80-те депутати, от които се състои парламентарната й група.\r\n\tВ този смисъл левицата, ако наистина искаше да се бори с паралелната държава, имаше възможност поне да я освети. Това обаче не се случи, защото в БСП изчислиха, че е по-добре да имат пай от нея, отколкото да я взривят.\r\n\tЕто защо социалистите прецениха, че няма нужда да разобличават омертата, блокирайки избора със своите 80 депутати. Нещо повече, те оставиха ГЕРБ и ДПС да решат кои трима от шестте номинирани от БСП да влязат в съдебния съвет. При това с ясното знание, че няма как ДПС и хората на Борисов да подкрепят Марина Михайлова - единственият съдия във ВАС, който поиска отнемане на хидроложкия хонорар на Доган.\r\n\tЗа сметка на това обаче с активното съдействие на БСП в новия ВСС влезе съдия Стефан Гроздев (\"квота\" на ДПС). Магистрат, чието име се свързва с противоречиви решения по редица търговски дела, част от които обслужват интереси, зад които прозира Делян Пеевски. Влезе и съдията, който при предходно свое \"пребиваване\" във ВСС завихри редица скандали, един от които е подмяната на протокол от решение на кадровия орган на съдебната власт. Става дума за номинирания от ГЕРБ Боян Магдалинчев, който не бе попитан от официалните депутати на паралелната държава и за скандалите, в които е замесен, около случайното разпределение на делата във ВАС.\r\n\tВотът за членовете на ВСС беше безценна възможност за БСП да докаже не просто с лозунги, а реално, че е някаква алтернатива на модела, известен като \"КОЙ\". Тя обаче не го стори. Нещо повече – с охота се вписа в схемата, както винаги досега.\r\n\tВписа се дори и с това, че плахо чрез Крум Зарков \"изговори\" от парламентарната трибуна договорката между партиите, но ... накрая я легитимира. Вписа се с факта, че от пленарна зала удобно отстъваше партийният лидер Корнелия Нинова. Също както на Борисов му се бе наложило да говори по телефона, извън пленарна зала, докато вътре Делян Пеевски бе гласуван за шеф на ДАНС.", "date": "2017.09.21", "title": "БСП даде своята лепта към паралелната държава"}
{"url": "http://www.mediapool.bg/shesti-arestuvan-za-bombenata-ataka-v-londonskoto-metro-news269485.html", "text": "Британската полиция задържа 17-годишно момче, заподозряно за участие в бомбената атака в лондонското метро миналия петък, предаде ДПА в четвъртък.\r\n\tТова е общо шестият арестуван по случая за последната седмица. Младежът е бил заловен в южния лондонски окръг Торнтън Хийт, съобщи в комюнике местната полиция.\r\n\t\"Държим шестима мъже под стража и продължаваме претърсвянето на пет адреса\", заяви ръководителят на антитерористичното звено Дийн Хейдън.\r\n\tПреди ден разследващите задържаха двама мъже на 48 и 30 години в Нюпорт, Уелс, след като предния ден в същия град бе задържан и 25-годишен мъж.\r\n\tОще двама заподозрени от района на Лондон, съответно на 18 и на 21 години, бяха арестувани по-рано, след като самоделна бомба частично се врзиви в петък във влак на лондонската метростанция \"Парсънс Грийн\" и рани около 30 души.", "date": "2017.09.21", "title": "Шести арестуван за бомбената атака в лондонското метро"}
{"url": "http://www.mediapool.bg/chlenovete-na-vss-se-gotvyat-da-si-tragnat-s-glasuvanite-ot-tyah-solidni-bonusi-news269486.html", "text": "Избираемите членове на Висшия съдебен съвет (ВСС), чийто мандат изтича на 3 октомври, се готвят да си тръгнат от съвета със солидни бонуси, които самите те си гласуваха през март т.г.\r\n\tЕдинствено Калин Калпакчиев и Соня Найденова са декларирали, че не желаят да получат въпросните обезщетения, каквито принципно се полагат на магистратите при напускане, съобщи сайтът \"Де факто\".\r\n\tБонусите бяха гласувани на 16 март, като повечето членове на съвета тогава подкрепиха предложението стажът във ВСС и в Инспектората към него да се зачита за магистратски стаж, въпреки че в закона няма подобно нещо. Максималното обезщетение в тази хипотеза е 20 брутни заплати.\r\n\tПо време на обсъждането на темата през март малцинството в съвета категорично се противопостави, определяйки привилегията като \"мнима и недопустима\", тъй като подобно приравняване липсва в Закона за съдебната власт, но в крайна сметка то бе прието.\r\n\tЧленовете на ВСС получават най-високите заплати в системата, равни на тези на председателите на двете върховни съдилища и на главния прокурор. Възнагражденията бяха определени от парламента по настояване на самите членове на ВСС.\r\n\tПо информация на електронното издание на 13 септември представляващият съвета Димитър Узунов е възложил на главния секретар да събере необходимата информация, свързана с определяне размера на обезщетението на всеки член на кадровия орган, да се подготвят заповедите и парите да бъдат платени до 3 октомври, когато изтича мандатът на настоящия състав на съвета.", "date": "2017.09.21", "title": "Членовете на ВСС се готвят да си тръгнат с гласуваните от тях солидни бонуси"}
{"url": "http://www.mediapool.bg/reks-tilarsan-sasht-imat-golemi-problemi-s-yadrenoto-sporazumenie-s-iran-news269487.html", "text": "САЩ имат \"големи проблеми\" със сключеното през 2015 г. международно споразумение за ядрената програма на Иран, обяви за пореден път държавният секретар на Съединените щати Рекс Тилърсън, след като проведе \"конкретен\" разговор по темата с иранския му колега Мохамад Джавад Зариф, предава в четвъртък Франс прес.\r\n\tПо думите му Техеран \"технически се придържа\" към сделката, но тя не си е изпълнила целта.\r\n\tАмериканският държавен секретар каза пред репортери в централата на ООН, че страните, договорили споразумението, са имали ясното очакване, че една от ползите от него ще бъде отстраняването на сериозните заплахи, тегнещи над региона. Въпреки това Иран продължава да подкрепя сирийския режим, извършва зловредни действия в киберпространството, разработва балистични ракети, които застрашават стабилността в региона, изпраща оръжия в Йемен, Сирия и Ирак, смята Тилърсън.\r\n\t\"Откакто споразумението бе потвърдено, видяхме всичко друго, но не и по-мирен и стабилен регион\", заяви той, цитиран от ДПА. По думите му президентът на САЩ Доналд Тръмп вече е взел решение дали да оттегли страната от споразумението, но го бил споделил дори с екипа си.\r\n\tПреди изявлението на Тилърсън представители на страните по споразумението – Иран, САЩ, Китай, Русия, Франция, Обединеното кралство и Германия, се срещнаха в сряда в кулоарите на Общото събрание на ООН. Това бе и първият ариф, откакто Тръмп встъпи в длъжност в Белия дом.\r\n\tСлед срещата върховният представител на ЕС по външната политика и сигурността Федерика Могерини направи изявление, от което се създаде впечатление, че на срещата е имало консенсус в полза на запазване на споразумението в сегашния му вид, предаде БТА.\n\n\r\n\tВъпреки критиките на Тръмп, тя е на мнение, че не е необходимо да се предоговаря споразумението за ядрената програма на Иран. Същата позиция изрази по време на речта си пред Общото събрание на ООН и френският президент Еманюел Макрон, според когото евентуалното оттегляне на САЩ от сделката би било груба грешка.\r\n\tТой все пак загатна, че е готов за по-твърди действия към Иран, защото по думите му споразумението е недостатъчно, предвид растящото регионално влияние и засилената дейност по разработването на балистични ракети от Иран. Макрон изрази мнение, че на Техеран трябва да бъдат наложени санкции заради изпитанията на балистични ракети и да се обсъди ролята на му в региона, където \"напрежението нараства заради дейността на \"Хизбула\" и натиска на Иран върху Сирия\".\r\n\tАмериканският президент изглежда готов да да се откаже от това историческо споразумение, чиято цел е да гарантира мирния характер на иранската ядрена програма, в замяна на постепенно вдигане на санкциите, наложени върху Техеран. Вашингтон критикува факта, че някои от предвидените ограничения ще бъдат премахнати през 2025 г.", "date": "2017.09.21", "title": "Рекс Тилърсън: САЩ имат \"големи проблеми\" с ядреното споразумение с Иран"}
{"url": "http://www.mediapool.bg/uraganat-mariya-vze-9-zhertvi-v-puerto-riko-news269488.html", "text": "Поне деветима души са загинали при преминаването на урагана Мария през Пуерто Рико и островите в Карибско море през последните часове, предават световните информационни агенции в четвъртък.\r\n\tСтотици домове са разрушени, електричеството на много места е прекъснато, има и наводнения. Това е най-силната буря, преминавала през Пуерто Рико за последните 90 години. Ураганът връхлетя страната с постоянни пориви на вятъра, достигащи до 250 км/ч.\r\n\tМакар че при бреговете на Пуерто Рико силата на Мария вече бе понижена от пета на четвърта степен, тя отнесе покривите на сгради и превърна пътищата в бурни реки, носещи отломки. Очаква се ураганът да премине в четвъртък край североизточния бряг на Доминиканската република.\r\n\tМеждувременно ръководителят на Федералния резерв на САЩ Джанет Йелън обяви на пресконференция в сряда, че последиците от последните три урагана Ирма, Харви и Мария ще забавят икономическия растеж на страната през третото тримесечие от годината.\r\n\tКато се позова на опита при такива ситуации в миналото, Йелън прогнозира, че нещата скоро ще се върнат в норма и разрушителните последици от ураганите надали ще повлияят по-съществено на икономиката.\n\n\r\n\tПървата оценка за растежа през периода юли – септември, през който Харви предизвика големи наводнения в Тексас, Ирма нанесе щети във Флорида, а Мария премина през Пуерто Рико, се очаква да бъде оповестена от търговското министерство на САЩ на 27 октомври.\r\n\t\"Разбира се, за семействата и общините, пострадали от бурите, възстановяването ще отнеме време\", каза Йелън и прогнозира, че тези природни явления временно ще повлияят негативно и на заетостта.", "date": "2017.09.21", "title": "Ураганът Мария взе 9 жертви в Пуерто Рико"}
{"url": "http://www.mediapool.bg/shefkata-na-inspektorata-kam-vss-proverkata-na-georgi-cholakov-ne-e-na-dneven-red-news269502.html", "text": "След като кадровиците на съдебната власт избраха Георги Чолаков начело начело на ВАС без да разнищват съмненията около имуществото му, същия подход предприе и съдебният инспекторат, призван да контролира доходите и имуществото на магистратите.\r\n\t\"Тази тема не стои в момента на дневен ред\", заяви в четвъртък шефката на Инспектората към Висшия съдебен съвет (ВСС) Теодора Точква в отговор на въпрос от члена на съвета Калин Калпакчиев.\r\n\tНа 11 септември лоялното на главния прокурор  за председател на Върховния административен съд, игнорирайки изтеклата информация, че той е изкупувал чрез дългове земи край морето. Президентът Румен Радев обаче все още не е потвърдил избора на Чолаков със свой указ, намеквайки, че иска да даде шанс на новия състав на ВСС да го препотвърди.\r\n\tВъпросът за проверка на Чолаков бе повдигнат от Калпакчиев, който е един от реформаторското малцинство в съвета, докато ВСС обсъждаше идеите на Точкова за банковата тайна на магистратските сметки. Съдебният инспекторат настоява магистратите сами да декларират отказ от банкова тайна в имуществените си декларации, за да се спести работа на проверяващите.\r\n\tПо време на дебата Калпакчиев изненада Точкова с въпрос дали инспекторите ще се самосезират по медийните публикации за Чолаков. Три дни преди съдията да бъде излъчен от ВСС за председател на ВАС няколко медии съобщиха, че Чолаков притежава множество цесии на ипотечни заеми, които му дават възможност да стане собственик на парцели край Балчик. Те не са били вписвани в имуществените му декларации пред Сметната палата и съдебния инспекторат. Съдията отговори, че става дума за имоти, на които той още не е собственик и затова не ги е декларирал.\r\n\tСлед първоначално зададения въпрос Точкова сякаш блокира и не отговори. Калпакчиев наруши тишината с коментара си \"Мълчанието също е отговор\". Едва тогава Точкова заяви, че \"тази тема не стои в момента на дневния ред на Пленума (на ВСС)\".\n\n\r\n\t\"А кога ще стои?\", запита Калин Калпакчиев. На това шефката на съдебния инспекторат отвърна по посока на Луната: \"Ако намери за необходимо, инспекторатът ще направи това, което трябва\".\r\n\tКонкретно поставеният въпрос провокира Теодора Точкова да отправи дежурните контраобвинения срещу Калпакчиев, че едва ли не се опитва да злепостави ВСС пред Брюксел. Това е обичайна тактика на главния прокурор и мнозинството във ВСС за отклоняване на конкретни въпроси по висящи скандали.\r\n\t\"Ако целта е да се хвърли кал по работата на Инспектората по повод предстоящата мисия на ЕК, смятам, че това е – как да кажа - абсолютно недопустима атака. Категорично не съм съгласна да се дискердитират усилията на съдебния инспекторат, макар и под този предлог\", каза Точкова.\r\n\tС това въпросът за проверката на Георги Чолаков бе приключен, а едно подобно действие на институцията би могло да има легитимно въздействие върху решението на президента дали подпише указа за назначаването му за шеф на ВАС.\r\n\tПреди два месеца съдебният инспекторат отказа да се самосезира и за ЦУМ-гейт. Сигнал трябваше да подаде видинското гражданско сдружение \"БОЕЦ\". В крайна сметка инспекторатът оневини главния прокурор Сотир Цацаров за срещата му с бизнесмена – партиец Георги Гергов и издателя Сашо Дончев в ЦУМ. Аргументът на инспекторите бе, че обективно няма как да се провери кой какво е говорил или правил на тази среща.", "date": "2017.09.21", "title": "Шефката на инспекторатa към ВСС: Проверката на Георги Чолаков не е на дневен ред"}
{"url": "http://www.mediapool.bg/duet-za-chovek-i-robot-otkriva-yubileiniya-one-dance-week-news269505.html", "text": "Юбилейното издание на One Dance Week започва на 23 септември от 19:30 часа в Дом на културата \"Борис Христов\" в Пловдив с новаторския спектакъл от Тайван \"Дует за човек и робот\" (всичко за фестивала може да намерите ).\r\n\tГлавни действащи лица са хореографът Хуанг Юи и германският индустриален робот KUKA – един от най-напредналите, прецизни и разпознаваеми достижения на роботиката. Двамата сътворяват изящна картина на бъдещето, която не просто комбинира красотата на механиката с прецизното движение на тялото, но е и актуален прочит на стаените чувства в технологичното съвремие и предизвикателна покана за размисъл, съобщават организаторите.\r\n\tKUKA, който тежи 795 кг и чието програмиране изисква около десет часа фини настройки за една минута танц, има многобройни приложения в промишлеността, особено в автомобилостроенето и електрониката.\r\n\tСледват спектаклите от CHECK THE CZECHS, курирана от моторa зад почти всички изпълнителски феномени в Чехия Ивона Кройцманова. Модулът ще представи общо три представления – ГАЙД на 24 септември от 19:30 часа, РАЗКАЗВАЧКАТА на 8 октомври от 16:30 часа и СТЪПКА ПРЕДИ КРАЯ на 8 октомври от 20:00 часа.\r\n\tНеповторимият Мохамед Али оживява в шампионския спектакъл СТЪПКА ПРЕДИ КРАЯ, който пресъздава историята на може би най-известния боксьор в историята от възхода на ринга до угасването на легендата, покосена от болестта на Паркинсон.\n\n\r\n\tВ ГАЙД двама танцьори въплъщават един и същи герой в различни отрязъци от време. Аудиовизуалният спектакъл е светлинна панорама на живота, в която “преди“ и „сега“ се сливат, за да поканят на сцената другия аз.\r\n\tРАЗКАЗВАЧКАТА навлиза в най-тъмните пластове на интимния женски свят. Спектакълът е вдъхновявен от романа на Атик Рахими \"Камъкът на търпението\", в който афганистанска жена се осмелява да говори за насилие, сексуални посегателства, потисничество и още преживени страдания пред нейния изпаднал в кома съпруг. Спектакълите гостуват в Пловдив с подкрепата на Чешки център в София, Посолството на Чехия в София, Министерство на културата на Чехия.\r\n\tБългарската следа в юбилейното издание на фестивала е спектакълът на Иво Димчев СКУЛПТУРИ на 30 септември от 19:30 часа, който вече успешно дебютира във \"Фолкстеатер\" във Виена миналия месец. Музикалният групов пърформанс, който ще бъде представен за първи път в България именно в Пловдив, е и името на новия албум на хореографа, художник, вокалист, автор на песни, пърформър и провокатор Димчев, а песните от него са гръбнакът на този уникален спектакъл, стоящ на границата между поп концерт и съвременен танцов пърформанс.\r\n\tСпектакълът ХРОМА на съоснователя на световноизвестния японски артистичен колектив Dumb Type, Широ Такатани, е сред безспорните гвоздеи на фестивала тази есен. Любителите на танца ще могат да се потопят в експеримента на тема образ и звук в два поредни дни – 6 и 7 октомври – от 19:30 часа.\r\n\tДруг акцент в юбилейната програма на One Dance Week е спектакълът на белгийците Peeping Tom – МАЙКА, който ще се състои на 14 октомври от 19:30. Представлението събира различните етапи и състояния в живота на майката, за да ни изненада, изваждайки на показ нейния сложен вътрешен свят на крайности, страхове и мечти. От уплашено малко момиче до 40-годишна жена в затвора на собствената й несигурност, спектакълът достига отвъд очевидното, отвъд това, което си мислим, че знаем за майката.\r\n\tРеволюционно-музикалният спектакъл от Буркина Фасо, РЕПУБЛИКА КАЛАКУТА, ще закрие тазгодишното издание на One Dance Week на 15 октомври от 19:30. Спектакълът е вдъхновен и озвучен от композициите на легендарния Фела Кути – \"баща\" на афробийта и непреклонен бунтар срещу хунтата в Нигерия. Кути е смятан за прототип на африканските опозиционери, защото острата сатира срещу режима, репресиите и колониализма в неговите албуми му струват над 200 ареста. И нещо повече – армейски погром над Република Калакута – личното имение на Кути, което той провъзгласява за независима държава през 1977-ма година.\r\n\tПрограмата на One Dance Week ще представи и Вечер на младите хореографи от Япония и Корея с три спектакъла на 1 октомври от 19:30, които ще се играят един след друг.", "date": "2017.09.21", "title": "\"Дует за човек и робот\" открива юбилейния One Dance Week"}
{"url": "http://www.mediapool.bg/turtsiya-iran-i-irak-s-obshti-kontramerki-sreshtu-referenduma-za-irakski-kyurdistan-news269507.html", "text": "Турция, Иран и Ирак заплашват да предприемат координирани контрамерки, ако Иракски Кюрдистан продължи с намеренията си за провеждане референдум за независимост, предаде ДПА в четвъртък. Външните министри на трите страни, които смятат, че допитването нарушава конституцията на Ирак, се договориха за общи действия по този въпрос на срещата си в сряда в Ню Йорк, се казва в изявление на турското външно министерство. \"Референдумът е неконституционен и крие риск да предизвика нови конфликти в региона, които ще е трудно да бъдат удържани\", посочват от ведомството. Възможността за координирани действия на Турция, Иран и Ирак бе потвърдена и в официално изявление на иракския външен министър Ибрахим ал-Джафари. Той призова за по-нататъшен диалог и преговори между Ербил и Багдад в рамките на иракската конституция за разрешаване на спора. Въпреки съпротивата на своите съседи и САЩ, президентът на автономния регион в Северен Ирак Масуд Барзани планира да проведе референдума на 25 септември. Основното опасение на страните в региона е, че резултатите от допитването може да провокират сепаратистки настроения сред кюрдите, живеещи на техните територии. Идеята за независим Кюрдистан е дългогодишна мечта за кюрдите по целия свят, които са представляват най-голямата общност без своя държава. Най-голямото кюрдско малцинство населява територията на Турция. Израел е единствената страна, която досега е официално е подкрепила идеята за независима кюрдска държава в Ирак. Според експерти, цитирани от Франс прес в четвъртък, мотивите на израелския премиер Бенямин Нетаняху за това са свързани с добрите отношения между евреи и кюрди, както и с надеждата да блокира влиянието на Иран и на радикалния ислям в региона. Противно на позициите на международната общност, миналата седмица Нетаняху се изказа в подкрепа на \"легитимните усилия на кюрдския народ да създаде собствена държава\". Тази официална позиция не беше изненада след изявлението на бившия генерал Яир Голан, който обясни в началото на месеца подкрепата си за независим Кюрдистан, посочва АФП. \"Предвид присъствието на Иран на изток и нестабилността в региона, солидна кюрдска общност в средата на това блато не е лоша идея\", заяви той пред Вашингтонския институт за близкоизточна политика, напомняйки за \"сътрудничеството с кюрдския народ от началото на 60-те години\". \"Достатъчно е да погледнем на картата географската позиция на кюрдите, за да видим, че те биха могли да представляват преграда за експанзията на радикалния ислям. Освен това на терена те воюваха изключително само срещу \"Ислямска държава\". Кюрдите винаги са поддържали добри отношения с еврейския народ и Израел\", подчерта Гидеон Саар, бивш министър от правителство на Ликуд - дясната партия на Нетаняху. Ръководителката на програмата за изследвания на кюрдите в университета на Тел Авив Офра Бенгио припомня, че в периода 1965-1975 г. Израел е предоставял тайна военна помощ, както и разузнавателна и хуманитарна помощ на иракските кюрди. Когато евреите в Ирак бяха репресирани от управляващата партия \"Баас\" в началото на 70-те, кюрдите помагаха за бягството им от страната, разкрива авторката на книгата \"Кюрдите в Ирак: изграждане на държава в държавата\". По думите й бившият кюрдски лидер Мустафа Барзани е посещавал няколко пъти Израел, както и синът му - сегашния президент на Иракски Кюрдистан Масуд Барзани, а и много други кюрдски представители. Според Офра една независима кюрдска държава може да служи за \"буферна зона срещу екстремистките елементи, идващи от Иран и други места\" - става въпрос за \"Ислямска държава\" и за иракските шиитски милиции. И зраелският в. \"Аарец\" допълва, че обявявайки се за независим Кюрдистан, Нетаняху иска също така да контрира подкрепата, декларирана от президента на Турция Реджип Тайип Ердоган към Хамас, ислямисткото палестинско движение на власт в Газа, срещу което Израел води три войни от 2008 г. насам. ", "date": "2017.09.21", "title": "Турция, Иран и Ирак с общи контрамерки срещу референдума за Иракски Кюрдистан"}
{"url": "http://www.mediapool.bg/bnb-reshava-da-oglavi-li-mavrodiev-darzhavnata-bbr-news269508.html", "text": "Очаква се Българската народна банка (БНБ) скоро да реши дали бившият шеф на Комисията за финансов надзор Стоян Мавродиев ще получи разрешение да заеме ръководен пост в държавната Българска банка за развитие (ББР). Срещу това се обявиха партиите \"Да, България\", ДСБ, \"Зелените\", БЗНС и \"ДЕОС\", които призоваха премиера да спре скандалното назначение, определено от тях като \"поредния арогантен и безотговорен акт на министъра на икономиката Караниколов, както и на цялото правителство\".\r\n\tМиналата седмица стана ясно, че документите на Мавродиев вече са внесени в централната банка за одобрение.\r\n\tПо закон всеки член на управата на банкова институция трябва да получи разрешение от БНБ, за да може да заеме съответната длъжност. Критериите са формални – кандидатът да не е осъждан за умишлено престъпление, да не е бил шеф на фалирало дружество или банка през последните две години и т. н. Има и изисквания за професионален опит, на които Мавродиев отговаря.\r\n\tАко биографията на кандидата отговаря на формалните критерии, БНБ не може да откаже одобрението. В случая то трябва да бъде издадено от подуправителя, ръководещ \"Банков надзор“ - Димитър Костов, като той трябва да вземе решение в 30-дневен срок от подаването на документите.\r\n\tДори БНБ да одобри Мавродиев за шеф на държавната банка, ключовото решение дали той ще я оглави трябва да се вземе от надзорния съвет, който се председателства от Атанас Кацарчев и е с участието на двама зам.-министри – на финансите Кирил Ананиев и на икономиката Лъчезар Борисов.\n\n\r\n\tНаскоро финансовият министър Владислав Горанов прехвърли ББР като \"горещ картоф“ на колегата си Емил Караниколов, като неофициално се говори, че причината е именно натискът от \"Обединени патриоти“ за назначаването на Стоян Мавродиев за шеф на банката.\r\n\tПо неофициална информация на Mediapool Караниколов все още не бил взел окончателно решение по въпроса, но смяната на сегашните трима директори нямало да стане преди да е готов обявеният от министъра одит за дейността на ББР. Оказало се, че инспекторатът на икономическото ведомство нямал капацитета за финансова проверка на банковата институция и затова ще се търси външен консултант. Очакванията са одитът да е готов през октомври и чак след това да се предприемат действия по смяна на ръководството.\r\n\tСега банката се управлява от Ангел Геков, Билян Балев и Илия Кирчев, а според внесените в БНБ документи се искат разрешения за нови трима шефове – Стоян Мавродиев, един от най-доверените хора на Мавродиев - Румен Митров, и сегашния шеф на корпоративното банкиране в ББР Николай Димитров.\r\n\tБившият депутат и зам.-председател на ГЕРБ Стоян Мавродиев беше назначен за шеф на КФН по време на първия мандат на правителството на Бойко Борисов. Въпреки всички конфликти и скандали, разразили във финансовия регулатор под ръководството на Мавродиев, ГЕРБ отказа да го отстрани предсрочно и той довърши мандата си, преди да се стигне до избора на ново ръководство в средата на 2016 г.\r\n\tПрез годините Мавродиев се замеси в куп скандали – като се започне от начина, по който бе издигнат за председател на КФН, през появата на името му в списъка на свидетелите по делото срещу осъдения за наркотрафик Евелин Банев–Брендо, до отказа му да пусне финансови инспектори да проверят КФН след сблъсък с бившия финансов министър Симеон Дянков.\r\n\tБившият шеф на КФН бе критикуван и за едноличния му и конфликтен стил на управление, довел до оставките на трима зам.-председатели – Димана Ранкова, Борислав Богоев и Николай Попов, и обезкръвяване на финансовия надзор от експертния му потенциал чрез мащабна подмяна на професионалния състав на институцията.\r\n\tВ средата на август тази година Мавродиев бе заснет като участник в официална среща на премиера Бойко Борисов с крупни китайски инвеститори в Бургас. Самият той обясни, че е участвал в сбирката като \"професионалист и експерт\" и отричаше за евентуално назначение в ББР.\r\n\tОколо самата държавна банка обаче също се вихрят скандали. Те са свързани основно с отпускането на големи заеми за едрия бизнес на предприемачи, близки до властта. Оказа се, че през годините кредити от трезора са получавали фирми, свързвани с Делян Пеевски, Георги Гергов и др.\r\n\tВ края на 2016 г. например бяха одобрени два кредита в размер на 62 млн. лв. на бизнесмена политик Георги Гергов чрез \"Международен панаир Пловдив\". Заради сделката с панаира неправителственият Антикорупционен фонд подаде сигнал до Главната прокуратура. Финансирани са и големи играчи в строителния бранш като \"Понсстройинжинеринг\" (38 млн. лв), \"Сиенит\" (32 млн. лв.), \"Галчев холдинг\" и дружества от групата (20 млн. лв).\r\n\tОт годишния финансов отчет на банката за 2016 г. пък излезе тревожната статистика, че ББР, чийто основен фокус би трябвало да са малките и средните предприятия, кредитира всъщност едрия бизнес. Според отчета за 2016 г. 20-те най-големи кредитни експозиции на банката към края на 2016 г. са в размер на 708.8 млн. лв. при общо предоставени кредити и аванси в размер на 731 млн. лв.\r\n\tВпоследствие Емил Караниколов коментира, че действително първоначалната цел на ББР да подкрепя малките и стартиращите фирми не е постигната и той ще работи именно за тази цел.\r\n\tПетте партии, обявили се срещу назначаването му за един от шефовете на КТБ, посочват, че Мавродиев доказано се е провалил като председател на Комисия по финансов надзор, която трябваше да предотврати престъпната схема КТБ, но в резултат на благоволението на КФН към банката и свързани с нея лица, обществото загуби над 4 млрд. лева плюс стотици милиони инвестиции, загробени в акции и облигации на свързани с КТБ лица.\r\n\t\"Мавродиев е известен експерт в предоставянето на услуги за създаване на офшорни компании и сметки, което очевидно е важен елемент от неговия професионализъм да стане и директор на държавна банка с 2.2 млрд. лв. активи – подкрепен от правителството\", пишат в призива си партиите.\r\n\tСпоред тях Министерският съвет незабавно да упражни правомощията си за опазване на парите на данъкоплатците, които финансират ББР, и да промени решението за назначаване на Стоян Мавродиев и неговия приближен Румен Митров за изпълнителни директори на банката.\r\n\t\"Призоваваме премиера незабавно да поиска оставката на министър Караниколов заради неадекватния му контрол като отговорен министър, върху дейността на надзорния съвет на ББР, избрал Мавродиев и Митров за изпълнителни директори, както и заради действията му около затваряне на заводите \"Дунарит“ и \"Емко“, чиито работници протестират пред парламента. Министър Караниколов еднолично похарчи 100 млн. лв. от бюджета, за да изкупува дългове на частното предприятие \"Дунарит“, свързано с КТБ, Цветан Василев и апетитите на Пеевски, и тези средства стигнаха накрая в неясни банкови сметки – няма никакво оправдание за това източване на обществени средства. Не на последно място, зависимостта на Караниколов от тандема Пеевски-Василев се прояви докато беше изпълнителен директор на Агенцията за приватизация и одобри редица скандални сделки в тяхна полза, като Булгартабак и Дипломатически клуб \"Бояна“, пише още в призива.\r\n\tСпоред петте извънпарламентарни партии БНБ не трябва да одобрява предложените му нови директори на ББР.\r\n\tТе смятат, че ако държавните институции се съгласят с назначението, това ще е знак за \"тотален политически натиск и твърд корупционен консенсус (резултат от съглашателството между ГЕРБ, ДПС и Атака) да бъде направен подарък на Мавродиев и неговите покровители, които явно имат нужда от свежо финансиране след фалита на КТБ\".\r\n\t\"Този избор, ако стане факт, може да доведе до сериозни проблеми в управлението и финансовата стабилност на банка с над 2 млрд. лв. активи и преки щети за финансовата система и всички данъкоплатци. Правителството и управителите на БНБ трябва да са научили уроците от провала КТБ и нуждата банките да се управляват по прозрачен начин от хора с морал, адекватен опит и професионализъм\", посочват още \"Да, България\", ДСБ, БЗНС, \"ДЕОС\" и \"Зелените\".", "date": "2017.09.21", "title": "БНБ решава да оглави ли Мавродиев държавната ББР"}
{"url": "http://www.mediapool.bg/gugal-podpisa-s-htc-smartfon-sdelka-za-11-mlrd-dolara-news269506.html", "text": "Собственикът на Гугъл (Google) – американската компания \"Алфабет\", подписа сделка з 1.1 млрд. долара с тайванската HTC , с която ще разшири своя смартфон бизнес, съобщиха участниците в споразумението.\r\n\tГугъл няма да получи дял в НТС, но някои служители на тайванската компания, участвали в разработката на смартфона \"Пиксел\" (Pixel) съвместно с Гугъл, минават на работа в гиганта от Силициевата долина.\r\n\tНТС бе основен играч на пазара на смартфони, но в момента не може да насмогне на конкуренцията на \"Епъл\" (Apple) и \"Самсунг\" (Samsung), а Гугъл се е прицелил сериозно в разширяване на своето присъствие там и сега срещу 1.1 милиарда долара в брой ще получи разработчиците и неексклузивен лиценз за интелектуалната собственост на HTC.\r\n\tТова споразумение потвърждава датиращите от над десетилетие стратегически отношения на HTC и Google в разработването на първокласни смартфони, посочва се в съобщението на компаниите.\r\n\tСделката подкрепя бранд стратегията за смартфоните HTC като осигурява по-добре структурирано портфолио, по-добра оперативна ефективност и по-голяма финансова гъвкавост. HTC ще продължи да разполага с най-добрите инженери, които в момента работят върху следващия флагман след успешното представяне на HTC U11 тази година. HTC ще продължи да развива екосистемата на виртуалната реалност и да разширява VIVE бизнеса. Същевременно компанията ще инвестира в следващо поколение технологии, включително в интернет на нещата (Internet of Things), добавена реалност и изкуствен интелект.\n\n\r\n\tГугъл пък затвърждава позициите в областта на разработката на смартфони и в хардуерния бизнес. Споразумението е и значима инвестиция на Google в Тайван като ключов център на иновации и технологии, посочва се в съобщението.\r\n\t\"Като пионер на пазара за смартфони ние се гордеем с иновациите, които сме създали през годините. Нашата ненадмината система за създаване на телефони, интелектуална собственост, специалисти от световно ниво и възможностите за системна интеграция подкрепят Гугъл да затвърди позицията си на пазара на Андроид устройства“, обяви Шер Уанг, председател и главен изпълнителен директор на HTC.\r\n\t\"Това споразумение е брилянтен следващ етап на нашето дългогодишно партньорство, което ще позволи на Гугъл да подсили своя хардуерен бизнес като междувременно осигурява развитието на иновациите в бизнеса ни с HTC смартфони и VIVE устройства за виртуална реалност. Вярваме, че HTC е добре позиционирана компания, която ще запази своите установени традиции в иновациите и ще реализира своя потенциал в създаването на ново поколение взаимносвързани продукти и услуги“, допълни тя, цитирана в корпоративната информация.\r\n\t\"HTC е дългогодишен наш партньор, създал едни от най-красивите първокласни устройства на пазара“, казва на свой ред Рик Остерло, старши вицепрезидент за хардуер звеното в Гугъл. \"Вълнуваме се и нямаме търпение да посрещнем членовете от екипа на HTC, които ще се присъединят към Гугъл, за да подпомогнат развитието на иновациите както и разработването на нови потребителски устройства“, добави той\r\n\tОчаква се сделката да бъде приключена до началото на 2018 г., тъй като подлежи на одобрение от регулациони органи, а и е необходимо да се изпълнят някои предварителни условия за сключването й.", "date": "2017.09.21", "title": "Гугъл подписа с HTC смартфон сделка за 1.1 млрд. долара"}
{"url": "http://www.mediapool.bg/mikov-ne-rusiya-a-bulgaria-e-zaplaha-sama-za-sebe-si-news269493.html", "text": "Не Русия е заплаха за националната сигурност на България, а страната ни сама за себе си е заплаха. Тази теза разви бившият лидер на БСП Михаил Миков в четвъртък пред бТВ.\r\n\t\"България сама за себе си е заплаха за отбраната и въоръжените сили. От 2014 до 2017 г. от 10% на 20% се е увеличил недостигът на желаещи и попълващи армията. Ако продължи с този темп, след още 3 или 5 години България няма да има армия\",аргументира се социалистът, цитирайки данни от доклада за националната сигурност.\r\n\tПо думите му \"смешно е комплексарското поставяне на България, понеже сме членове на НАТО и сега да обявим и ние Русия за заплаха\".\r\n\t\"Трябваше да има ясна остра позиция, че България, дори и член на НАТО, не може да приема такъв доклад, в който Русия се обявява за заплаха. Каква заплаха – ще ни вземат петрола, ще ни вземат златото, диамантите, ще събират големи данъци от България\", попита риторично Миков, определяйки поведението на управляващите като слугинско\r\n\tТой разкритикува и ръководството на БСП, посочвайки, че то трябва да има по-бърза реакция по актуалните въпроси от ежедневието, а не да се занимава с партийни скандали, като този с Георги Гергов, който според него употребил много време и енергия на левицата.\n\n\r\n\t\"Очевидно е, че в БСП има проблеми, политиката мина на заден план. На преден излизат или периодични скандали, или теми, които не отразяват действителните проблеми в страната\", коментира Миков по повод гласуването на членовете на ВСС от парламентарната квота, при което ГЕРБ, БСП, ДПС и \"Обединените патриоти\" предварително договориха 11 вакантни места в съвета по формулата 4-3-2-2.\r\n\tСпоред бившия лидер на социалистите участието им в тази предварителна договорка с управляващите е показала, че те не действат в ролята на категорична опозиция. Добави и, че въведеното квалифицирано мнозинство от 2/3 от гласовете на депутатите за избор на членове на ВСС от парламент е трудно постижимо и води до изкуствени консенсуси.", "date": "2017.09.21", "title": "Миков: Не Русия, а България е заплаха сама за себе си"}
{"url": "http://www.mediapool.bg/kmetat-na-aitos-zabrani-protest-sreshtu-prokuraturata-i-mvr-news269489.html", "text": "Кметът на Айтос Васил Едрев забрани протест срещу местните прокуратура и полиция, съобщи в четвъртък БНР.\r\n\tОрганизацията за закрила на българските граждани инициираха митинг, след като четирима роми, задържани за побой над бургазлията Илиян Мавров, бяха освободени за по-малко от денонощие, като се оказа, че районната прокуратура не е поискала постоянния им арест.\r\n\tМъжът беше нападнат в айтоското село Мъглен миналия петък, след като отишъл да търси изчезнал работник. Той е бил удрян с брадва в главата, както и с други предмети, поясни Стефан Петров, един от организаторите на протеста.\r\n\t\"Искаме цялостно разследване на айтоската полиция и прокуратура. Не е нормално един човек да го бият с брадва в главата и да бъде квалифицирано като лека телесна повреда. Имаме съмнения, че определени хора се прикриват за техните престъпления в Айтос\", заяви той пред БНР. \r\n\tСпоред прокуратурата Мавров е направил първата стъпка в конфликта като е стрелял с електрошоков пистолет към своите нападатели. Разследването продължава. Има и видеозапис на инцидента. Кметът на Айтос забрани протеста, защото мястото не е удобно и има опасност за провокиране на етнически конфликт.", "date": "2017.09.21", "title": "Кметът на Айтос забрани протест срещу прокуратурата и МВР"}
{"url": "http://www.mediapool.bg/borisov-naredi-uskoryavane-na-proverkite-v-emko-news269503.html", "text": "МВР максимално да съкрати срока за извършване на проверките за противопожарна безопасност на площадките на военния завод \"Емко\", които са причина за отнетия му лиценз, нареди премиерът Бойко Борисов по време на правителството заседание в четвъртък. Дружеството твърди, че предписанията са изпълнени, но не така смята МВР. Спреният лиценз на частното дружество мотивира отменяне на негови дговори за износ от страна на държавния оръжеен търговец \"Кинтекс\", в резултат на което печелившото до скоро предприятие може да бъде унищожено. Залогът е собствеността върху оръжейния завод \"Дунарит\", към която претенции има \"Емко\", но правителството иска да одържави \"Дунарт\". Преди дни премиерът Борисов обеща \"Дунарит\" да не отиде в ръцете на Делян Пеевски, за когото се твърди, че има интереси към Военнопромишления комплекс - нещо, което той отрече в специално изявление.\r\n\t\"Службите \"КОС“ да направят всички проверки, които се правят, и до 6 октомври, ако са отразени съответно, хората там и работниците да знаят, че ще им се върне лицензът. Така че, до 6 октомври да направят всичко възможно, там някъде – 5, 6, 7 октомври, тази тема да приключи, сиреч да си изпълнят всички указания на служба \"КОС“, обръща се Борисов към икономическия министър Емил Караниколов.\r\n\tПремиерът уточнява също така, че по всички военни заводи и складове текат проверки, така че атаката не била насочена към \"Емко\" - \"но доста складове гърмяха, доста жертви дадохме, доста безобразия се откриха, говоря - в много фирми\".\r\n\t\"Хората трябва да знаят, че всичко зависи от това да си коригират грешките и съответно в рамките на тази една-две седмици максимум, ако са си ги отстранили, да им се върне лицензът. Това трябва да бъде, като стигне до хората\", посочва министър-председателят.\r\n\t\"Вчера на брифинга, който имах, точно това ги помолих абсолютно всички - да отстранят нередностите. Целият Междуведомствен съвет е поел този ангажимент\", отвръща Караниколов.\n\n\r\n\tТой обяснява, че на 25 септември ще има извънредно заседание на Междуведомствения съвет за контрол върху оръжейната търговия. Тогава се очаква да се получи актуална информация за проверките в \"Емко\" от служба \"КОС“, от \"Пожарна безопасност“. В случай, че са отстранени нередностите, заради които в края на юли бе прекратен лицензът на оръжейното предприятие за внос и износ на продукция, още тогава ще се предприемат действия по връщането на разрешителното, допълва Караниколов.\r\n\t\"Емко\" се намира под институционална преса в последните два месеца. Заради установени нарушения на безопасността на площадките в Монтана и Трявна, които според работещите там са незначителни, на завода бе прекратен лицензът. Караниколов обаче обяви, че не в тоя бизнес няма маловажни пропуски. Заради спряното разрешително за износ, държавният оръжеен търговец \"Кинтекс\" прекрати три свои договора с \"Емко\" и пренасочи поръчката към ВМЗ-Сопот. Работниците от \"Емко\" в сряда бяха на протест пред парламента в София и се заканиха, ако до седмица не им бъде върнат лицензът, да обявят гладна стачка със семействата си в палатков лагер пред Народното събрание.\r\n\tРаботниците в \"Емко\" обвиняват държавата, че е предприела всички тези действия, за да омаломощи финансово дружеството и то да не може да участва в разрешеното от ВАС увеличение на капитала на русенското оръжейно предприятие, чрез което \"Емко\" смяташе да стане негов собственик. Държавата обаче директно обяви намерението си тя да придобие \"Дунарит\" и за целта изкупи на два пъти вземане на фалиралата КТБ от русенския завод, за да може по този начин да получи акциите. \"Дунарит\" вече се откупи, плащайки 50 млн. лв. по един от кредитите си, който многократно бе препродаван, преди да стигне до \"Държавната консолидационна компания\" (ДКК). Миналата седмица обаче на очевидно нагласен и незнайко къде обявен търг на обединени вземания на КТБ от фирма, който в Търговския регистър все още се води собственик на \"Дунарит\", ДКК придоби още един дълг на фирмата към КТБ за 82 млн. лв. Сега русенското предприятие, ако иска да остане частно, трябва да извади тези пари, но не е ясно откъде ще направи това, при положение, че очакваните 60 млн. лв. през увеличението на капитала от \"Емко\" е съмнително дали ще дойдат.", "date": "2017.09.21", "title": "Борисов нареди ускоряване на проверките в \"Емко\""}
{"url": "http://www.mediapool.bg/broyat-na-zaginalite-pri-zemetresenieto-v-meksiko-dostigna-230-dushi-news269491.html", "text": "Броят на загиналите при разрушителното земетресение с магнитуд от 7.1 по скалата на Рихтер в Мексико достигна 230 души, съобщиха местните власти, предаде в четвъртък Асошиейтед прес.\r\n\tУвеличаването на потвърдените смъртни случаи се дължи на по-високия брой жертви в столицата Мексико сити, който вече е 100 души.\r\n\tГрадът понесе най-тежък удар като брой загинали и нанесени материални щети при земетресението във вторник и бе сцена на драматични спасителни акции.\r\n\tВ сряда мъж, който бе прекарал над 24 часа под руините на частично срутен жилищен блок, бе изваден жив, отбелязва БТА. Обилен дъжд се сипе над разрушено училище, в което загинаха най-малко 25 души, включително деца и където се води усилена акция за спасяването на поне едно дете, затрупано под развалините. На място са изпратени линейки, лекари и медицинско оборудване, но спасителната операция е затруднена заради метеорологичните условия.\r\n\tМексиканските служби за реагиране при аварии и бедствени ситуации, огнеборци, войници, полицаи и доброволци копаят с кирки и лопати в търсене на оцелели под купчините бетон, останали от съборените сгради.\n\n\r\n\tНад 40 сгради в Мексико сити са срутени и на още около 500 са нанесени щети, много от които са негодни за обитаване. Президентът на страната Енрике Пеня Нието обяви тридневен национален траур в памет на жертвите.\r\n\t\"Това земетресение е тежко и много болезнено изпитание за нашата страна, но ние, мексиканците, сме научили как да реагираме с отдаденост и чувство за солидарност\", заяви държавният глава на Мексико в обръщение към сънародниците си.", "date": "2017.09.21", "title": "Броят на загиналите при земетресението в Мексико достигна 230 души"}
{"url": "http://www.mediapool.bg/angelkova-prekratyava-kontsesiite-za-plazhovete-v-sozopol-slanchev-den-obzor-i-lozenets-news269490.html", "text": "Предстои да бъдат прекратени четири договора за концесии на плажове, обяви министърът на туризма Николина Ангелкова в четвъртък пред бТВ.\r\n\tВ случаите с плажовете \"Созопол централен\" и \"Слънчев ден\" са установени нарушения при стопанисването, както и неплащане на вноски.\r\n\tКонцесионерите в Обзор и Лозенец пък са поискали прекратяване на договорите по взаимно съгласие, тъй като са преценили, че не могат ползват плажовете по начина, по който биха желали.\r\n\tПо повод конфликтите между концесионера и плажуващите на \"Делфин\" нудисти Ангелкова заяви, че не бива да има разделение между почиващите. На събралите се пред ведомството протестиращи тя каза, че плажът може да бъде обособен със специфичен статут при законови изменения.\r\n\tПо думите на хората по време на сезона е имало и посегателство върху природата – били са изсечени гори и храсти, направена е ненужна и незаконна стълба. Оформила се е комерсиална зона и е имало конфликт, разделение и дискриминация. Те поискаха плажът да има еко статут и да не бъде даван под наем.", "date": "2017.09.21", "title": "Ангелкова прекратява концесиите за плажовете в Созопол, Слънчев ден, Обзор и Лозенец"}
{"url": "http://www.mediapool.bg/stolichnata-politsiya-zadarzha-15-godishen-s-nad-40-registratsii-za-krazhbi-news269495.html", "text": "Столичната полиция е задържала 15-годишно момче с над 40 регистрации за кражби в различни квартали, съобщи в четвъртък БНР.\r\n\tНепълнолетният Траян Янков беше обявен за издирване от СДВР пред ден, след като бе заснет от охранителни камери да извършва обир в семейно жилище в София\r\n\tСпоред столичната полиция задържаното момче е действало основно в кварталите \"Княжево\" и \"Овча купел\".", "date": "2017.09.21", "title": "Столичната полиция задържа 15-годишен с над 40 регистрации за кражби"}
{"url": "http://www.mediapool.bg/prokuraturata-obvini-17-godishno-momche-za-poboya-nad-uchitel-v-sadovo-news269494.html", "text": "Прокуратурата повдигна обвинение на 17-годишния Атанас Георгиев, който преби с дървен кол учител по английски в Селскостопанската гимназия в Садово.\r\n\tОбвинението е за хулиганство, извършено с особена дързост и цинизъм, и нанасяне на лека телесна повреда. Ученикът е задържан за 72 часа\r\n\tСпоред разследващите той е основният извършител на побоя, а другите двама ученици, които също бяха задържани, са освободени и ще бъдат само свидетели.\r\n\tЕдното от момчетата разказа в четвъртък пред Нова телевизия, че учителят се държал лошо с някои ученици като обиждал по различни начини включително и за това, че са роми. По думите на друг ученик от училището потърпевшият се държал нормално само с момичетата, а грубо – с момчетата.\r\n\tДиректорът на училището разказа, че нападнатият учител е в болнични, но смята да се върне на работа, когато се възстанови. С учениците, които са в класовете на децата, участвали в инцидента, ще работят психолози и служители от педагогическа стая.", "date": "2017.09.21", "title": "Прокуратурата обвини 17-годишно момче за побоя над учител в Садово"}
{"url": "http://www.mediapool.bg/remontat-na-patya-prez-vladaya-zapochva-vav-vtornik-news269504.html", "text": "От 26 септември (вторник) започва поетапен ремонт на участъка от първокласния път София - Перник през Владая, съобщиха от Агенция \"Пътна инфраструктура\" (АПИ).\r\n\tРемонтът ще започне от отсечката между \"Черния кос\" и контролния полицейски пункт \"Владая\". Ще се работи и в двете платна в посока София.\r\n\tДвижението ще се пренасочи двупосочно в платната за Перник.\r\n\tТова е един от най-натоварените пътни участъци и сутрин и вечер се образуват задръствания.\r\n\tПо тази причина от пътната агенция препоръчват на шофьорите по време на строителните дейности да използват магистрала \"Люлин\" и третокласния път Голямо Бучино - Мало Бучино – Суходол, който беше основно ремонтиран с европейски средства.\n\n\r\n\tРемонтните работи се предприемат за повишаване безопасността на движение през зимните месеци.\r\n\tОт пътноподдържащите дружества ще се изисква да работят с пълна мобилизация, за да може предвидените дейности да завършат в максимално кратък срок, твърдят от АПИ. В съобщението не е посочено кои фирми ще направят ремонта и колко ще струва.\r\n\tШофьорите ще бъдат уведомявани своевременно за всеки етап от извършваните строителни работи, ще има и временната организация на движението.", "date": "2017.09.21", "title": "Ремонтът на пътя през Владая започва във вторник"}
{"url": "http://www.mediapool.bg/mtel-smenya-imeto-si-na-a1-news269498.html", "text": "Мобилният оператор \"Мтел\" ще смени името си на А1. Промяната беше обявена от австрийския собственик на телекома \"Телеком Аустрия Груп\" (Telekom Austria Group). Компанията е решила да въведе единна марка за всички страни, в които оперира.\r\n\tНовото за България име на мобилния оператор се използва в Австрия и Словения, а сега брандът ще се разпростре и в Хърватия, Сърбия, Македония, Словения, Беларус и Лихтенщайн, където \"Телеком Аустрия\" притежава телекомуникационни активи.\r\n\tВ съобщението на компанията не се посочва кога ще започне ребрандирането. Уточнява се само, че това ще зависи от особеностите на отделните пазари.\r\n\tНалагането на общо име на мобилните оператори, притежавани от австрийската компания, се обяснява с промяна на стратегията, която цели да се предлагат съгласувани услуги за всички около 24 млн. клиенти в 8 европейски държави. С промяната дружеството се надява и да засили позициите си на европейския пазар.\r\n\t\"Решението за смяната на името се основава на задълбочен анализ на пазарната и маркетинговата среда. А1 е силен международен бранд, който под едно общо име може да се разрасне още повече\", пише в съобщението на компанията.\n\n\r\n\tОчаква се ребрандирането да струва около 300 млн. евро, но от компанията твърдят, че тепърва ще се правят оценки и анализи.\r\n\tОт \"Мтел\" още не са обявили официално промяната. Компанията е първият мобилен оператор в страната, но в последните години губи клиенти, а приходите и печалбата й намаляват. Според отчета за миналата година клиентите на \"Мтел\" са над 4.1 млн. души или с 3 на сто по-малко от 2015 г. Крайният финансов резултат е спад на печалбата преди лихви, данъци и амортизации (EBITDA) с 20.5% до 25.2 млн. евро. Това се дължи основно на намалените приходи от мобилни услуги и на увеличените разходи.\r\n\tПрез ребрандиране . След като беше придобит от норвежката компания \"Теленор\", той прие името й. Норвежкото дружество оперира под една и съща марка на всичките си пазари.", "date": "2017.09.21", "title": "\"Мтел\" сменя името си на А1"}
{"url": "http://www.mediapool.bg/erdogan-turtsiya-predpriema-stapki-da-se-sdobie-s-balistichni-raketi-news269496.html", "text": "Турция предприема стъпки за купуването на балистични ракети, за да защитава своите граждани, обяви турският президент Реджеп Тайип Ердоган, който участва в Глобалния бизнес форум на Блумбърг, предаде БТА.\r\n\tПреди ден турският държавен глава заяви, че продължават преговорите на Анкара с Москва за купуване на зенитни ракетни системи С-400. \r\n\t„Ако в Сирия, близо до нас, има ракети С-400, аз ще се постарая и ние да имаме С-400, както и С-500. Ако не можем да купим оръжие от НАТО, ще намерим друг начин да направим това“, каза Ердоган. \r\n\tТурският президент съобщи на 12 септември, че Турция е платила депозит на Русия за покупката на руските зенитно-ракетни системи С-400 въпреки възраженията на съюзниците й от НАТО.", "date": "2017.09.21", "title": "Ердоган: Турция предприема стъпки да се сдобие с балистични ракети"}
{"url": "http://www.mediapool.bg/radan-kanev-se-izvini-za-istoricheskiya-kompromis-news269497.html", "text": "Радан Кънев, бивш съпредседател на Реформаторския блок, \"изпитва неудържимо желание да се извини\" за \"историческия компромис\" отпреди две години, когато Блокът, който тогава бе в управлението, се поддаде на натиска на ГЕРБ и ДПС за ревизия на конституционните промени за съдебната власт. Това бе направено с идеята да се спаси поне част от съдебната реформа, предлагана от тогавашния правосъден министър Христо Иванов. Впоследствие обаче ГЕРБ, БСП и ДПС \"опраскаха\" и \"историческия компромис\", в резултат на което Иванов подаде оставка, а Кънев и партията му ДСБ оттеглиха подкрепата си за кабинета \"Борисов 2\".\r\n\tNie entschuldigen, Baby. Nie reden. Blumen schicken. Ohne Brief. Nur Blumen. Die decken alles zu. Sogar Gräber* - казва Ото Кьостер от романа \"Трима другари\" на Ремарк.\r\n\tИ повечето български политици - особено тези, които никога не са чели дори Ремарк - следват завета му.\r\n\tНо днес, близо три години след изборите през 2014 г., когато огромен брой честни работещи българи повярваха на Реформаторския блок и две години след провала на \"историческия компромис\", в който вложих цялата си енергия и скромни политически умения, аз изпитвам неудържимо желание да се извиня. На тези, които ме подкрепиха през 2014-а, които ми вярваха през 2015-а, които се надяваха на ново, почтено, силно и обърнато към бъдещето демократично обединение през 2016-а.\r\n\tИзпитвам нужда да поема моята част от политическата вина (а може и повече, видимо има желаещи да споделят своята) за катастрофата на опита България да бъде измъкната от ръцете на мафията.\r\n\tЗащото през изминалата седмица с избора на силно \"специализираната\" парламентарна квота на ВСС, с назначаването на Мавродиев в Банката за развитие, с номинацията на Бойко Атанасов за КФН, с невижданата в демократична държава атака на изпълнителната власт срещу частен бизнес, с общото интервю на българския и руския главен прокурор родината ни наистина удари дъното.\r\n\tИ оттук насетне въпросът не е КОЙ?, защото всички знаем кой. Въпросът е \"Накъде\" и \"Как\". Въпросът е каква е цялостната пълнокръвна визия за България? Каква е алтернативата на мафиотската стабилност, какви са пътищата за консолидиране не на корективно малцинство около властта на Борисов - Пеевски, а на национално мнозинство, обединено около общи национални цели и стратегия за развитие на страната и обществото ни в единна Европа.\r\n\tНо без оценка на близкото минало това ми се струва невъзможно. Един друг любим автор - за разлика от Ремарк още жив - пее:\r\n\t...regret is just a memory written on my brow\r\n\tAnd there's nothing I can do about it now...**\r\n\tИ все пак предпочитам - като личен акт - извинението пред покриването на гробовете с цветя и рози.\r\n\t...", "date": "2017.09.21", "title": "Радан Кънев се извини за \"историческия компромис\""}
{"url": "http://www.mediapool.bg/lozan-panov-parlamentat-ne-izneveri-na-sebe-si-s-izbora-na-vss-news269501.html", "text": "\"Парламентът не изневери на съществуващата до този момент практика за избор на членове на Висшия съдебен съвет (ВСС) от своята квота\", коментира в четвъртък председателят на Върховния касационен съд Лозан Панов.\r\n\t\"Реално нямаше основен дебат за професионалните и етични качества на кандидатите. Процедурата протече формално и практиката до момента в парламента се възпроизведе.\r\n\tВажен е начинът, по който те бяха избрани - без задаване на въпроси, без конкретика около най-важния и стойностен за цялата съдебна система въпрос, а именно - за професионалните качества на кандидатите\", каза Панов, цитиран от \"Клуб Z\".\r\n\tСпоред него най-важният въпрос при избора на Народното събрание е точно как са били избрани членовете на новия ВСС.\r\n\t\"Процедурата предполага политическата квота, която е и обществена квота, да има като кандидати разпознаваеми за обществото хора, които със своя авторитет, със своите професионални, човешки познания да подкрепят съдебната система, За да може тя във взимането на важните решения да се гради на един достатъчно ясен професионален капацитет. А за да се случи това, беше необходимо да има дебат, да има дискусия да има въпроси към кандидатите. Нещо, което поне за съдийската квота се случи - въпреки ограниченото тогава време\", обясни той.", "date": "2017.09.21", "title": "Лозан Панов: Парламентът не изневери на себе си с избора на ВСС"}
{"url": "http://www.mediapool.bg/dashteryata-na-azerbaidzhanskiya-prezident-si-pravi-selfi-v-oon-dokato-govori-bashta-y-news269499.html", "text": "Лейла Алиева, дъщеря на президента на Азербайджан Илхам Алиев, си направи селфи по време на речта на баща й пред Общото събрание на ООН.\r\n\tЛейла Алиева присъстваше в залата заедно с майка си Мехрибан Алиева (назначена от мъжа си за вицпрезидент на Азербайдажан).\r\n\tКогато Алиев говори от трибуната на ООН за Нагорни Карабах и нарича президента на Армения \"военнопрестъпник\", неговата съпруга и дъщеря му се споглеждат и усмихват.\r\n\tСлед това Лейла Алиева си направи няколко селфита, позирайки с удивено лице.\r\n\tВсичко това можеше да бъде наблюдавано от участниците в заседанието, тъй като изказването на Алиев и реакциите в залата се предаваха на живо на голям екран.\r\n\tПрезидентът на Азебрайджан отбеляза в речта си, че няма напредък в мирното уреждане на конфликта в Нагорни Карабах и призова да се въведат санкции срещу Армения, предаде Би Би Си.", "date": "2017.09.21", "title": "Дъщерята на азербайджанския президент си прави селфи в ООН докато говори баща й"}
{"url": "http://www.mediapool.bg/terorist-na-islyamska-darzhava-se-oplaka-ot-nechoveshki-usloviya-v-belgiyskiya-arest-news269500.html", "text": "Терористът Мехди Немуш, извършил първия атентат на \"Ислямска държава\" в Европа - в Еврейския музей в Брюксел през 2014 г., обвинява белгийските власти за нечовешки условия в ареста. Това съобщиха местни медии, като се позоваха на изявления на неговите адвокати. Предстои Немуш за първи път от две години насам да бъде изслушан от съда. Той е задържан при строг режим в затвора в Брюж. Защитата му твърди, че Немуш е оглушал и ослепял, както и че му се отказва достъп до лекар. По техните думи това ще бъде основание обвиняемият да откаже да участва в процесите срещу него в Белгия и Франция.         Ако действително го направи, властите може да не научат кой го е придружавал в дните покрай атентата в Брюксел. Немуш бе заснет от охранителни камери да се движи из белгийската столица, придружен от мъж, чиято самоличност още не е известна, уточнява БТА. Немуш е френски гражданин и бе задържан по случайност в Марсилия при митническа проверка за наркотици в автобус, идващ от Амстердам дни след атентата в Брюксел, отнел живота на четирима души. Твърди се, че той е заплашвал в затвора Салех Абдесалам - единствения оцелял терорист от атентатите от есента на 2015 г. в Париж, за да не говори пред следствието. Абдесалам, също френски гражданин и жител на Брюксел, бе първоначално в затвора в Брюж, а днес се намира в затвор край Париж. Наскоро бе съобщено, че условията на неговото задържане ще бъдат подобрени, за да бъде в \"достатъчно\" физическо и психическо състояние да участва в предстоящия процес срещу него.", "date": "2017.09.21", "title": "Терорист на \"Ислямска държава\" се оплака от нечовешки условия в белгийския арест"}
{"url": "http://www.mediapool.bg/srokovete-po-delata-nyama-da-tekat-po-vreme-na-praznitsi-i-sadebnata-vakantsiya-news269517.html", "text": "Сроковете по делата няма да текат за страните по време на съдебната ваканция и на официални празници. Този промяна в Гражданския процесуален кодекс (ГПК) прие правната комисия в парламента. На второ четене депутатите обсъждат няколко законопроекта за изменения в кодекса - на ГЕРБ, БСП, Обединени патриоти и \"Воля\", свързани предимно с изпълнителното производство, съобщи \"Правен свят\".\r\n\tМораториумът върху сроковете беше една от малкото разпоредби, които бяха приети на продължилото седем часа заседание на комисията. Мораториумът върху сроковете важи само за страните, а не и за съда.\r\n\tХристиан Митев (\"Обединени патриоти\") заяви, че целта е да се гарантира в максимална степен правото на защита и подчерта, че подобни разрешения има в немалко страни от ЕС.\r\n\tСъдия Валентин Бойкинов от Софийския градски съд изрази някои принципни резерви към промяната. Според него тя може да доведе до нарушаване на правото за разглеждане на делата в разумен срок.\r\n\t\"Спирането ще важи за всички срокове, например за размяната на книжата и така страна, която е получила препис от исковата молба в началото на съдебната ваканция, ще получи бонус от два месеца и половина, за да изготви отговора си, т.е. тя ще е в по-благоприятно положение\", каза той.\n\n\r\n\tХристиян Митев го попита каква адекватна защита би получил, ако получи исковата молба, а адвокатът му е заминал на почивка. Членът на Висшия адвокатски съвет Валя Гигова подкрепи промяната.\r\n\t\"Целта е всички български граждани да си починат от съда. Не може всички да са ангажирани и да стоят да чакат да им дойде съобщението\", каза тя.\r\n\tПо нейно настояване беше записано, че мораториумът няма да важи за делата, които продължават и през съдебната ваканция – за издръжка, за обезпечаване на искове и доказателства, за защита от домашно насилие, бързи производства и несъстоятелност.\r\n\tДругата голяма промяна в ГПК е свързана с призоваването и възможността уведомленията по делото да бъдат залепвани на входната врата, ако ответникът не може да бъде намерен на адреса. Невъзможността ответникът да бъде намерен на посочения по делото адрес се констатира с най-малко три посещения на адреса, с интервал от поне една седмица между всяко от тях, като най-малко едно от посещенията е в неприсъствен ден. Това правило няма да се прилага, когато са събрани данни, че ответникът не живее на адреса.", "date": "2017.09.21", "title": "Сроковете по делата няма да текат по време на празници и съдебната ваканция"}
{"url": "http://www.mediapool.bg/22-septemvri-den-bez-avtomobili-v-stolichniya-tsentar-hodete-pesha-news269518.html", "text": "На 22 септември София се присъединява към традиционната вече за Европа инициатива Ден без автомобили в рамките на Европейската седмица на мобилността.\r\n\tОт 8:00 до 19:00 часа в петък центърът на града ще бъде затворен за влизане на автомобили в обхвата на синята зона за паркиране – районът, ограничен между бул. \"Васил Левски\", бул. \"Патриарх Евтимий, бул. \"Христо Ботев\", бул. \"Александър Стамболийски\", бул. \"Княз Александър Дондуков\", ул. \"Георги Сава Раковски\", бул. \"Цар Освободител\", с изключение на граничните улици и булеварди.\r\n\tЗабраната изключва автомобилите, обслужващи мероприятието, както и колите на масовия градски транспорт и автомобили на сватбени тържества и на живущите.\r\n\tОбщината призовава гражданите и посетителите на София да използват градския транспорт за стигане до центъра, а в пешеходния периметъра да се разхождат пеша, да карат колело, ролери, тротинетка и да ползват градски транспорт.\r\n\tЗа по-добро информиране на всички жители и посетители на центъра на София Центърът за градска мобилност е поставил информационни листовки на всички паркирали автомобили в синята зона.\n\n\r\n\tДо 23 септември мобилна станция ще извършва 24-часови измервания на въздуха, за да се отчете разликите в дните с активен автомобилен трафик и в почивните дни, включително и в деня без автомобили.", "date": "2017.09.21", "title": "22 септември: Ден без автомобили в столичния център, ходете пеша"}
{"url": "http://www.mediapool.bg/samsung-i-el-dzhi-pusnaha-v-prodazhba-novite-modeli-na-vodeshtite-si-smartfoni-news269519.html", "text": "Южнокорейските технологични гиганти \"Самсунг\" (Samsung Electronics) и \"Ел Джи\" (LG Electronics) пуснаха в четвъртък в продажба в страната новите си водещи смартфони Галакси ноут 8 (Galaxy Note 8) и Ви 30 (V30). Двете компании посочват в прессъобщения, разпространени в Сеул, че очакват моделите им да подобрят рекордите по продажба и да станат хит както в страната, така и в чужбина, предаде ТАСС.\r\n\tПо оценки на \"Самсунг\" само с предварителни поръчки вече са продадени най-малко 400 000 апарата Галакси ноут 8. Това е с 20 000 повече от предишния модел Ноут 7 (Note 7), представен преди година. Сегашният има 6.3-инчов диагонал без рамки, двойна камера с оптична стабилизация на изображението и писалка за сензорен екран.\r\n\tБроят на предварителните поръчки на Ви 30 също се оказва по-висок спрямо предишния основен модел Джи 6 (G6), представен тази година, но точни цифри не се посочват в съобщението на \"Ел Джи\". Ви 30 е първият смартфон на компания, който е оборудван едновременно с органичен светодиоден дисплей (OLED) и две камери със стъклени лещи. Диафрагмата на един от обективите може да се отвори до рекордния показател в F/1.6 - повече от всеки друг конкурентен модел. Производителят твърди, че Ел Джи Ви 30 е идеалният смартфон за любителите на мобилни снимки и видео. \"Ел Джи\" възлага големи надежди на този модел. Компанията се надява, че той ще помогне за подобряване на положението в мобилното подразделение, което носи оперативни загуби вече девет поредни тримесечия.", "date": "2017.09.21", "title": "\"Самсунг\" и \"Ел Джи\" пуснаха в продажба новите модели на водещите си смартфони"}
{"url": "http://www.mediapool.bg/deputatite-odobriha-na-parvo-chetene-zatvor-za-nezakonen-dobiv-na-surovini-news269520.html", "text": "Незаконният добив на подземни богатства да се наказва с лишаване от свобода до шест години и с глоба от 1000 до 20 хиляди лева, одобриха депутатите на първо четене в четвъртък. Те приеха промени в Наказателния кодекс (НК), инкриминиращи извършван добив на суровини без да е предоставена концесия.\"За\" гласуваха 102-ма депутати, двама бяха \"против\" и 39 се въздържаха.\r\n\tСъщо толкова тежки санкции са предвидени и за помагачите на незаконно допиващите природни ресурси – тези, които транспортират, съхраняват или преработват нерегламентирано изкопани ресурси.\r\n\tПредвиденото наказание нараства, когато предметът на престъплението е в големи или в особено големи размери и случаят е особено тежък.\r\n\tС промените в НК се въвеждат и изискванията на няколко директиви на ЕС.\r\n\tПредвижда се установяването на минимални правила за определянето на престъпленията и наказанията в областта на атаките срещу информационните системи. Въвеждат се разпоредби относно защитата по наказателноправен ред на еврото и на другите парични знаци срещу подправяне.\n\n\r\n\tСъс законопроекта се предлага допълнение на действащата уредба с оглед на по-ефективно противодействие на тероризма, като се разширява и обхвата на подбуждането към и заканата за извършване не само на тероризъм, но и на свързаните с тероризма дейности. Въвежда се нов квалифициран състав на кражбата, когато деянието е извършено с цел тероризъм.\r\n\tСъщо така се регламентират наказания и при морското пиратство, тъй като досега такива са предвидени само при отвличане на самолет. Вече всеки неправомерен акт на насилие, задържане или грабеж в открито море или в международни води, извършен от екипажа на частен плавателен съд, с лични цели и насочен срещу друг плавателен съд, неговия екипаж или имущество, е предвидено да се наказва като \"морско пиратство\".", "date": "2017.09.21", "title": "Депутатите одобриха на първо четене затвор за незаконен добив на суровини"}
{"url": "http://www.mediapool.bg/goranov-chaka-4-rast-ikonomikata-varvyala-kam-pregryavane-news269522.html", "text": "Българската икономика ще постигне растеж от 3.9% - 4% през тази година и върви към прегряване. Това излиза от макроикономическите модели на финансовото министерство, стана ясно по време на изслушване на ресорния министър Владислав Горанов в парламентарната бюджетна комисия в четвъртък.\r\n\tПървоначалната прогноза на ведомството бе за забавяне на ръста тази година спрямо миналогодишния, но актуализираната прогноза показва, че се очаква по-добро постижение.\r\n\tСлед началото на световната криза през 2008 г., годините 2015, 2016, и 2017-та за България са най-добрите от гледна точка на икономическия растеж. След направената през миналата година ревизия на данните от Националния статистически институт ръстът на БВП през 2015 г. достигна 3.6%, през 2016 г. - 3.4%, а за второто тримесечие на 2017 г. спрямо същия период на 2016 г. той е 3.6%.\r\n\tДокато през миналата година България беше на пета позиция по растеж в ЕС, тази година страната започна да изостава. Според експресните данни на Евростат за второто тримесечие поне 7 държави се представят по-добре от България, като повечето от тях са сравними по икономическо развитие.\r\n\tНай-сериозен е растежът на Румъния – 5.7% на годишна база, но по-добре от България (3.6%) се представят също Латвия (4.8%), Чехия (4.5%), Полша (4.4%), Литва (3.9%), Швеция (3.9%), Холандия (3.8%), а Унгария регистрира идентичен на българския растеж – 3.6% през второто тримесечие.\n\n\r\n\tПо думите на министър Владислав Горанов през следващите няколко години се очаква растежът да продължи да се движи около тазгодишния, но това няма да е за дълго.\r\n\t\"Близо сме до потенциала на икономиката ни“, заяви Горанов, като посочи, че може да се появи необходимост от охлаждане, макар че правителството засега не смята да променя фискалната си стратегия.\r\n\tДепутатът от левицата Румен Гечев пък веднага контрира изказването на Горанов. \"Твърдението ви, че икономиката ни има нужда от охлаждане, ми прозвуча като чувство за хумор. Та ние сме едва на 40% под румънския ръст и вие искате да кажете, че ще пуснем студения душ да се охлаждаме, така ли“, попита Гечев.\r\n\tГоранов повтори, че няма да има промяна в политиките, но ще се върви поне към балансиран бюджет. \"Единственото, което има нужда от охлаждане в тази зала, е популизмът“, отговори министърът.\r\n\tЗам.-министър Маринела Петрова обаче поясни, че действително моделите на МФ показват, че икономиката върви към прегряване. Един от сигналите за това бил резкият спад на коефициента на безработицата, което повишава цената на труда и може да доведе до покачване на инфлацията.\r\n\tСкоро финансовото министерство ще представи актуализираната си бюджетна прогноза, като най-вероятно и тази година бюджетът ще се справи по-добре от планираното и ще завърши с дефицит, по-нисък от заложените 1.4% от БВП. До актуализация няма да се стига, а към края на септември временният излишък се очаква да падне до около 2.05 млрд. лв.\r\n\tГоранов твърдо е решен да заложи вдигане на минималната работна заплата според предварителния график на 510 лв. По думите му у нас все още има пространство за увеличаване на доходите и в реалния сектор.\r\n\tПрез 2018 г. изтича срокът, до който България може да прилага механизма за обратно начисляване на ДДС за зърното, но МФ вече е поискало от Европейската комисия удължаване на действието му и възможност за разширяване на мярката и към други стоки като плодове и зеленчуци и месо, каза още Горанов. По време на европредседателството страната ще се опита и да предоговори евродирективата за ДДС, за да може мярката да се прилага постоянно за доставки над 10 000 евро.\r\n\tГоранов подчерта и значението на новата акция на Националната агенция за приходите НАПза борба срещу огромните декларирани от фирмите кешови наличности, които към края на 2016 г. възлизат на 13.5 млрд. лв. Данъчните са изпратили имейли на над 32 000 компании, които са декларирали касови наличности над 100 000 лв., като са ги предупредили, че влизат в рисков профил, ако не платят данъци върху средствата си. След въпрос на председателката на бюджетната комисия Менда Стоянова Горанов обеща мярката да обхване и неправителствените организации, които декларират огромен кеш в касите си.\r\n\tМФ ще се бори и с нова практика на данъчни измами по курортите. Зачестяват случаите, при които дадено заведение моментално сменя фирмата си, когато оборотът му се доближи до прага за регистрация по ДДС.\r\n\tГоранов обеща още да увеличи числеността на фискалния контрол на НАП.\r\n\tНа въпрос за бъдещето след Брекзит на Европейската инвестиционна банка, която в понеделник откри свой офис в София, Горанов отговори, че България е готова и за сценарий, при който се налага да участва в увеличение на капитала на банката.\r\n\tПо думите на министъра Брекзит ще доведе до отрицателен ефект в размер на 10-12 млрд. евро върху годишния бюджет на ЕС, който е около 150 млрд. евро.", "date": "2017.09.21", "title": "Горанов чака 4% ръст, икономиката вървяла към прегряване"}
{"url": "http://www.mediapool.bg/shefat-na-sgs-v-ostavka-nikoi-ne-mi-e-okazval-natisk-news269523.html", "text": "Председателят на Софийския градски съд (СГС) Калоян Топалов е подал оставка, тъй като е изпълнил дори повече от това, което бе изложил в концепцията си пред Висшия съдебен съвет (ВСС).\r\n\tТова обясни той в четвъртък пред бТВ, отхвърляйки категорично появилите се в медиите версии, че напуска ръководния пост заради упражнен върху него натиск или заради водено разследване.\r\n\t\"Нищо мистериозно няма в това (оставката му – бел.ред.). Отговорът е прост, макар и необичаен. Изпълних всичко това, за което бях избран. Изпълних много повече от концепцията си. Необичайно е, защото сме свикнали, когато успееш да се докопаш до пост, да останеш там максимално дълго. Оттук нататък бихме се превърнали в съдебна номенклатура, каквато имаме в тази държава\", коментира Топалов в първото си публично появяване, след като поиска от ВСС да го освободи.Изпълнихме всичко в условията на безпрецедентна атака. В по-голямата част от времето бяхме абсолютно сами. Но показахме, че е възможно да се работи, да се постигат резултати. Показахме как се отстоява независимост на съд, понякога и от самата държава\", заяви още магистратът, добавяйки, че решението му не трябва да се тълкува като абдикация.\r\n\tТопалов сподели, че се чувства удовлетворен от работата, която е свършил за две години и половина и вече не вижда предизвикателство в заемането на председателския пост в градския съд.\r\n\tПопитан дали с оставката му има нещо общо конфликтът му с главния прокурор Сотир Цацаров покрай проверката на прокуратурата за нарушения със специални разузнавателни средства в СГС, сигнал за която подаде самият Топалов, той отрече. По думите му в случая не става въпрос за \"явен конфликт\" с Цацаров, а за отстояване на принципни позиции. Съдията заяви още, че няма информация да е разследван за нещо.\r\n\t\"В тежките моменти, които е имал СГС, сме доказали, че няма никакво въздействие върху нас и не се поддаваме на натиск. Никой не си е позволил да ми се обажда и да ми оказва въздействие, защото стана ясно, че това ще доведе до обратния ефект\", декларира Топалов, допускайки, че \"тезата за натиск се използва, за да се сплашат кандидати за заемане на този пост, защото се вижда, че той не е много комфортен\".\r\n\tКато сериозен успех на ръководството му той открои справянето с проблема със забавените дела. Топалов напомни, че преди да заеме поста в СГС е имало множество дела, по които има произнасяне на съда \"в годишни срокове\".\r\n\t\"В момента има по-малко от 5 човека, които постановяват актовете си над 3-месечният срок. Другата седмица ще внеса отчет за дейността на ръководството. Да дам пример. Обикновено ръководителите ги избират въз основа на някаква програма, а после не разбираме какво са изпълнили\", каза още съдията.\r\n\tНакрая той обобщи, че през неговия мандат Софийският градски съд е станал най-проверяваният съд в страната за последните 20 години и въпреки това не са открити никакви нередности. Допълни и, че някои от проверяващите инспектори са му казвали, че са пратени със задачата \"да открият нещо\", но \"резултатите са видни, всичко друго е сплашване и говорене, което да демотивира хората\".\r\n\t\"Аз съм абсолютно сигурен в себе си. Спазил съм закона, неговият дух и норма\", обобщи председателят на СГС в оставка.\r\n\tКалоян Топалов подаде оставка на 14 септември, като посочи в молбата си до ВСС лични причини за решението си. Ако кадровиците в съдебната система се съобразят с желанието му, трябва да го освободят в последния ден преди изтичането на мандата им – 2 октомври. Така, следващият състав на съвета ще трябва да проведе конкурса за нов председател на градския съд.", "date": "2017.09.21", "title": "Шефът на СГС в оставка: Никой не ми е оказвал натиск"}
{"url": "http://www.mediapool.bg/sadii-ot-vas-sabirat-podpiska-do-prezidenta-za-naznachavaneto-na-georgi-cholakov-news269524.html", "text": "Петима съдии от Върховния административен съд (ВАС) са инициирали подписка в подкрепа на новоизбрания от ВСС председател на съда Георги Чолаков, съобщи в четвъртък \"Дневник\", цитирайки настоящият съдебен ръководител Георги Колев.\r\n\tПрезидентът Румен Радев все още нито е подписал указ за окончателното назначаване на Чолаков, нито е върнал на съвета предложението с мотиви, че отказва да го изпълни.\r\n\tДържавният глава обаче на два пъти намекна, че може да върне назначението, за да бъде потвърдено от новият състав на ВСС, който ще встъпи в длъжност в началото на октомври. По думите на Радев така авторитетът на Чолаков, който бе подкрепен от мнозинството съдии във ВАС, щял да бъде \"още по-голям\".\r\n\tИнициативата с подписката за назначаването на върховния съдия е на неговите колеги Мариника Чернева, Иван Раденков, Любомира Мотева, Светлана Борисова и Мирослава Георгиева. От тяхно име до всички съдии е била изпратено съобщение да отидат в кабинет 77 на съда при админстративния секретар Нина Спасова за подписване на становище, информира още \"Дневник\".\r\n\tСред мотивите, посочени във въпросното становище, се казва, че Чолаков е избран от ВСС при демократична процедура и спазени правила. Дали подписката ще бъде пратена в президентството обаче, все още не е ясно, тъй като по информация на съдии от ВАС до момента била подписана от двайсетина души.", "date": "2017.09.21", "title": "Съдии от ВАС събират подписка до президента за назначаването на Георги Чолаков"}
{"url": "http://www.mediapool.bg/amerikanskiyat-biznes-lyubopiten-za-ot-shansa-bulgaria-da-stane-tehnologichen-tsentar-news269525.html", "text": "Представителите на американския бизнес са искали от българския президент Румен Радев отговори на въпроси, свързани с опазването на интелектуалната собственост, развитието на транспортната и енергийната инфраструктура в страната, развитието на отбранителната индустрия, перспективите за утвърждаването на страната ни като технологичен център в Югоизточна Европа и други. Това съобщиха от президентството в четвъртък след среща на държавния глава с представители на \"Ай Би Ем\" (IBM), \"Моторола Салюшънс\"(Motorola Solutions), \"ВиаСат\" (ViaSat), ФЕДЕКС (FEDEX), \"Комкаст\" (Comcast), \"Ей И Ес\"(AES) и други. Радев е на официално посещение в САЩ.\r\n\tРадев е призовал бизнес общността в САЩ да използва благоприятните условия, които страната ни предоставя за инвеститорите със своето ключово разположение и като фактор на стабилност в Югоизточна Европа, с членството си в ЕС и НАТО, квалифицираната работна ръка и конкурентното данъчно облагане.\r\n\t\"През последните десетилетия България и САЩ доказаха, че могат да бъдат добри партньори и да постигат успехи в сфери като отбраната и сигурността и в развитието на информационните технологии“, заяви Румен Радев, цитиран от пресцентъра си.\r\n\tПо думите на президента България запазва добрите си позиции на образователен център, което се доказва от челното класиране на българските участници в международни олимпиади по математика, физика и информационни технологии. \"Нашата цел е да създадем възможности тези млади хора да останат и да реализират своя потенциал в България и затова институциите ще подкрепят добрите бизнес начинания, особено в сфери с висока добавена стойност“, обявил държавният глава.\r\n\tРазширяването на транспортната и енергийна инфраструктура е една от областите, в които страната ни догонва своите партньори от ЕС и това е свързано със значителни финансови вложения, посочи още президентът. По думите на Румен Радев интерес за инвестиции в тази сфера у нас проявяват големи компании както от Европа, така и от Китай и други страни, и това създавало конкурентна среда, с добри възможности за бизнеса.", "date": "2017.09.21", "title": "Американският бизнес любопитен за от шанса България да стане технологичен център"}
