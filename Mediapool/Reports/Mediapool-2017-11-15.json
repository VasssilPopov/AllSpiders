{"url": "http://www.mediapool.bg/fermi-za-patitsi-pred-kolaps-zaradi-ptichiya-grip-i-lobistka-zapoved-news271880.html", "text": "Отглеждането на патици в страната е спряно заради птичия грип и \"лобистки\" заповеди на Българската агенция по храните (БАБХ), оплакаха се фермери в сряда. Проблемът е, че заповедите, с които се забранява придвижването на новоизлюпените патета, няма срок на действие и се отнася само за водоплаващите птици. Това поставя под заплаха съществуването на целия бранш, който е втори в света по обем на производство за около 100 млн. евро, като 95 на сто от продукцията се изнася. Това заявиха от бранша по време на изслушването им в парламентарната комисия по земеделие.\r\n\tТе настояват за бързо решение на проблема, но от Министерството на земеделието и от БАБХ не се ангажираха с дата, до която ще бъдат в сила заповедите.\r\n\tДържавата взе драстични мерки за решаване на проблема с птичия грип, който върлува от края на миналата година, едва преди десетина дни. Причината е, че заразата може да засегне и хората, а при тях болестта протича със сериозни усложнения.\r\n\tЗа периода от 19 декември 2016 г. до края на март тази година са били регистрирани 87 огнища на птичи грип у нас в 12 региона на страната, като при 87 на сто от случаите са били във ферми с водоплаващи птици, каза д-р Дамян Илиев, изпълнителен директор на БАБХ.\r\n\tОт средата на октомври до началото на ноември са констатирани четири нови огнища и са умъртвени по хуманен начин над 100 хил. птици, допълни той.\r\n\tС цел да се спре разпространението на болестта, на 3 ноември (петък) Дамян Илиев издава заповед, с която забранява населването на фермите с новоизлюпени еднодневни водоплаващи птици. В заповедта обаче не е посочено какво да правят люпилните, които в България са общо пет.\r\n\tЗатова седмица по-късно – на 10 ноември шефът на БАБХ издава нова заповед, с която забранява придвижването на новоизлюпените патета в страната, но по изключение разрешава  износа им или транзитното им преминаване.\r\n\tЕфектът от тази заповед е, че всички новоизлюпени патета през последните десетина дни у нас са били избити, макар че не са реално заразени с птичи грип, стана ясно от обясненията на д-р Павел Челебиев, собственик на \"Волекс 2005\", която има ферма за производство на патици и люпилня. Освен това в заповедта не се казва какво се случва с патетата, които предстои да се излюпят, допълни той.\r\n\tТези заповеди са безпрецедентни, дискириминационни и лобистки, заяви Любомир Зиколов, собственик на \"Булчикън\" АД, който говори от името на производителите на гъши дроб и патици.\r\n\tПо думите му БАБХ предприела драстичните мерки, след като бил установен птичи грип и при кокошки и пилета. Под прицел обаче били поставени само водоплаващите птици. По този начин заповедта разделя бранша на отглеждащи патици и пилета, които се занимават с пилета, каза Любомир Зиколов.\r\n\tДамян Илиев обясни, че мерките са взети само спрямо новоизлюпените патета, защото 87 на сто от случаите на птичи грип у нас са във ферми, в които се отглеждат патици.\r\n\tБАБХ не си върши работата, действа некомпетентно и поставя в колапс бранша, беше мнението на собственици на ферми.\r\n\tТе обясниха, че в нито една страна на ЕС не са били наложени такива драстични мерки. От края на октомври миналата година до началото на февруари птичи грип е засечен в 21 страни членки на ЕС. Във Франция например карантина е била наложена само около констатираните огнища, а не върху цялата територия на страната, както в момента се прави у нас, обясни фермер от Ловешко.\r\n\tПроизводителите искат да получат справедливи обезщетения за избитите птици. В тях да е включена себестойността на убитото животно и пропуснатите ползи. За пример дадоха, че Франция и Унгария са платили по 20 евро за убита патица през зимата, докато България по 6.30 лв. За яйцата пък, които са били купени с фактура по 1.20 лв., държавата им ги изплатила на половин цена – 60 ст. Някои фермери се оплакаха, че все още не са си получили пълния размер на обезщетенията от зимата.\r\n\tПроизводителите на патици настояват и да се ваксинират животните. За това обаче е необходимо да се иска разрешение от Европейската комисия, а тази стъпка не е предприета от българските власти, стана ясно по време на обсъждането.\r\n\tБраншът настоява още екарисажите да работят денонощно, за да бъдат изгаряни своевременно убитите птици и да не се разпространява болестта. Сега мъртвите животни се разкарвали от единия край на страната до другия, което разнасяло болестта.", "date": "2017.11.15", "title": "Ферми за патици пред колапс заради птичия грип и \"лобистка\" заповед"}
{"url": "http://www.mediapool.bg/sistemite-za-pomosht-na-vodacha-da-sa-zadalzhitelni-za-novite-koli-iska-ep-news271852.html", "text": "С голямо мнозинство Европейският парламент одобри резолюция, с която предлага всички нови автомобили за имат системи за интелигентно регулиране на скоростта, за спазване на лентата и за аварийно спиране. Това съобщиха от пресофиса на ЕП.\r\n\tСистеми за аварийно спиране и интелигентно регулиране на скоростта присъстват в много автомобили от висок клас. Време е те да се въведат във всички нови коли, се казва в доклад на ЕП.\r\n\tВсяка година над 25 000 души загиват в пътни произшествия в ЕС, а стотици хиляди понасят наранявания. Около 90% от инцидентите се дължат на човешка грешка.\r\n\tМного от катастрофите могат да бъдат избегнати с помощта на технологии, които вече са на пазара - автоматични системи за поддържане или забавяне на скоростта, спазване на пътната лента или идентифициране на пешеходци и велосипедисти.\r\n\tТези технологии могат да бъдат открити в модели от висок клас, но поради очевидните им ползи депутатите предлагат те да станат задължителни за всички нови коли.\r\n\t\"Дали като шофьори, пешеходци или велосипедисти, ние всички правим грешки. В тези случаи автоматичните системи за подпомагане са безмълвни втори пилоти, които ни помагат да избегнем инциденти\", заявява депутатът Дитер-Лебрехт Кох (ЕНП, Германия), подготвил текста на резолюцията.\r\n\tПодобни системи стават все по-разпространени във всички ценови класове, не само сред най-скъпите коли. Въпреки това около три четвърти от новите автомобили не са оборудвани с нито една от тях, като основна причина е, че те струват допълнително пари.\r\n\tДепутатите искат да се направи задължително внедряването само на системи, които са вече достъпни на пазара и са доказали приноса си за безопасността, както и ефективността си от разходна гледна точка. Пример за това е системата за аварийно спиране, разпознаваща пешеходци и велосипедисти.\r\n\t\"Всеки би трябвало да може да си купи такава кола. Точно чрез широкото им навлизане тези системи за подпомагане на водача ще станат по-евтини. Затова цената на колите няма да достигне тавана, те ще бъдат само малко по-скъпи\", каза Кох.\r\n\tДепутатите повдигат също идеята за налагане на пълна забрана в целия ЕС за консумация на алкохол за начинаещи и професионални водачи.\r\n\tРезолюцията беше приета с 593 гласа \"за\" срещу 39 \"против\" и 53 \"въздържал се\".", "date": "2017.11.15", "title": "Системите за помощ на водача да са задължителни за новите коли иска ЕП"}
{"url": "http://www.mediapool.bg/yuridicheskiyat-fakultet-na-su-otkaza-da-krasti-auditoriya-na-kristian-takov-news271850.html", "text": "Факултативният съвет на Юридическия факултет на Софийския университет \"Св. Климент Охридски\" отказа във вторник да кръсти аудитория на името на покойния преподавател по право доц. Кристиан Таков.\r\n\tПредложението бе отправено с подписка, в която се включиха над 4200 души. С внасянето ѝ в университета и защитата на предложението пред академичната общност се нае журналистът Татяна Ваксберг.\r\n\tИдеята бе подкрепена от ректора на СУ проф. Атанас Герджиков, но срещна неодобрението на декана на Юридическия факултет проф. Сашо Пенов, който при срещата си с Ваксберг бе обяснил, че \"дори на Петко Каравелов не е кръстена аудитория\". В крайна сметка той все пак постави на внимание на факултативния съвет предложението.Благодаря на всичките 4208 души, които се подписаха под искането в Софийския университет да има аудитория \"Кристиан Таков\". Въвлякох ви в това и ви дължа обяснение.\r\n\tДнес (14 ноември – бел.ред.) искането беше отхвърлено от факултетния съвет на Юридическия факултет (ЮФ) с 12 гласа против, 4 \"за\" и 4 \"въздържал се\". Аргументът в полза на отхвърлянето не беше формулиран изрично, но можеше да се изведе от многобройните изказвания.\r\n\tНакратко: има много заслужили юристи, а искането за наименуване на аудитория натрапва \"помпозност и показност\", с което се \"съсипва паметта на Кристиан Таков\", докато Юридическият факултет би искал да я опази от посегателства. Друг аргумент: Кристиан Таков не би искал да се обсъжда този въпрос с наименуване на аудиторията. И още: целият шум \"разделя факултета\" и \"раздира душата\" на гласуващите, защото ги кара да избират между Кристиан и други юристи.\r\n\tНе знам между Кристиан Таков и кого другиго е бил този избор, но изразът беше споменат повече от пет пъти. Искане за кръщаване на аудитория на името на друг човек не беше поставяно нито на обсъждане, нито на гласуване.\r\n\tРазбрах обаче нещо много важно: че на името на Кристиан Таков няма да има аудитория. И нещо още по-важно: че факултетният съвет на ЮФ прави много ясна разлика между обикновеното и изключителното, преживявайки второто като травма, а не като пример за насърчаване. Не знаех това.\r\n\tПреди да отида на заседанието, допусках, че проблемът е на друго равнище: там, където една изключителност не може да бъде разпозната дори и да се удариш в нея фронтално. Вярвах, че ако предложа очила, лупа, телескоп дори, ще улесня зрението, без да се сетя, че в зрението може да няма никакъв дефект.\r\n\tТова беше заблуда, която не се оказа чак толкова невинна. Тя въвлече всички вас в една обречена инициатива, а на повечето членове на факултетния съвет създаде дискомфорта да се чудят как да действат пред едно невъзможно изискване, дошло отвън: те самите да поискат още повече от това, което ги травмира.\r\n\tФактите са следните: бях допусната до заседанието, което беше публично, дадоха ми думата на два пъти – в началото и след гласуването. Ясно е какво казах в началото – това, което пише в подписката. Накрая казах наглас това, което и без това не ми даваше мира от петата минута нататък: че не мога да си обясня как Кристиан е живял сред тези хора.\r\n\tГласуването протече след два епизода. В първия стана ясно, че вашите 4 208 подписа са подкрепени от 25 преподаватели от ЮФ и от 687 студенти. Последното е същинско събитие, доколкото подписите са били събрани само за четири работни дни. ЮФ приема ежегодно по 300-400 студенти. На заседанието днес студентът, представил подписката, каза, че Кристиан Таков им е дал надежда. Че чрез него те са повярвали, че ако защитават справедливостта, ще има кой да ги подкрепи. Глас от залата се възпротиви, твърдейки, че с тези обяснения пред студентите Кристиан е преповторил някой друг учител, когото преповтарят и други преподаватели. Момчето седна.\r\n\tТрета подписка набира сили в момента – тя е организирана от преподаватели в Софийския университет, които обаче не са юристи. Засега в нея участват 50 души. Не знам кой е нейният адресат, нито какъв е смисълът й след днешното гласуване.\r\n\tВъв втория епизод имаше изказвания на членове на факултетния съвет. С единен аргумент \"против\" се изказаха 8 души: проф. д-р Красимира Средкова, проф. д.ю.н. Иван Русчев, проф. д-р Малина Новкиришка, проф. д.ю.н. Екатерина Матеева, проф. д-р Николай Натов, доц. д-р Ценимир Братоев, доц. Атанас Симеонов, асистент д-р Златимир Орсов.\r\n\tПовечето казаха, че обичат Кристиан, някои го оцениха като блестящ юрист, други напомниха, че го познават от извънредно много години: 25, 31, 35. Единици казаха, че той не е единственият достоен, че е бил член на БКП и други неща, които не запомних. Запомних добре тона, защото не успявам да забравя нотките на възмущение, когато ги чуя. Допускам, че ако беше освободено от вътрешна цензура, това възмущение щеше да каже следното: живяхме добре до днес, а сега трябва да се оправдаваме пред чужди хора защо нещо не искаме.\r\n\tСтудент, който не учи право и членува в Академичния съвет на СУ, присъства на заседанието и увери присъстващите, че ще отнесе въпроса с аудиторията до този орган, който е \"по-висшестоящ\" от факултетния съвет. Последните думи докараха вече не нотки на възмущение, а цяла лавина.\r\n\tДумите бяха разчетени като заплаха и авторът им беше връхлетян от щафетна звукова експлозия на сантиметри от лицето си: \"Вие ни заплашвате с по-висшестоящ орган!\" \"Вие си имате работа с юристи!\" \"Това е заплаха!\"\r\n\tКолкото повече, толкова повече – накрая обвиненията еволюираха дотам, че студентът участва в политически сценарий и организиран скандал, който осквернява паметта на Кристиан. На това твърдение ръкопляскаха 90% от присъстващите. Студентът се извини, че е бил разбран погрешно.\r\n\tСледващият път, когато искаха да изразят възмущение, го адресираха към мен, изрично отделяйки моята виновност от вече признатия за невиновен студент, с когото само допреди минути ме бяха привиждали в общ сценарий за дестабилизация на Юридическия факултет.\r\n\tНа излизане ми пожелаха \"успех на политическото поприще\", след като ме бяха уверили, че моите политически намерения са очевидни за всеки, който следи интернет.\r\n\tП.С. В хода на заседанието възникна предложение, което беше прието единодушно: да се кръсти на името на Кристиан Таков ежегодното състезание за решаване на съдебен казус – студентски формат, създаден с дългогодишните усилия на самия Кристиан и на други негови колеги.\r\n\tОценката ми за втората новина се промени във времето: първоначалната ми реакция беше положителна, но после научих, че даване на име на това състезание би следвало да е решение на студентите, а не на факултетния съвет. Дадоха ми пример: все едно да кръстя едно балетно училище на името на дъщеря ми – не защото училището е мое, а защото всеки ден я водя на балет именно там. Пък докато кръщавам нещо, дето не е мое, да не съм си сложила табелка на собствената входна врата. Сравнението може да е вярно, може и да не е, не съм проверявала. Подписката, за която отговарях, беше за наименуване на аудитория, а не на състезание. Благодаря ви, че ми се доверихте и съжалявам за резултата.\"", "date": "2017.11.15", "title": "Юридическият факултет на СУ отказа да кръсти аудитория на Кристиан Таков"}
{"url": "http://www.mediapool.bg/zimbabve---strana-v-kriza-sled-37-godini-upravlenie-na-mugabe-news271854.html", "text": "Зимбабве, потънала в тежка икономическа и финансова криза от дълги години, е ръководена от Робърт Мугабе, който управлява еднолично страната от независимостта й през 1980 г.\r\n\t \r\n\t\r\n\t \r\n\tПрез 1890 г. пристигат колонизатори от Южна Африка, водени от Сесил Роудс, който дава името си на територията. През 1923 г. Южна Родезия става колония на британската корона.\n\n\r\n\t \r\n\tПрез 1965 г. премиерът от бялото сегрегационистко малцинство Иън Смит скъсва с колониалната сила Великобритания и обявява едностранно независимост, за да избегне идването на чернокожото мнозинство на власт. \r\n\t \r\n\tОт 1972 до 1979 г. Иън Смит въвлича страната в кръвопролитна война (най-малко 27 000 убити) срещу чернокожите националисти, които са водени от Робърт Мугабе и Джошуа Нкомо.\r\n\t \r\n\t\r\n\t \r\n\tПрез април 1980 г. след Конференцията от Ланкастър хаус Южна Родезия става Зимбабве.\r\n\t \r\n\tСтраната ликува, а светът приветства раждането на един пример за подражание за Африка. В стадион в Хараре стотици хиляди души присъстват с гордост и вълнение на издигането на новото знаме и слушат световната реге звезда Боб Марли да изпълнява една от песните си в прослава на независимостта.\r\n\t \r\n\tКанаан Банана става президент, което е чисто почетна длъжност. Властта се държи от премиера Робърт Мугабе.\r\n\t \r\n\tПрез 1987 г. Мугабе става държавен глава след изменение на конституцията, с което се въвежда президентски режим на управление.\r\n\t \r\n\t \r\n\t\r\n\t \r\n\tВ годините след идването му на власт президентът поражда много надежди. Той подава ръка на бялото малцинство и въвежда социална политика, която благоприятства пренебрегваното дотогава чернокожо мнозинство.\r\n\t \r\n\tВсичко се преобръща през февруари 2000 г., когато властта му е разклатена от отхвърлянето с референдум на негов проект за нова конституция.\r\n\tРобърт Мугабе оставя ветераните от войната за независимост да нахлуят във фермите, повечето от които се ръководят от бели. Над 4000 бели фермери напускат земите си в обстановка на хаос и насилие.\r\n\t \r\n\tПрез 2002 г. президентът е преизбран в спорни избори, белязани от прояви на насилие и сплашване.\r\n\t \r\n\tПрез 2008 г. Движението за демократична промяна (ДДП), главна опозиционна партия под ръководството на Морган Цвангираи печели мнозинство в парламента, който от независимостта е бил под контрола на Африканския национален съюз на Зимбабве - Патриотичен фронт (ЗАНУ-ПФ). Робърт Мугабе обаче остава президент, след като Норман Цвангираи, макар и да води на първия тур, се оттегля след вълна от репресии срещу опозицията.\r\n\t \r\n\tПрез 2013 г. Мугабе отново печели президентските избори (61 процента), а партията му взема мнозинство от две трети в парламента.\r\n\t \r\n\t\r\n\t \r\n\tВъпреки че страната е богата на минерални ресурси (платина, злато, диаманти, никел), тя страда от бедствено икономическо и финансово положение.\r\n\t \r\n\tНякога житница на южната част на африканския континент, в Зимбабве настъпи драстичен спад на земеделското производство след въвеждането на аграрната реформа.\r\n\t \r\n\tПрез 2009 г. правителството е принудено да приеме за своя валута щатския долар и южноафриканския ранд след срива на националната валута, причинил главоломен скок на цените, достигащ до 500 милиарда процента.\r\n\t \r\n\tВ края на 2016 г. правителството въвежда нова валута, индексирана върху курса на щатския долар в опит да намали изтичането на доларите към чужбина. Тези \"облигационни записи\" обаче не водят до очаквания резултат.\r\n\t \r\n\tДнес кризата се изразява в масова безработица (близо 90 процента от активното население), срива на множество обществени услуги и недостига на пари в брой. През октомври т.г. Зимбабве даже забранява вноса на плодове и зеленчуци, за да пести валута.\r\n\t \r\n\t\r\n\t \r\n\tЗимбабве е анклав в южната част на Африка и граничи с Мозамбик, Южна Африка, Ботсвана и Замбия.\r\n\t \r\n\tПрез 2016 г. населението му е било 16,15 милиона души по данни на Световната банка. В страната има 50 процента християни, повечето англикани, и 40 процента анимисти.\r\n\t \r\n\tВодопадът Виктория на река Замбези, при границата между Зимбабве и Замбия, е важна дестинация за чуждестранните туристи.", "date": "2017.11.15", "title": "Зимбабве - страна в криза  след 37 години управление  на Мугабе"}
{"url": "http://www.mediapool.bg/ek-polsha-ne-prie-nito-edno-ot-predlozheniyata-ni-za-dialog-po-sadebnata-reforma-news271856.html", "text": "Европейската комисия е изпратила на властите в Полша 4 обръщения с предложения за диалог по съдебната реформа, но не е получила отговор на нито едно от тях, съобщи първият заместник-председател на комисията Франс Тимерманс. Той говори на сесия на Европейския парламент в Страсбург.\r\n\t\r\n\tТимерманс подчерта, че \"независимостта на правораздаването в Полша се оказа под сериозна заплаха... За съжаление властите (в Полша) не отвърнаха на загрижеността на Еврокомисията, но ние все още се надяваме на диалог\".\r\n\t \r\n\tТой изрази безпокойство от създалата се в Полша ситуация заради реформата на съдебната система. Според него върховенството на закона е не само основен принцип в ЕС, но и въпрос на функционирането на съюза, и затова \"не можем да се примиряваме с възникналия риск за правовата държава\".\r\n\t \r\n\tПо-рано Тимерманс предупреди, че Еврокомисията може да приложи санкции заради нарушаването от Варшава на принципите на върховенството на закона.\r\n\t \r\n\tВъпреки това полските представители, които взеха думата по време на заседанието, отхвърлиха забележките на своите колеги депутати от Европарламента. \"Това, което вие предлагате, е не диалог, а ултиматум\", каза полският депутат Ришард Легутко.", "date": "2017.11.15", "title": "ЕК: Полша не прие нито едно от предложенията ни за диалог по съдебната реформа"}
{"url": "http://www.mediapool.bg/blizo-edna-treta-ot-balgarite-ne-mogat-da-kazhat-dali-komunisticheskiyat-rezhim-e-izvarshval-prestapleniya-news271858.html", "text": "Точно 31% от българите не могат да кажат дали комунистическият режим у нас е извършил престъпления срещу хората. Това сочи изследване на агенция \"Тренд\" по поръчка на евродепутата от ГЕРБ Андрей Ковачев под заглавие \"Нагласи на българите за исторически периоди и личности\".\r\n\tВсе пак мнозинството от българите - 52 на сто - отговарят, че комунистическият режим е извършвал престъпления спрямо хората.\r\n\tДанните на социолозите обаче ясно очертават тенденция на носталгия по соца. На въпрос с какво свързват периода на комунизма у нас 16 на сто от анкетираните отговарят, че е имало работа за всеки, липса на безработица. Следват спокоен живот, безплатно здравеопазване и безплатно образование. Доста по-надолу (само 5%) в асоциациите (възможни са до три спонтанни отговора) за режима след 9 септември са \"страх от лично мнение, цензура, ограничаване на лични свободи\", и \"репресии, издевателства, лагери, унищожаване на интелигенцията\" (едва 4%).\r\n\tТук “Тренд“ изразява хипотезата, че мнозинството от представителите на най-младите възрастови групи се въздържа да отговори с какво най-общо свързва комунистическия режим поради факта, че не са живели в този период. Дяловете на отказ да отговорят на въпроса сред най-възрастните са минимални, което до голяма степен формира обществената картина по този въпрос.\r\n\tРеспондентите са поставени в ситуация да избират в кой период биха предпочели да живеят – в сегашния, след 10 ноември 1989 г. или в този преди промените. Обществото е напълно раздвоено в отговорите на този въпрос, като всяка от опциите събира по 41%.\r\n\tВ разбивката по възраст “Тренд“ отчитат сериозна динамика. Само под една пета от хората между 18 и 39 г. искат да живеят в периода преди 10 ноември, докато над две трети от хората над 60 години биха предпочели социализма.\r\n\tСоциолозите тестват и отношението на хората към друг исторически период – от Освобождението до 9 септември 1944 г.\r\n\tЗа 44 на сто от анкетираните е трудно да дадат отговор на въпроса с какво точно свързват този период. От имащите някакъв отговор, най-много - 15 на сто, смятат, че тогава е имало икономически подем и развитие. 8 на сто се сещат за войните и националните катастрофи. Преобладаващото мнозинство обаче е без мнение и очевидно няма ясна представа как да дефинира този период.\r\n\tГодините преди 9 септември 1944 г. се оценяват все пак като добри за страната от 39 на сто от хората. 31% са на обратното мнение. Внушителен процент отново не могат да преценят или нямат мнение - 30 на сто.\r\n\tТази липса на категорична оценка за периода до 9 септември 1944 г. може да се проследи и при въпроса дали България е вървяла във вярна посока. 41 на сто от анкетираните отговарят утвърдително. Едва 16 на сто категорично отричат, че българската държава се е развивала добре. Най-големият процент от хората обаче отново нямат еднозначно мнение какво точно се е случвало през този период.\r\n\tИзследователският център тества и отношението към различни исторически личности. Тук се отчитат няколко зависимости: положително отношение към фигурите от комунистическия период имат преимуществено по-възрастните хора, докато най-младите имат по-скоро отрицателно отношение към тях.\r\n\tНе се забелязва съществена динамика при различните демографски групи, когато се определя отношението към личности от периода след Освобождението до 1944 г.\r\n\tАндрей Луканов и Петър Младенов събират най-много високи стойности на отрицателни оценки.\r\n\tПоложителното отношение към Желю Желев пък се споделя практически във всички възрастови групи.\r\n\tИзследването е проведено в периода между 18 и 26 октомври 2017 г. сред 1005 пълнолетни български граждани по метода „лице в лице“.", "date": "2017.11.15", "title": "Близо една трета от българите не могат да кажат дали комунистическият режим е извършвал престъпления"}
{"url": "http://www.mediapool.bg/targat-za-magistralata-do-plevenlovech-shte-e-prez-vtorata-polovina-na-2018-g-news271859.html", "text": "Обществената поръчка за избор на изпълнител на магистрала \"Хемус\" до разклона за Плевен/Ловеч ще бъде обявен през втората половина на 2018 г. Това съобщи председателят на управителния съвет на Агенция \"Пътна инфраструктура\" Дончо Атанасов по време на първата копка на ремонта на пътя между двата областни града.\r\n\tПо думите му добре върви подготовката на техническия проект на магистрала \"Хемус\" в участъка от Боаза до връзката с пътя Плевен - Ловеч.\r\n\t\"Задачата, която сме си поставили е през втората половина на 2018 г. да стартираме тръжните процедури за избор на изпълнители и до 2-3 години автомагистралата да стигне до Плевен и Ловеч\", каза инж. Атанасов.\r\n\tПрез лятото регионалният министър  обяви, че плановете на кабинета са магистрала \"Хемус\" да бъде изградена до 2025 г.\r\n\tСтроителството на 9.3 км отсечка между пътен възел \"Ябланица\" и пътен възел \"Боаза\" се очаква да тръгне през пролетта на 2018 г. Договорът за проектиране и строеж на този участък се изпълнява от консорциум \"ХВП Ябланица\" ДЗЗД, в който влизат \"Хидрострой\", \"Водстрой 98\" и \"Пъстрой Бургас\". Те спечелиха търга с цена от 54.99 млн. лв. без ДДС.\r\n\tПак през следващата година се очаква да тръгне и изграждането на 16-километровия участък от пътен възел \"Белокопитово\" до пътен възел \"Буховци\". Изпълнител на тази отсечка е обединението \"Хемус 16320“, в което влизат \"Инфра Експерт“ ЕООД, \"Пътинженерингстрой-Т\" ЕАД, \"Автомагистрали - Черно Море“ АД и \"Трансконсулт-22 ООД. Те спечелиха търга с цена от 120 млн. лв. без ДДС.\r\n\tВ процес на техническо проектиране са 50 км от пътен възел \"Боаза\" до разклона за Ловеч и Плевен.\r\n\tТези три отсечки, с обща дължина от 75 км, трябва да бъдат построени до края на мандата на правителството, каза Нанков през лятото. При условие, че третият кабинет на Борисов изкара пълен мандат, това означава през 2021 г. Предишните два мандата на Борисов завършиха предсрочно.", "date": "2017.11.15", "title": "Търгът за магистралата до Плевен/Ловеч ще е през втората половина на 2018 г."}
{"url": "http://www.mediapool.bg/liderat-na-shotlandskite-leibaristi-podade-ostavka-sled-obvinenie-v-seksualen-tormoz-news271860.html", "text": "Лидерът на Лейбъристката партия в Шотландия се оттегли от поста, след като бивша негова партньорка отправи срещу него обвинения в сексуален тормоз, предаде Асошиейтед прес.\r\n\t \r\n\tПартията съобщи, че Алекс Роули е оставил съдбата си на вътрешните партийни процедури.\r\n\t \r\n\tЖената, която не беше идентифицирана, е казала пред медии, че отношенията й с Роули били за нея като \"емоционално изнудване и тормоз\". Той отрича тези твърдения.\r\n\t \r\n\tРоули е начело на шотландските лейбъристи, откакто през август лидерката им Кизая Дъгдейл подаде оставка. Партията ще избере нов председател в събота.\r\n\t \r\n\tБританската политическа сцена беше разтърсена напоследък от обвинения в сексуален тормоз и злоупотреби, довели до оставка на един министър в правителството и отстраняване на няколко депутати.", "date": "2017.11.15", "title": "Лидерът на шотландските лейбъристи подаде оставка след обвинение в сексуален тормоз"}
{"url": "http://www.mediapool.bg/hizbula---nai-silniyat-koz-na-iran-v-regionalnite-konflikti-news271849.html", "text": "Ливанското шиитско движение Хизбула, което бе разкритикувано от премиера Саад Харири заради ролята му в региона, разшири влиянието си в Близкия изток през последните години, включвайки се в няколко конфликта по искане на Иран. Според експерти Хизбула е най-силният коз на ислямската република.\r\n\t \r\n\tХарири, който обяви изненадващо оставката си на 4 ноември, докато бе в Саудитска Арабия, заклейми язвително намесите в други арабски страни на въоръжената шиитска организация, един от основните играчи в политическия живот на Ливан.\r\n\t \r\n\tНовата политическа криза, разтърсила тази страна, изглежда пряко свързана с гнева на Рияд към Хизбула, която според експерти е \"инструмент\" на иранската експанзия в региона, главно в Сирия и Йемен.\r\n\t \r\n\tХизбула е \"най-силният коз\" за Техеран в региона, но \"тази оставка е показателна за желанието на саудитците да сложат край на иранското настъпление\", каза експертът по международни отношения Карим Битар.\r\n\t \r\n\tДвете регионални сили от десетилетия водят борба за влияние.\r\n\t \n\n\r\n\tХизбула, създадена през '80-те години на 20 век, за да се бори срещу израелската намеса и последвалата окупация в Ливан - която продължи до 2000 г. - получава от дълго време финансова и военна помощ от Иран.\r\n\t \r\n\tПосочена като \"терористична организация\" от Рияд и Вашингтон, обект на американски икономически санкции, Хизбула днес е незаобиколим фактор в конфликтите, бушуващи в Близкия изток.Военни умения\r\n\t\r\n\t\"Чрез Хизбула Иран успя да действа на няколко регионални фронта. Групировката бе полезна за разпространяване на иранското влияние\", увери Хилал Хашан, преподавател по политология в Американския университет в Бейрут.\r\n\t \r\n\tСпоред експерта движението - \"най-важният инструмент на Иран в региона\" - е сформирало в Ирак влиятелните шиитски милиции Хашд аш Шааби.\r\n\t \r\n\tИма си \"агенти\" в Йемен, където шиитските бунтовници хуси са мишена на военна кампания, оглавявана от Рияд.\r\n\t \r\n\tНо най-вече Хизбула направи сирийския режим боеспособен, смята Хашан.\r\n\t \r\n\tВ Сирия, която от 2011 г. е системно опустошавана от смъртоносен конфликт, Хизбула е неотлъчен съюзник на президента Башар Асад.\r\n\t \r\n\t\"Във военно отношение Хизбула се закали в Сирия. Тя придоби умения за извършване на настъпления, а не само такива на антибунтовническо движение\", каза Битар.\r\n\t \r\n\tСпоред Джоузеф Бахут, анализатор във фондация \"Карнеги\", Хизбула е станала вече дори \"модел за подражание за всички минисили в региона\", като бунтовниците хуси в Йемен.\r\n\t \r\n\tВъоръженото движение е \"перлата в короната, силата\", която позволи на Иран да стане през последните трийсет години \"най-голямата сила в Леванта\", уточни той.\r\n\t \r\n\tСедмица след оставката си Харири наруши мълчанието си и заклейми в неделя намесите на Хизбула в арабските страни.\r\n\t \r\n\t\"Казах на Хизбула, че е в техен интерес да бъде запазен Ливан, да се откажат от някои театри, в които са се намесили\", каза Харири, чиято оставка още не е приета от президента Мишел Аун.\r\n\t \r\n\t\"Имаше ли Саудитска Арабия някаква позиция относно Хизбула, в който и да било момент преди войната в Йемен?\", попита Харири, който през последните години е подкрепян от Рияд.Равновесието на терора\r\n\tПолитическата криза поражда страхове, че в Ливан - страна, в която цари крехко равновесие между отделните общности - може да избухне ново насилие.\r\n\t \r\n\tВ последното си изявление лидерът на Хизбула Хасан Насрала стигна дотам да обвини Рияд, че е поискал от Израел да атакува Ливан.\r\n\t \r\n\tТрън в очите на Израел, шиитското движение е единствената ливанска фракция, която не се отказа от арсенала си в края на гражданската война (1975-1990 г.)\r\n\t \r\n\tЕврейската държава и Хизбула влязоха през 2006 г. във война, която отне живота на над 1200 души от ливанска страна, предимно цивилни, и 160 от израелска страна, почти само войници.\r\n\t \r\n\tЕксперти смятат, че ако Саудитска Арабия се опита сега да открие фронт срещу Хизбула, опасността да пламне целият регион е съвсем реална.\r\n\t \r\n\t\"Иран и Хизбула вече показаха, че не водят традиционни войни, това ще е асиметрична война, ще удрят там, където боли\", обясни Бахут. \"Емирствата, източната част на Саудитска Арабия. . . (или) може би ще опитат да предизвикат безредици в шиитските региони на кралството\", изброява като примери експертът.\r\n\t \r\n\tСпоред Битар в момента сме свидетели на \"комбинация от твърде обезпокоителни фактори\", включително \"саудитската импулсивност, подкрепена от американския президент, който също е много импулсивен, и ескалацията на реториката в Израел\".\r\n\t \r\n\t\"Но на този етап още сме в ситуация на взаимно възпиране, равновесие на терора\", увери Битар. \"Те знаят, че евентуална война ще бъде унищожителна и за двете страни\".", "date": "2017.11.15", "title": "Хизбула - \"най-силният коз\" на Иран в регионалните конфликти"}
{"url": "http://www.mediapool.bg/rekord-328-000-hektara-opiumen-mak-v-afganistan-news271862.html", "text": "Посевните площи с опиумен мак в Афганистан през 2017 г. са достигнали 328 хиляди хектара, което е абсолютен рекорд за цялата история на страната. От тях може да бъдат произведени 9 хиляди тона наркотици, се казва в доклад, представен от заместник-генералния секретар на ООН и изпълнителен директор на Управлението на ООН за наркотиците и престъпността Юрий Федотов, цитиран от ТАСС.\r\n\t \r\n\tУвеличението на площите с опиумен мак за последната година е с цели 63 процента от досегашните около 150-170 хиляди хектара, а производството на опиум е нараснало с 87 процента, съобщи Федотов. Той уточни, че както и досега, по-голямата част от посевите са в територии, контролирани от талибани.\r\n\t \r\n\tТревожното развитие като цяло е свързано с благоприятните климатични условия през тази година, се отбелязва в доклада.\r\n\t \r\n\tФедотов обърна внимание, че производството на опиум се увеличава паралелно с появата на все по-големи количества синтетични наркотици. Като цяло в света е отбелязана тенденция към увеличаване на добива на наркотични средства: на кокаин в Латинска Америка, синтетична дрога, нови психоактивни вещества, които сега масово се произвеждат в Афганистан.\r\n\t \r\n\tООН очаква количеството на произведените през тази година наркотици да надвиши равнището на потребление. Не става дума само за хероин, който е най-опасното и смъртоносно вещество, но също за хашиш и синтетични наркотици в амфетаминов вариант, се казва в доклада.\r\n\t \n\n\r\n\tСпоред Федотов рязкото увеличаване на производството на наркотици в Афганистан на фона на пораженията, които търпи \"Ислямска държава\" в Сирия и Ирак, може да означава, че джихадистката групировка се кани да се дислоцира в друг район и подготвя финансовата си база.", "date": "2017.11.15", "title": "Рекорд: 328 000 хектара опиумен мак в Афганистан"}
{"url": "http://www.mediapool.bg/gotvi-se-vtora-investitorska-sreshta-za-gazoviya-hab-news271861.html", "text": "Макар още да не е избран изпълнителят на предпроектното проучване за смисъла, цената и източниците за захранване на планирания газов хъб край Варна и още да не са ясни резултатите му, правителството вече подготвя две срещи, посветени на проекта, които трябва да се състоят през март и май 2018 г. по време на първото европредседателство на България. Отделно тепърва ще се проучва как ще се отрази на проекта намерението на Брюксел за промени в Газовата директива на ЕС, засягаща газова инфраструктура в руско участие\r\n\tИзобщо любимият проект на премиера Бойко Борисов ще е сред топ приоритетите на европредседателството ни и страната ни ще акцентира върху газовата тема и свързаността на Западните Балкани, за да придаде допълнителна стойност на хъба \"Балкан\"\r\n\tЗа една работна среща за газоразпределителния център през март и още една инвеститорска среща през май, съобщи зам.-министърът на енергетиката Жечо Станков по време на Седмата регионална енергийна конференция, организирана от България енергиен и минен форум. Той посочи, че на нея ще бъдат представени резултатите именно от предпроектното проучване, което предстои да се проведе, а в момента от кандидатите да извършат анализа.\r\n\tИзборът на изпълнител се очаква да стане факт в скоро време. Той ще има 170 дни от подписването на договора за поръчката за 1.8 млн. евро без ДДС за да представи предпочетен бизнес модел за изграждане на хъба и проучване за потенциалните източници за захранването му с природен газ.\r\n\tВ планираната за май втора инвеститорска среща за хъба се очаква по-разширено присъствие на компании в сравнение с онези, включили се в първата – през септември 2016 г., на която бе представена концепцията на проекта. Тогава участваха едни от най-големите петролни и газови и шипърски компании.\r\n\t\"На новата среща ще се представят първичните данни от проучването\", каза Станков. Той коментира, че изпълнителят на предпроектното проучване за газовия център трябва да анализира входно-изходните потоци и капацитета на всяка една съществуваща газова връзка на страната ни и такава в развитие. Финално за председателството ни проектът за хъба  ще се обсъди на среща в София на страните участнички в  Групата на високо равнище за газова междусистемна свързаност в Централна и Югоизточна Европа (CESEC)\r\n\t\"В министерството създаваме предпоставки \"Булгартрансгаз\" да получава възможно най-много приходи от Европа, за да може да финансира развитието на вътрешната мрежа и интерконекторите\", посочи зам.-министърът.\r\n\tРазвитието на вътрешната газова мрежа е част от проекта за газовия хъб и в началото на лятото министърът на енергетиката Теменужка Петкова подписа споразумение с \"Газпром\" за съвместни действия в тази посока. Целта му търсене на възможност втората тръба от проекта за газопровода \"Турски поток\", предназначена за Европа, да захранва хъба, независимо дали това ще става по дъното на Черно море директно до Варна или по сухопътно трасе през Турция.\r\n\tПреди време Борисов съобщи, че с руския газов монополист има принципно споразумение за 15.7 млрд. куб. м синьо гориво годишно за България за хъба. От \"Газпром\" обаче са уклончиви по въпроса.\r\n\t\"Извън тези 15.7 млрд. куб. м., ще се оцени и възможния капацитет на местния добив и на интерконектора с Гърция, който е висш пилотаж на преговори между две държави и три компании\", каза още Станков.\r\n\tТой припомни, че реализацията на газовата връзка с Гърция напредва, след като миналата сряда бе обявена обществена поръчка за инженер-консултант на проекта. Срещу 8.45 млн. евро без ДДС той ще съдейства на проектната компания \"Ай Си Джи Би\" при управлението на всички основни договори, включително за доставка на тръби и за възлагане на работното проектиране, строителството и доставки. Фирмите, които ще извършват тези две дейности предстои да бъдат избрани в поръчки, които ще се обявят следващата седмица, каза по време на форума енергийният министър Теменужка Петкова. Тя посочи още, че е планирано първата копка на тръбопровода да се направи в края на европредседателството ни.\r\n\tПо този интерконектор с капацитет от 3 млрд. куб. м., половината от който вече бе резервиран предварително от търговци на газ, се очаква да влизат договорените от \"Булгаргаз\" 1 млрд. куб. м. годишно от азерското находище \"Шах Дениз ІІ\" от 2020 г. Наскоро Баку заяви принципен интерес да увеличи доставките за България.\r\n\tКато друг източник за захранване на хъбе се счита местният добив. Станков отбеляза, че в момента се провежда вторият изследователски сондаж в дълбоководния черноморски блок \"Хан Аспарух\", от който се очаква да потвърди обнадеждаващите данни от първия сондаж, извършен от \"Тотал\", ОМВ и \"Репсол\".\r\n\t\"Шел\" също са изключително доволни от резултатите от проведената 3Д-сеизмика в блока \"Силистар\" и нейните данни. Надяваме се да се проведе и сондаж, какъвто макар и да не е заявен в първоначалната инвестиционна програма е необходим за търговско откритие\", коментира зам.-министърът.\r\n\tЗапитан от Mediapool как ще се отрази върху проекта за газовия хъб обявеното от Еврокомисията миналата седмица  Станков каза, че България очаква тълкуване по въпроса от правната служба на Секретариата на Съвета на Европа.\r\n\tЕК предложи на Европейския парламент и Съвета на ЕС да се промени определението на термина \"интерконектор\". Според действащата директива това са тръбопроводи, които свързват газопреносните системи на страни членки на ЕС. Еврокомисията предлага в тази категория да попадат тръбопроводите, които пресичат или обединяват границите между страните членки или между страните членки и трети страни до границите на юрисдикцията на ЕС. Тази промяна ще засегне газопроводите с руско участие и ще увеличи правомощията на Брюксел над планираното разширение на газопровода \"Северен поток\".\r\n\t\"Ние сме помолили колегите от Брюксел да се подадат информация. Първичните намерения са да се отвори Газовата директива, но очакваме да се види в каква насока и какво ще е предложението. Това също ще е акцент на европредседателството ни\", заяви Станков.\r\n\tПо думите му като цяло газът също ще е основна тема по време на българското европредседателство. \"Целта ни е да придадем особено значение за газовата свързаност на Западните Балкани\", каза Станков.\r\n\tДруг акцент на европредседателството на България ще е работата по досиетата на всяка държава членка по европакета \"Чиста енергия\", както и стартирането на пълната либерализация на електроенергийния пазар у нас.", "date": "2017.11.15", "title": "Готви се втора инвеститорска среща за газовия хъб"}
{"url": "http://www.mediapool.bg/bratya-proshek-posreshtat-na-chasha-bira-na-san-stefano-news271855.html", "text": "Столичани и гостите на София вече могат да изпият чаша бира с легендарните братя Прошек. Пред някогашната \"Пивоварница. Братя Прошекови\", на площад \"Братя Прошек\" срещу БНТ в София, във вторник бяха открити фигурите на Георги и Богдан Прошек, седнали около кръгла маса с халби в ръка.\r\n\tСкулптурата е дело на проф. Георги Чапкънов, Коста и Станислава Чапкънови и арх. Станислав Константинов и е изваяна по случай 170 години от рождението на големия брат - Георги Прошек. Паметникът е създаден с дарение на \"Сан Стефано Пропърти Дивелопмънт\". Композицията е израз на почитта и уважението към делото на братя Прошек - забележителни личности, строители, общественици и културни дейци, избрали България за своя втора родина и изградили едни от най-забележителните архитектурни паметници в столицата, между които Орлов и Лъвов мост, Бирената фабрика.\r\n\t\"Това са необикновени хора - велики, изключително благородни, мъдри, талантливи и добри, добри, та повече няма накъде…Те са направили толкова много за нашата клета държава. Чудя се как толкова години всичко това е останало покрито от знанието на българина, което е ужасно. Тази скулптура е най-малкото, което заслужават“, каза при откриването на композицията проф. Чапкънов.\r\n\t\"Сред строителите на съвременна България има много чужденци от различни части на света. Несъмнено братята Прошек изпъкват сред тях. Те са оставили толкова дълъг списък с постижения, че няма да стигне времето да се изброи всичко… първата печатница, керамична фабрика, най-модерната пивоварна по българските земи, градоустройството на нашия план, първия застроителен план. Това са основите на съвременна София, градът такъв, какъвто го познаваме“, заяви зам.-кметът на София по културата Тодор Чобанов.\r\n\tПаралелно с откриването на скулптурата, на втория етаж в \"Сан Стефано Плаза“ е поставена и документалната фотоизложба \"Българските чехи“, проект на БТА и Държавна агенция \"Архиви“. Експозицията съдържа богат снимков и текстови материал на български и чешки език с информация за живота и делото на чешките държавници, интелектуалци, хора на изкуството, градинари и специалисти от различни области, дошли от Австро-Унгарската империя в страната ни и подпомогнали институционалното изграждане, културното и духовно развитие на нацията в края на ХІХ и началото на ХХ век: д-р Константин Иречек, Иван Мърквичка, Карел Шкорпил, Херман Шкорпил, братя Георги и Богдан Прошек, Антонин Колар, Антони Новак, Иван Буреш, Лудвиг и Вацлав Стрибърни и др.\r\n\tПосланикът на Чехия в България Душан Щраух изтъкна, че се радва, макар и след много години, че се открива паметник на братята, които не са избледнели в съзнанието на българския народ.", "date": "2017.11.15", "title": "Братя Прошек посрещат \"на чаша бира\" на Сан Стефано"}
{"url": "http://www.mediapool.bg/budapeshta-e-nedovolna-ot-amerikanskata-programa-za-finansirane-na-ungarski-medii-news271864.html", "text": "Шарже д'аферът на САЩ в Унгария Дейвид Костеланчик бе извикан във външното министерство в Будапеща във връзка с американския план за финансиране на медии в селските райони в Унгария, предаде Ройтерс. Според Будапеща това е \"политическа интервенция\" преди изборите през април 2018 г.\r\n\t \r\n\tСъединените щати съобщиха в понеделник, че ще финансират със 700 000 долара медии в селските райони в Унгария. Парите ще могат да използват след май 2018 г. за обучение, подготовка, техническа и финансова помощ на журналисти, разширяване на достъпа до местни и международни медийни платформи, за да се окаже подкрепа на независимите медии, подложени на растящ натиск и сплашване.\r\n\t \r\n\t\"Министерството на външните работи и търговията извика американския шарже д'афер, за да поиска обяснения. Казахме му, че приемаме това като политическа интервенция на Държавния департамент на САЩ преди изборите\", каза говорителят на външното министерство.\r\n\t \r\n\tУнгарският премиер Виктор Орбан засили контрола над медиите със законови промени, регулаторни мерки и купуване на медии от негови съмишленици от бизнеса, напомня Ройтерс.", "date": "2017.11.15", "title": "Будапеща е недоволна от американската програма за финансиране на унгарски медии"}
{"url": "http://www.mediapool.bg/kabinetat-odobri-premahvaneto-na-aktsiite-na-prinositel-news271853.html", "text": "Акциите на приносител да бъдат премахнати и постепенно да бъдат заменени с поименни акции. Това е основният приоритет на предлаганите от правителството промени в Търговския закон, които бяха одобрени на заседанието на Министерския съвет в сряда\r\n\tОсновният мотив за промяната е, че така България ще бъде третирана като прозрачна данъчна юрисдикция и надежден партньор в общите международни усилия за предотвратяване на трансграничното укриване и невнасяне на данъци и отклонение от данъчно облагане. Това ще се отрази благоприятно върху инвестиционния климат в страната, а оттам – и върху всички заинтересовани страни, е посочено в мотивите към законопроекта.\r\n\tАкциите на приносител са забранени или в процес на забрана и на замяна в редица държави по света. Това се прави поради разбирането, че те могат да подпомагат дейности като пране на пари, финансиране на тероризма и избягване на данъчно облагане.\r\n\tПромените предвиждат срещу временни удостоверения, удостоверяващи права по записани акции на приносител, вече да се получават само поименни акции.\r\n\tДружествата, които са издали акции на приносител, се задължават до девет месеца след влизането в сила на поправките да ги заменят с поименни акции и да започнат да водят книги за акционерите. Те трябва да заявят вписването на новите обстоятелства в Търговския регистър.\r\n\tАкции на приносител, които не са представени от собственика им за замяна в регламентирания срок, ще бъдат обезсилвани. В този случай обаче акционерът ще има право да поиска от дружеството да му заплати равностойността на направените по акциите вноски в 6-месечен срок от узнаването за това, но не по-късно от 5 години от датата на обезсилването, предвиждат промените в закона.\r\n\tТези условия и права ще важат и за кредиторите със залог на акции на приносител. При замяната дружеството ще отбелязва върху поименната акция залога съобразно заявлението на заложния кредитор и ще го вписва в книгата за акционерите. Същите са изискванията и при запор на акции на приносител.\r\n\tКредиторът със залог или запор ще носи отговорност за вреди, причинени виновно на акционер вследствие на обезсилване на акциите му или на извършени неверни записи във връзка със залога или запора при замяната на акциите, е записано в новите текстове.\r\n\tТърговските дружества, които не приведат дейността си според новите изисквания или имат влязъл в сила отказ за вписване на заявените промени, ще се прекратяват.\r\n\tТърговският регистър ще е длъжен в двумесечен срок след изтичането на деветте месеца за преобразуване на акциите да състави списък на търговските дружества, които не са привели дейността си в съответствие с изискванията или имат влязъл в сила отказ за вписване на заявените промени. Този списък ще се изпрати на прокуратурата за завеждане на искове.\r\n\tТърсеният ефект от тази промяна е повече прозрачност, по отношение на собствеността на фирмите.\r\n\tКъм момента в България няма законово задължение да се оповестява информация за притежателите на акциите на приносител.\r\n\tОсобеното при тези акции е, че лицето, което упражнява фактическата власт върху тях, е титуляр на правата по тях. Това прави смяната на собственика много лесна, като за това е необходимо единствено физическото предаване на акциите.\r\n\tПредлаганите промени имат за цел въвеждане в българското законодателство на висок стандарт за прозрачност и обмен на информация за данъчни цели по отношение на търговските дружества, издали акции на приносител, е посочено в съобщението на правителството.\r\n\tПо този начин ще се гарантира спазване на правилата от страна на всички участници в търговския оборот, което ще бъде от полза за българския бизнес като цяло, и ще повиши репутацията на България като прозрачна данъчна юрисдикция, се казва още в него.\r\n\tВ правителственото съобщение, както и в мотивите към законопроекта, не е посочено колко дружества ще бъдат засегнати от промените в Търговския закон.", "date": "2017.11.15", "title": "Кабинетът одобри премахването на акциите на приносител"}
{"url": "http://www.mediapool.bg/kak-petrolniyat-gigant-rusiya-stana-lider-na-pazara-na-pshenitsa-news271863.html", "text": "Русия, която от десетилетия е водещ износител на суров петрол, заема все по-доминираща позиция на друг жизненоважен световен пазар. Производството й на пшеница скочи през последните години, тъй като добрите условия за отглеждане на зърно увеличиха печалбите на фермерите, позволявайки им да реинвестират приходите си в по-добри семена и оборудване.\r\n\tНиските цени на петрола нанесоха удар върху рублата, а зърното стана по-привлекателна стока за чуждестранните купувачи и Русия отне голяма част от пазара на износ на пшеница от основни доставчици като САЩ. Това е особено радваща новина за Русия, която се опитва да намали зависимостта си от вноса на селскостопански продукти, след като забрани импорта на някои западни храни в отговор на санкциите, наложени й заради анексията на Крим.\r\n\t1. Кой купува руско жито?\r\n\tБлизо половината страни в света внасят жито от Русия. Някои от най-големите купувачи са наблизо, в Близкия изток и Северна Африка, но търсене има и от далечни страни като Мексико и Индонезия. Основният клиент на Русия е Египет и африканската страна зависи от руските доставки, за да изхранва населението си, а купувач номер 2 - Турция, използва житото за производство на брашно, което след това изнася. Очаква се този сезон доставките да са с над 40 % повече от количествата, изнасяни само преди три години.\r\n\t2. Защо е привлекателно руското зърно?\r\n\tЕвтино е. Свръхпроизводството от годините на изобилна реколта доведе до спад на цените, които остават ниски благодарение на кратките транспортни маршрути през Черно море, което е центърът, през който минават повечето руски доставки, до купувачите в Близкия изток и Африка. Напоследък лошата реколта направи зърното от Северна Америка и Австралия по-малко привлекателно за клиентите на някои от традиционните им пазари в Азия, а това пък отвори вратите за руската пшеница.\r\n\t3. Как Русия стана властелин в износа на пшеница?\r\n\tРуският износ на пшеница започна да се увеличава в началото на века, след като колективните стопанства от съветско време отстъпиха пред частната собственост върху плодородните земи и фермерите получиха достъп до най-новите международни технологии. Сега в руските стопанства се движат трактори на американската компания Deere&Co и германската Claas KGaA, а насажденията се пръскат с пестициди, произведени от Мonsanto Co и Syngenta AG. Благодарение на подкрепа от държавата разходите на фермерите са наполовина по-ниски, отколкото на основните им конкуренти, така че Русия може да си позволи да отглежда зърно, дори когато цените силно спадат.\r\n\t4. Какво означава доминацията на Русия за световния пазар?\r\n\tОчаква се Русия да стане водещ износител на пшеница, след като делът й от пазара скочи от под 1 % през 2000 година до 18 % през текущия земеделски сезон. През същия период делът на САЩ се сви почти наполовина. По-големите реколти в Русия увеличиха световното свръхпредлагане и тласнаха цените на борсата в Чикаго до близо десетилетен минимум, принуждавайки американските фермери миналата година да засеят най-малък обем зимна пшеница от едно столетие. Доминацията на Русия също така й дава силата да предизвиква сътресения на световните пазари. Референтните цени скочиха с близо 50 % през 2010 година, когато Русия забрани износа заради суша.\r\n\t5. Може ли Русия да продължи да затяга хватката си върху износа? Реколтите може и да продължат да са рекордни, ако времето го позволява, но има сигнали, че пристанищата и железниците на страната започват да се задъхват под тежестта на толкова голям износ. Русия освен това трудно успява да проникне на някои пазари. Руското жито обикновено не отговаря на строгите изисквания за качество, поставени от ключови купувачи като Алжир и Саудитска Арабия например, а за Бразилия е по-евтино да купува от доставчици от южноамериканския търговския блок Меркосур. Русия прокара пътища за доставка в Азия, но високите транспортни разходи вероятно ще ограничат количествата, които могат да бъдат изпращани в тази дестинация.\r\n\t6. Може ли Русия да повтори успеха си и с други храни?\r\n\tВъпреки реформата в селското си стопанство Русия все още е далеч от възможността да се конкурира на световния пазар на царевица, захар или месо по начина, по който го прави с пшеницата. Сега страната покрива собствените си нужди от захар, но производствените разходи са твърде високи за износ в голям мащаб. Русия освен това не разполага с оборудване да гарантира доставки с контейнери, което е предпочитаният в света начин за транспорт на бяла захар. Страната трудно се конкурира на пазара на царевица, защото правителството забранява генномодифицираните семена, благодарение на които отглеждането на царевица в други страни е по-рентабилно. Широко разпространената в селскостопанските региони на Русия африканска чума по свинете пречи да се изнася свинско месо в значителни количества.", "date": "2017.11.15", "title": "Как петролният гигант Русия стана лидер на пазара на пшеница"}
{"url": "http://www.mediapool.bg/remontirat-12-km-ot-patya-pleven-lovech-za-blizo-76-mln-lv-news271857.html", "text": "Близо 12 километра от второкласния път между Плевен и Ловеч ще бъдат ремонтирани за близо 7.6 млн. лв., съобщиха от Агенция \"Пътна инфраструктура\" \r\n\tВторокласният път е най-кратката връзка между двата областни града и е основна пътна артерия към фериботния комплекс \"Никопол - Турну Мъгуреле\" на река Дунав.\r\n\tСрокът за изпълнение на обекта е 10 месеца и през следващата година отсечката ще бъде готова, обеща Дончо Атанасов, председател на управителния съвет на АПИ, по време на символичната първа копка на обекта в сряда.\r\n\tВ есенно-зимния сезон ще се извършва отводняване, изрязване на храсти и подготовка на трасето за асфалтовите дейности, които ще се изпълняват през лятото, каза Атанасов.\r\n\tПредвижда се да бъде направена цялостна подмяна на пътната настилка, подобряване на отводняването, нова хоризонтална маркировка, пътни знаци и ограничителни системи.\r\n\tОсновно ще бъдат ремонтирани две големи съоръжения - мост над река Пърчовица и селскостопански подлез, както и четири кръстовища. Две от кръстовищата са с третокласния път за село Беглеж, а останалите са с общински пътища за селата Бохот и Ралево.\r\n\tИзпълнител на строителните дейности е \"Автомагистрали Хемус\" АД. Стойността на договора с тях е 6.4 млн. лв. с ДДС.\r\n\tСтроителният надзор ще осъществява от \"Пътинвест-инженеринг\" срещу 196 881 лв. с ДДС. Авторският надзор ще се упражнява от \"Виа план\" ЕООД по договор за 17 880 лв. с ДДС.\r\n\tОбщата стойност на целия проекта е близо 7.6 млн. лв., от които 6.4 млн. лв. идват от европейския фонд за регионално развитие, чрез програма \"Региони в растеж\", а останалите са националното съфинансиране.\r\n\t \r\n\tСлед ремонта по-добрата инфраструктура ще улесни достъпа до редица културни и исторически забележителности в региона. Сред тях са панорамата \"Плевенска епопея\", мавзолея-параклис \"Св. Георги Победоносец\", къщата-музей \"Цар Освободител Александър ІІ\", парка \"Кайлъка\", архитектурно-историческият резерват \"Вароша\", покритият мост над река Осъм, моста на Кольо Фичето в Ловеч и други.\r\n\t \r\n\tПрез миналия програмен период чрез програма \"Регионално развитие\" 2007-2013 г. бяха ремонтирани 10 км от пътя на територията на област Ловеч, в участъка между Троян и Кърнаре.\r\n\tВ оперативна програма \"Региони растеж\" 2014-2020 г. е заложено ремонт и на още 9 км в област Ловеч. В момента за тях провежда тръжна процедура за избор на изпълнител.", "date": "2017.11.15", "title": "Ремонтират 12 км от пътя Плевен – Ловеч за близо 7.6 млн. лв."}
{"url": "http://www.mediapool.bg/40-leva-koledna-dobavka-za-hora-s-pensii-do-321-lv-news271816.html", "text": "Пенсионерите с пенсии до 321 лева включително ще получат 40 лева коледна добавка, реши правителството на редовното си заседание в сряда. Допълнителната сума ще получат 1.232 млн. пенсионери като за целта на Националния осигурителен институт се отпускат допълнително 49.3 млн. лв. Парите идват от преструктуриране на бюджета.\r\n\t \r\n\tПо разчетите на Националния осигурителен институт на практика 57 процента от всички пенсионери ще получат коледната добавка, заяви преди заседанието на кабинета социалният министър Бисер Петков.\r\n\t \r\n\tПред БНТ той каза още, че Брутният вътрешен продукт е предвидено да нараства с по-висок темп от темпа на нарастване на социалните разходи.\n\n\r\n\t \r\n\tВ бюджета на Държавното обществено осигуряване са предвидени 520 млн. лева повече разходи за пенсии през 2018 г. Основно те ще покрият увеличението на новоотпусканите пенсии, каза министърът.\r\n\t\r\n\t\t \r\n\t\r\n\t\t\"Предвиденото нарастване в бюджета за хората с увреждания е 81 млн. лева. С тези средства ще се осигури услугата \"социален асистент”. Това, което няма да може финансово да бъде обезпечено, е подкрепата за хората с увреждания, които навършват пълнолетие. 545 млн. лева е сумата, която отива към семействата с деца\", обясни още Петков.\r\n\t\r\n\t\t \r\n\t\r\n\t\t\"Имаме проблем на пазара на труда с недостиг на работна сила. Има целенасочени политики, с които се насърчават майките да се връщат по-бързо в заетост\", коментира още социалният министър.", "date": "2017.11.15", "title": "40 лева коледна добавка за хора с пенсии до 321 лв."}
{"url": "http://www.mediapool.bg/nai-golemiyat-diamant-e-prodaden-za-34-miliona-dolara-news271817.html", "text": "Най-големият диамант, предлаган някога на търг, беше продаден в Женева за рекордните близо 34 милиона долара, съобщи аукционна къща \"Кристис\", цитирана от Франс прес.\r\n\t \r\n\tДиамантът е с тегло над 163 карата и е част от огърлица от изумруди и диаманти, наречена \"Ди арт ъв Гризогоно\" (на швейцарската бижутерска фирма \"Де Гризогоно\"). \r\n\t \r\n\t\r\n\t\tБрилянтът, който е с изключително качество и бистрота, е изработен от 404-каратов диамант, намерен миналата година в Ангола.\n\n\r\n\t\r\n\t\t \r\n\t\r\n\t\tТова е най-големият необработен диамант, добит в страната и 27-ят по големина в света. Камъкът е бил обработван три седмици от екип от 14 бижутери.", "date": "2017.11.15", "title": "Най-големият диамант е продаден за 34 милиона долара"}
{"url": "http://www.mediapool.bg/kitai-shte-izprati-spetsialen-predstavitel-v-severna-koreya-news271818.html", "text": "Китай ще изпрати в петък в Северна Корея специален представител на президента Си Цзинпин, съобщи днес агенция Синхуа, цитирана от Франс прес.\r\n\t \r\n\tСън Тао, висш представител на бюрото за международни връзки на комунистическата партия, ще има задачата да информира Пхенян за развитията, свързани с партийния конгрес, на който Си беше преизбран начело на режима, уточни Синхуа.\r\n\t \r\n\tПекин - главният дипломатически и икономически поддръжник на Северна Корея, подкрепи и приложи няколко серии от международни санкции срещу Пхенян.\n\n\r\n\t \r\n\tИзпращането на специален представител става на фона на влошени отношения между Пекин и Пхенян заради севернокорейската ядрена и балистична програма, припомня АФП.", "date": "2017.11.15", "title": "Китай ще изпрати специален представител в Северна Корея"}
{"url": "http://www.mediapool.bg/avstraliya-podkrepi-ednopolovite-brakove-news271819.html", "text": "Мнозинството австралийци гласуваха за промяна в законодателството, с която да се разрешат еднополовите бракове, съобщи ДПА.\r\n\t \r\n\tНад 7 милиона избиратели (61.6 процента), са гласували за промяна в законодателството за узаконяване на хомосексуалните бракове, показват резултатите от допитване по пощата.\r\n\t \r\n\tАвстралийската статистическа служба съобщи, че в гласуването са участвали около 12 милиона от общо 16 милиона избиратели.\n\n\r\n\t \r\n\t\"Австралийците се обединиха както никога преди в подкрепа на гейовете и лесбийките и отправят недвусмислено послание до парламента да свърши работата си и да узакони еднополовите бракове\", заяви за ДПА парламентаристът и говорител на кампанията за равно право на брак Алекс Грийнуич.\r\n\t \r\n\tАвстралийският премиер Майкъл Търнбул обеща закон за еднополовите бракове до Коледа.\r\n\t \r\n\t\"Трябва да уважим гласа на хората. Поискахме мнението им и те ни го дадоха. То е недвусмислено и убедително. Нашата работа е да удовлетворим исканията им\", каза министър-председателят и повтори предишно свое обещание да прокара закона в парламента преди Коледа.", "date": "2017.11.15", "title": "Австралия подкрепи еднополовите бракове"}
{"url": "http://www.mediapool.bg/shotlandiya-poiska-promeni-v-britanskiya-zakon-za-brekzit-news271820.html", "text": "Първият министър на Шотландия Никола Стърджън заяви, че британското правителство трябва да направи промени в своя закон за излизане от Европейския съюз преди правителството в Единбург да го приеме, съобщи Ройтерс.\r\n\t \r\n\tРегионалните правителства на Шотландия и Уелс се безпокоят, че законът за Брекзит ще подкопае правомощията им. Те не могат да наложат вето на закона, но несъгласието им би било смущаващо за правителството на британския премиер Тереза Мей и може отново да разпали исканията на Шотландия за независимост.\r\n\t \r\n\tСлед среща с Мей в Лондон, Стърджън изрази надежда в следващите седмици да има напредък по въпроса.", "date": "2017.11.15", "title": "Шотландия поиска промени в британския закон за Брекзит"}
{"url": "http://www.mediapool.bg/voennite-vzeha-vlastta-v-zimbabve-news271822.html", "text": "Зимбабвийски военни обявиха, че са завзели властта в страната, но отрекоха да става въпрос за преврат. В обръщение към нацията по националната телевизия те казаха, че тяхна мишена са  ”престъпниците” около президента Робърт Мугабе.\r\n\t \r\n\t93-годишният Мугабе и семейството му са добре и сигурността им е гарантирана, каза говорител, който уточни, че армията е взела на прицел единствено престъпниците около президента, ”причиняващи социално и икономическо страдание”.\r\n\t \r\n\tПо-късно стана ясно, че Мугабе е задържан от армията. Той е казал на южноафриканския си колега Джейкъб Зума, че е добре\", се казва в изявление на южноафриканското президентство.\n\n\r\n\t \r\n\tПрезидентството добави, че Зума, в качеството си на председател на Южноафриканската общност за развитие, изпраща двама специални пратеници в Зимбабве да се срещнат с Мугабе и въоръжените сили, които са взели властта в Хараре, отбелязва Ройтерс.\r\n\t \r\n\t\r\n\t\tОпозиционната партия Движение за демократична промяна (ДДП) призова за мирно връщане към конституционната демокрация в страната, съобщи Ройтерс. ДДП допълни, че се надява военната интервенция да доведе до установяване на стабилна, демократична и прогресивна страна.\r\n\t\r\n\t\t \r\n\r\n\t\r\n\t \r\n\tТанкове на армията на Зимбабве контролират в столицата Хараре достъпите до парламента, до централата на управляващата партия и сградата, в която президентът Робърт Мугабе събира правителството си.\r\n\t \r\n\tНамесата на армията идва след уволнението миналата седмица на вицепрезидента Емерсон Мнангагва, който е дългогодишен ветеран от войните за независимост на Зимбабве през 70-те години, бе възприеман като вероятен приемник на Мугабе допреди уволнението му на 6 ноември, припомня Ройтерс.\r\n\t \r\n\tСлед като военните обявиха, че завземат властта в Зимбабве, по телевизията тази нощ се появи генерал-майор Субисисо Мойо, ръководител на тиловите операции, който прочете изявление.\r\n\t \r\n\tГенералът каза, че военните са направили изявление още в понеделник, но държавните медии са получили нареждане да не го публикуват. Поради тази причина военните са преценили, че ситуацията в страната се пренася на друго ниво и са се намесили срещу престъпници от антуража на президента, извършващи престъпления, които причиняват социални и икономически страдания на народа.\r\n\t \r\n\tЦелта на тази намеса е била престъпниците да бъдат изправени пред правосъдието.\r\n\t \r\n\t\"Веднага щом изпълним нашата мисия, ние очакваме, че ситуацията ще се върне към нормалното\", се казва в изявлението. \r\n\t \r\n\tВ него се оправя призив към народа да остане спокоен и да ограничи движенията си, ако това не е нужно. \r\n\t \r\n\t\r\n\t \r\n\tВ изявлението членовете на съдебната система са информирани, че в ход са мерки, целящи да запазят независимостта на правосъдието. Членовете на парламента пък са информирани, че военните ще им позволят да служат на интересите на избирателите си съгласно демократичните принципи.\r\n\t \r\n\tВ изявлението е отправен призив и към младежите да осъзнаят, че бъдещето на Зимбабве е тяхното бъдеще. \r\n\t \r\n\tВоенните ги призовават да бъдат дисциплинирани и да се придържат към духа и ценностите на нацията. Политическите партии са призовани да не проявяват насилие. Държавните служители пък са информирани, че хора от обкръжението на президента са планирали да задълбочат чистката, последвала уволнението на вицепрезидента и да я разпрострат от политическата сфера върху държавния сектор, срещу което са се обявили военните.\r\n\t \r\n\tТе уверяват, че ще защитават всеки срещу подобни планове.\r\n\t \r\n\tВ изявлението военните поясняват, че действията им не са военен преврат и че онова, което правят въоръжените сили е успокояването на една изродила се политическа, социална и икономическа ситуация в страната, която е можела да прерасне в пропит с насилие конфликт.\r\n\t \r\n\t\r\n\t \r\n\tСъщевременно лидерът на групата на влиятелните ветерани от войните за независимост на Зимбабве Крис Мутцвангва, който се намира в Южна Африка, приветства действията на зимбабвийските военни. \r\n\t \r\n\tТой каза, че страната е била на ръба на пропастта и че една военна администрация в Зимбабве ще доведе до по-добра бизнес среда след години на икономически упадък и бягство на инвеститорите. \r\n\t \r\n\tВлиятелният ветеран заяви, че главнокомандващият на въоръжените сили на Зимбабве генерал Константино Чивенга е извършил \"безкръвна корекция на голяма злоупотреба с властта и че армията ще върне Зимбабве към истинската демокрацията и ще превърне страна в модерна нация, модел за подражание\", предадоха Ройтерс и Асошиейтед прес.\r\n\t \r\n\tАмериканското посолство обяви на сайта си, че днес ще остане затворено и призова сънародниците си в Хараре да останат у дома заради несигурната политическа обстановка.\r\n\t \r\n\tВеликобритания посъветва своите граждани в Зимбабве да направят същото.", "date": "2017.11.15", "title": "Военните взеха властта в Зимбабве"}
{"url": "http://www.mediapool.bg/kzk-odobri-kontsesiyata-na-intermodalniya-terminal-v-plovdiv-news271823.html", "text": "Комисията за защита на конкуренцията (КЗК) е одобрила концесията на интермодалния терминал в Пловдив без пазарен анализ. Това е решил антимонополният орган.\r\n\tКонцесионерът е дружеството \"Терминали\" ЕАД, което е 100% собственост на \"ПИМК Холдинг Груп\" АД – компанията майка на превозвача \"ПИМК\", който е сред лидерите в бранша.\r\n\tДружеството беше единствен кандидат в процедурата за концесия. Офертата му беше одобрена от  в средата на август, а концесионният договор е сключен на 21 септември.\r\n\tКЗК се е отказала от пазарен анализна сделката, защото дружеството „Терминали“ не е реализирало оборот през предходната приключила финансова година- 2016 г., каквито са изискванията на закона.\r\n\tОбщият оборот на дружествата от икономическата група, към която принадлежи \"Терминали\" ЕАД, изчислен в съответствие с изискванията на Закона за защита на конкуренцията, реализиран през 2016 г. на територията на страната, е близо 117 млн. лева, става ясно от решението.\n\n\r\n\tПрез 2016 г. не е реализиран оборот от страна на обекта на придобиване, т.е. интермодалният терминал в Пловдив. Съоръжението е новопостроено и не е планирано да извършва дейност до момента на фактическото определяне на изпълнител по експлоатацията му и влизането му във владение, е посочено в решението.", "date": "2017.11.15", "title": "КЗК одобри концесията на интермодалния терминал в Пловдив"}
{"url": "http://www.mediapool.bg/makron-tramp-i-putin-sa-zaplaha-za-zapadnite-tsennosti-news271824.html", "text": "Френският президент Еманюел Макрон заяви, че Доналд Тръмп и Владимир Путин са заплаха за западните ценности на откритост и толерантност.\r\n\t \r\n\tИзолацията на двамата лидери от Европа обаче би била контрапродуктивна, каза Макрон в интервю за Би Би Си.\r\n\t \r\n\t\"Обяснението за отклонението им е тяхната параноя, постоянната заплаха, която виждат и желанието им да защитят нещо на всяка цена. Но така те забравят факта, че техните цивилизации също искат откритост и са свързани със света. Ако се опитаме да ги отблъснем от Европа и им заявим, че предават ценностите си, ще ги изгубим. Ролята на Франция в това отношение е да съхрани тези ценности и да търси път към политическото обединение на Европа, каза Макрон при откриването на клона на Лувъра в Абу Даби\", добави френският президент.\n\n\r\n\t \r\n\tСпоред него един от проблемите на западните дръжави и общества през последното десетилетие е, че \"изоставиха въображението, проектите, амбициите, визията си, бих казал\".\r\n\t \r\n\t\"Нуждаем се от визия, младежта ни се нуждае от визия. Защото хората не се запленяват с единния пазар, реформите на пазара на труда или бюджетните перспективи\", каза той.             \r\n\tМакрон встъпи в длъжност преди шест месеца като обеща да преобрази френската икономика, общество и дори идентичност. За тази половин година френският президент е имал 28 чуждестранни визити и направи няколко предложения за реформи на ЕС.", "date": "2017.11.15", "title": "Макрон: Тръмп и Путин са заплаха за западните ценности"}
{"url": "http://www.mediapool.bg/kzk-globi-balgarskata-stokova-borsa-s-1775-lv-za-neloyalna-konkurentsiya-news271826.html", "text": "Комисията за защита на конкуренцията (КЗК) е наложила глоба от 17775 лв. на \"Българска стокова борса\" АД за нелоялна конкуренция, съобщи \r\n\tПроизводството е образувано по искане на \"Софийска стокова борса\" АД.\r\n\tНарушението на \"Българска стокова борса\" е, че няма такса за купувачите, които сключват сделки чрез обществени поръчки.\r\n\t\"Липсата на дължима такса по отношение на борсовите членове, представляващи крайни клиенти - възложители по Закона за обществените поръчки и поставянето на тези лица в благоприятно положение спрямо другите купувачи неминуемо влияе върху борсовия пазар, като по този начин се засягат интересите на конкурентите, което е в противоречие с добросъвестната търговска практика\", посочва в решението си КЗК.\r\n\tПо тази причина антимонополният орган налага имуществена санкция в размер на 0.5 на сто от нетните приходи от продажби на \"Българска стокова борса\" за финансовата 2016 г., която се равнява на 1775 лв.", "date": "2017.11.15", "title": "КЗК глоби Българската стокова борса с 1775 лв. за нелоялна конкуренция"}
{"url": "http://www.mediapool.bg/oskarbleniya-na-ninova-kam-borisov-provokiraha-izgonvaneto-y-ot-plenarna-zala-news271827.html", "text": "Програмиран скандал избухна в парламента заради искането на лидера на БСП Корнелия Нинова премиерът Бойко Борисов да дойде и разясни твърдението си, че в Народното събрание има хора, които се занимават с наркотрафик. Предложението бе отхвърлено от мнозинството, след което Нинова излезе да чете декларация по този повод, но председателят на НС Димитър Главчев \r\n\t \r\n\t\r\n\t \r\n\t\n\n\r\n\t \r\n\t\r\n\t \r\n\t\"Вие оправдавате това изказване с четене на вестници\", обърна се Нинова към ГЕРБ и \"Обединени патриоти\".\r\n\t\"Моля да се замислите защо заради този човек се подлагате на това самоунижение, нямате ли достойнство на народни представители, които същият този човек е наричал безделници?!\r\n\tЦитирам премиера, който каза, че сме безделници. Не позволявате ли по този начин да бъдат издавани присъди предварително, подобна на тази, която Цветанов произнесе срещу лекарите и България беше осъдена затова и целият български народ плаща за това. Какво е това? Тотално нарушаване на принципите на правовата държава, в която никой няма право да издава присъди, докато българският съд не се произнесе. Защо позволявате на български министър-председател, който и да е той, тотално да руши институциите\", попита още Нинова.\r\n\t \r\n\tГлавчев: \"Оскърбявате НС и членовете на МС. Не сте на пленум на БСП\"\r\n\t \r\n\tПредседателят на НС Димитър Главчев я прекъсна: \"Предупредих Ви, че ще Ви отнема думата и на основание чл. 162, алинея първа, ви отстранявам от заседанието. Народен представител, който оскърбява Народното събрание и членовете на МС... Не сте на пленум на БСП!\".\r\n\t \r\n\tНинова обаче отказа да напусне трибуната на НС, затова Главчев даде 10 минути почивка и свика извънреден председателски съвет.\r\n\t \r\n\tСлед като заседанието бе подновено, парламентът спря работа отново заради липса на кворум. Депутатите от ДПС напуснаха залата, тъй като започна обсъждане на законопроект на левицата, без да има представител на вносителите. Депутатите трябваше да разискват промени в Закона за приватизацията и следприватизационния контрол. С промените се предвижда забрана за приватизация не само на предприятия от забранителния списък, но и на техни обособени части. Включването като точка първа в дневният ред на законопроекта на БСП беше подкрепено с пълно единодушие в началото на пленарния ден, пред избухването на скандала.\r\n\t \r\n\tШефът на депутатите от ГЕРБ Цветан Цветанов коментира, че няма абсолютно никакви основания да се иска оставката на парламентарния председател Главчев, защото \"той се придържа към правилника\". Цветанов също смята, че с декларацията, която прочела от трибуната, Нинова е отправила провокация към БСП и обида към депутатите от ГЕРБ, към премиера и министрите. Ето защо решението на Главчев да отстрани Нинова и Кутев от пленарната зала не е цензура, заключи Цветанов.", "date": "2017.11.15", "title": "\"Оскърбления\" на Нинова към Борисов провокираха изгонването й от пленарна зала"}
{"url": "http://www.mediapool.bg/severnokoreiski-medii-tramp-zasluzhava-smart-zashtoto-obidi-kim-chen-un-news271828.html", "text": "Севернокорейски медии заявиха днес, че президентът на САЩ Доналд Тръмп заслужава да бъде наказан със смърт, защото е обидил лидера Ким Чен-ун. Освен това те писаха, че от страх Тръмп не е посетил демилитаризираната зона на границата между двете корейски държави, съобщи Франс прес.\r\n\t \r\n\tВ редакционна статия в. \"Нодон синмун\" се нахвърли срещу Тръмп, който миналата седмица заяви в южнокорейския парламент, че в Северна Корея има \"жестока диктатура\".\r\n\t \r\n\tТръмп посети Южна Корея в голямата си обиколка в Азия. Той се опита да обедини регионалните сили за противодействие срещу ядрената и ракетната програма на Северна Корея.\n\n\r\n\t \r\n\t\"Най-тежкото престъпление, за което той никога няма да получи прошка е, че дръзна злонамерено да оскърби достойнството на върховния лидер. Нека е ясно, че той е омразен престъпник, осъден на смърт от корейския народ\", пише севернокорейският вестник.\r\n\t \r\n\tОткак влезе в Белия дом, Тръмп засилва словесните атаки срещу Ким Чен-ун. В Ханой той заяви: \"Защо Ким Чен-ун ме обижда, като ме нарича \"стар\", когато аз НИКОГА не бих го нарекъл \"нисък и дебел\"? А аз толкова се старая да бъда негов приятел - и може би някой ден това ще се случи!\"\r\n\t \r\n\tВ Северна Корея членовете на династията Ким са почти боготворени, отбелязва АФП.\r\n\t \r\n\t\"Нодон синмун\" напомня и за отмененото посещение на Тръмп в демилитаризираната зона. Когато бе в Сеул, президентът направи опит за изненадваща визита в зоната, но заради лошото време хеликоптерът му направи обратен завой. \r\n\t \r\n\t\"Това не беше заради метеорологичните условия. Него просто го достраша да се изправи пред мрачния поглед на нашите войници\", твърди севернокорейският вестник.", "date": "2017.11.15", "title": "Севернокорейски медии: Тръмп заслужава смърт, защото обиди Ким Чен-ун"}
{"url": "http://www.mediapool.bg/telefonni-izmamnitsi-izmaknali-blizo-75-000-lv-ot-vazrastna-dvoika-news271829.html", "text": "Телефонните измами, прилагани предимно спрямо възрастни хора, продължават с пълна сила. Във вторник вечерта възрастни мъж и жена от София дадоха близо 75 000 лева на измамници, които са действали по отработената схема \"съдействие на полицията\", предаде БНР.\r\n\t79-годишната жена и синът й са получили обаждане от измамници, представящи се за полицаи. Те са поискали от тях да предадат всичките налични пари, които имат в къщата. Възрастните хора са дали над 20 000 лева, 19 000 евро, 2000 долара, голямо количество злато, а след това са дали и още 6000 лева в брой.\r\n\tИзмаменото семейство живее в столичния квартал \"Гоце Делчев\". При пристигането на полицаите от Четвърто РПУ семейството не е повярвало на думите им, мислейки си, че отново разговаря с телефонни измамници. Само преди дни полицията задържа престъпна група, заподозряна за измама за близо 100 000 лева, взети от пенсионер в София.", "date": "2017.11.15", "title": "Телефонни измамници измъкнали близо 75 000 лв. от възрастна двойка"}
{"url": "http://www.mediapool.bg/unishtozhitelen-doklad-na-ek-bulgaria-ne-e-svarshila-pochti-nishto-za-godina-news271814.html", "text": "Вече 11-та година България се проваля в борбата с корупцията по върховете на властта, а реформата на правосъдието е все така недостатъчна. Това е основният извод от последния доклад на Европейската комисия за напредъка на страната ни в правосъдието и вътрешните работи.  В документа, представен на 15 ноември, има насърчителни думи за увереността на ЕК, че с \"непрекъснато политическо лидерство и решимост за постигане на напредък в реформата, България би трябвало да може да изпълни оставащите неизпълнени препоръки по Механизма за сътрудничество и проверка в близко бъдеще. Целта е наблюдението да приключи до края на мандата на сегашната ЕК през 2019 г. В същото време Брюксел за пръв път отравя много остри критики към Народното събрание за \"непрозрачния\" законодателен процес. През последните месец управляващите от ГЕРБ и \"Обединените патриоти\", подкрепени от ДПС, прокараха светкавично редица скандални промени в съдебния закон и Наказателно-процесуалния кодекс. От доклада на ЕК става ясно, че тази \"реформа\" се оценява като посегателство върху независимостта на българския съд.  Мониторингът върху България остава поне още една година, а срок за прекратяването му няма, докато не се докаже \"необратимост\" на реформите.  Въпреки че комисията все още не може да заключи, че някой от показателите е изпълнен в задоволителна степен на настоящия етап, тя остава на мнение, че с непрекъснато политическо лидерство и решимост за постигане на напредък в реформата, България би трябвало да може да изпълни оставащите препоръки в близко бъдеще\", гласи заключението на доклада.  Напредък е отчетен по три от общо 17 показателя &ndash; правото на магистратите да избират пряко представителите си във Висшия съдебен съвет (ВСС) и борбата с организираната престъпност. В доклада се казва, че \"видимото насилие\" в страната е намаляло за последните десет години.  В същото време ЕК продължава да настоява за структурни промени в прокуратурата и отчетност на главния прокурор. Докладът стъпва и върху последните препоръки на Венецианската комисия, с които се предлага главният прокурор да не може да се меси при избора на шефовете на върховните съдилища. Венецианската комисия настоя също да се създаде и независима институция, която да може да разследва главния прокурор. В предишни доклади институцията на Съвета на Европа буквално обяви, че българската прокуратура работи по \"съветски модел\".  ЕК ясно посочва, че България не е свършила нищо и по доклада на европейските прокурори от края на 2016 г., препоръчващ съществена структурна реформа на прокуратурата и прекратяване на безотчетността на нейния началник.  ЕК настоява структурната реформа на ВСС да продължи с намаляване на политическата квота в колегията, която управлява съда &ndash; нещо, което ГЕРБ, БСП и ДПС отказаха да направят при приемането на конституционните поправки през 2016 г. \"Делът на членовете, избирани от Народното събрание в съдийската колегия, остава висок\", пише Европейската комисия.  Докладът настоява България да поиска външна експертна помощ за подобряване на функционирането на съдебния инспекторат. С последните конституционни промени инспекторатът получи огромни нови правомощия &ndash; да следи за конфликта на интереси и да извършва проверките за почтеност в система.  Прокуратурата бори корупцията с пътни карти  Борбата с корупция по високите етажи на властта продължава да е най-големият проблем за българските власти. За една година не са постигнати никакви резултати. ЕК буквално казва, че прокуратурата се бори с корупцията по върховете на властта предимно с анализи и пътни карти.В техническата част на доклада се казва, че множеството разследвания срещу високопоставени лица много рядко водят до присъди. Това говори за наличието на \"генерален проблем\". Вместо това властите правят следното:  \"България трябва да постигне трайни резултати в областта на ефективното разследване, разкриване и наказателно преследване на корупцията. За да се гарантира, че се обръща специално внимание на предизвикателствата, свързани с дела за корупция по високите етажи на властта, прокуратурата извърши анализ на извадка от дела, разгледани от 2013 година насам, с цел да се извлекат евентуални поуки и да се набележат мерките, които да бъдат предприети, за да станат разследванията и производствата в тази област по-ефикасни в бъдеще. Въз основа на този анализ бе изготвена пътна карта, която сега се изпълнява от съответните институции. Както и при другите пътни карти, много от предвидените в тази пътна карта мерки са само формулирани в общи линии и все още не са изразени в конкретни действия\", пише ЕК. Все още не е създаден \"систематичен\" механизъм за публично отчитане на напредъка по дела за корупция по високите етажи на властта. Отговорен за това бе главният прокурор.  Брюксел посочва, че управляващите са подновили инициативата за създаване на нов антикорупционен орган и настоява ръководството му да се назначава прозрачно.  Същевременно не е свършено почти нищо за противодействие на корупцията при обществените поръчки. Страната дори не е започнала да прави външна оценка на новата система за контрол на поръчките.  Същевременно ЕК казва, че за последните десет години в престъпната среда е настъпила мащабна промяна. Наблюдава спад на \"видимото насилие\" и организираната престъпност представлява по-малка заплаха за стабилността на обществото. Докладът допълва, че в това отношение България се приближава до някои други държави членки.  \"Реформата\" на Данаил Кирилов  Междувременно последните събития в Народното събрание отново привлякоха вниманието към въздействието от непредвидимия процес на вземане на законодателни решения. През юли пакет от проекти за предложения за изменения в Закона за съдебната власт беше включен в дневния ред на Народното събрание от народни представители без обществен дебат или консултация със заинтересованите страни. Проектоизмененията породиха множество критики, тъй като мнозина от магистратските среди и от гражданското общество видяха в тях непосредствено посегателство върху независимостта на съдебната власт\". Това е част от оценката на ЕК за предпоследните промени в съдебния закон, с който ГЕРБ се опитаха да забранят външното финансиране на магистратските организации. Под натиска на ЕК тези поправки бяха оттеглени.  ЕК напомня останалите без отговор критики, че подобни промени в закона \"биха могли да доведат до накърняване на независимостта на съдиите\", а и може да са \"противоконституционни\". Мотор на скоростното придвижване на поправките бе шефът на правната комисия Данаил Кирилов (ГЕРБ). Докладът допълва, че дори и след този скандал, управляващите са продължили да внасят и гласуват без дебат промени в съдебния закон. По същия начин бяха гласувани и поправките в НПК, които прехвърлиха делата за корупция по върховете на властта в спецсъда. ЕК казва, че това е станало в \"изключително кратък срок\".  \"България следва да гарантира необратимостта и надеждността на процеса на съдебна реформа, като създаде среда на взаимно доверие и сътрудничество между институциите, която е от решаващо значение за успешното осъществяване на реформите. Въпреки че съществува ясна необходимост да се ускори темпът на реформите, това не следва да води до заобикаляне на процедурите на консултации, което крие риск от създаване на климат на несигурност и липса на ангажираност\", посочва ЕК.  В доклада се посочват и критиките към претупването на процедурата по избор на съдебни кадровици от парламента, както и задкулисно договореното гласуване на кандидатите.  Кога ще свърши наблюдението  Пред последните една-две години усилията на снемане на мониторинга се превърнаха в обща кауза на ГЕРБ, БСП, ДПС и главния прокурор Сотир Цацаров, които многократно поставяха пред Брюксел това искане. Председателят на ЕК Жан-Клод Юнкер, който винаги е демонстрирал подчертано приятелски чувства към премиера Бойко Борисов, заяви преди месеци в негово присъствие, че целта е мониторингът да бъде снет в края на мандата на сегашната ЕК, който изтича през 2019 г. Той дори заяви наскоро, че очаква позитивен доклад за страната ни. Това обаче не отговаря на констатациите в окончателния документ. В него българските власти са призовани да проявят \"политическата воля\" и \"лидерство\".  Така България ще е страна под наблюдение в периода на първото си европредседателство.  ЕК неколкократно изрази готовността си да прекрати механизма до средата на 2019 г. Ако това се случи, механизмът най-вероятно ще бъде заменен с наблюдение за спазването на върховенството на закона за всички страни членки на ЕС. В доклада за Румъния се казва, че страната е отбелязала прогрес, но реформата е загубила скорост през тази година. Документът припомня протестите в страната, посветени на опита на управляващите да променят модела за борба с корупцията. ldquo; Предизвикателствата пред независимостта на съдебната власт предизвикват сериозна загриженост\", се казва в доклада. по-рано тази година председателят на ЕК Жан-Клод Юнкер изрази надежда мониторингът върху Румъния да бъде прекратен до края на 2019 г. Наблюдението над Румъния е за върховенство на закона и борба с корупцията, докато България все още се наблюдава и за необратимост на резултатите от борбата с организираната престъпност.", "date": "2017.11.15", "title": "Унищожителен доклад на ЕК: България не е свършила почти нищо за година"}
{"url": "http://www.mediapool.bg/falshivi-ruski-profili-v-tuitar-agitirali-za-brekzit-okolo-referenduma-news271830.html", "text": "Руски акаунти в Туитър са публикували почти 45 000 съобщения по темата Брекзит в 48-те часа около референдума във Великобритания за напускане на ЕС миналата година, предаде Ройтерс, като се позова на британския в. \"Таймс\".\r\n\t \r\n\tВестникът цитира данни от изследване на учени от Калифорнийския университет в Бъркли и от университета Суонси.\r\n\t \r\n\tВ повечето от туитовете имало насърчаване да се гласува за Брекзит, но имало и известен брой туитове, в които се призовавало за оставане в ЕС.\r\n\t \r\n\tАвторите на изследването са проследили 156 252 руски акаунта, в които се споменавал #Brexit.\n\n\r\n\t \r\n\tСред тях имало акаунт с името Svetal 1972, в която имало 92 туита за Брекзит, в това число и един, в който британците са призовани \"да превърнат 23 юни в своя Ден на независимостта\".\r\n\t \r\n\tАнализаторите казват, че много от съобщенията както изглежда са дошли от автоматични акаунти, известни като бот, или от така наречените акаунти-киборг, които са до голяма степен автоматизирани, но в тях има и известна човешка намеса.\r\n\t \r\n\tНа референдума във Великобритания на 23 юни миналата година гласуваха 17,4 милиона души, като 51,9 процента от тях се обявиха за Брекзит, а 48,1 процента за оставане в ЕС.\r\n\t \r\n\tСъщевременно британските власти обвиниха руски хакери в извършването миналата година на серия от кибератаки срещу британски медии, телекомуникационни системи и срещу енергийния сектор на страната, предаде Ройтерс.\r\n\t \r\n\tОбвиненията бяха направени от Киаран Мартин, ръководителя на Центъра за национална киберсигурност на Великобритания. Тези твърдения бяха отправени, след като в понеделник британският премиер Тереза Мей назова Русия като основна страна, опитваща се да подкопае правилата на международната система и я обвини в намеса в избори и в хакерски атаки срещу правителствени учреждения и ведомства на други страни. Русия категорично отрича каквато и да е намеса в избори в други страни.", "date": "2017.11.15", "title": "Фалшиви руски профили в Туитър агитирали за Брекзит около референдума"}
{"url": "http://www.mediapool.bg/ulitsi-v-sofiya-shte-se-miyat-po-chesto-zaradi-evropredsedatelstvoto-news271801.html", "text": "Големите софийски улици може и да са по-непроходими заради мерките по европредседателството догодина, но пък вероятно ще са по-чисти. Столичната община планира да увеличи разходите си за почистване, събиране и третиране на отпадъците за 2018 г. с над 11 млн. лева. Основна част от повишението ще отиде за лятното почистване на големите улици и булеварди в града, тъй като се планира те да се мият по-често. Мотивите за това са два - предстоящото председателство на Съвета на ЕС и мерките за справяне с прашния въздух в столицата.\r\n\t\r\n\tТова става ясно от проекта за план-сметка за чистотата, публикуван за обществено обсъждане. Според документа за почистване в София през следващата година ще се изхарчат над 183.8 млн. лева при 172.8 млн. лева, заложени за тази година.\r\n\tНай-голям дял от повишението на разходите се пада на  В мотивите към проекта се казва, че част от повишените разходи ще отидат за миене на улици с цистерна, тъй като се предвижда те да бъдат почиствани по този начин средно по 4 пъти в година при 3 пъти за 2017 г. през 2018 г. В проекта не е посочено кои са те, но вероятно става въпрос за артериите в центъра на града.\r\n\tБез промяна ще остане сумата за почистване на снега по улиците в града и пътищата в парк \"Витоша\" - 20 млн. лева. За сметка на това преди време кметът Йорданка Фандъкова обяви, че тази година снегорините ще се движат, закичени не само с българското знаме, но и с това на ЕС в чест на европредседателството.\r\n\tЗа догодина Столичната община  - основно в завода за боклука и инсталацията за компостиране. В тази сума се включват и таксите за депониране, които общината плаща на регионалните екоинспекции.\r\n\tС 1.5 млн. лева до 4.5 млн. лева се предлага да се увеличат разходите за събиране и транспортиране на едрогабаритни отпадъци като стари мебели.\r\n\tПри останалите пера по бюджета за отпадъци няма промени или пък те са доста малки. Основните разходи са - 61.5 млн. лева за събиране на боклуци, 70.9 млн. лв. за почистване на улици, градинки, тротоари, кошчета за боклук, 44 млн. лева за обработката и рециклирането на отпадъците и поддържането на инсталациите за това и 7.4 млн. лева за Столичния общински инспекторат.\r\n\tСпоред проекта за план-сметка , с която се финансират дейностите по чистотата. За гражданите тя остава 1.6 промила от данъчната оценка на имотите.. За тези, които плащат на база отчетната стойност на имотите, таксата е 10%. Леко увеличение има за компаниите, които се договарят директно с фирми за сметоизвозване. Освен на специализираната фирма за събиране на боклук се плаща и такса на общината за обезвреждането му и за поддържане на обществените територии. За тази година тя е общо 6.3 промила върху отчетната стойност на имота. За догодина се предлага да стане 6.4 промила.\r\n\tЗа фирмите, които заявят съдове за ползване от общината, промяна няма. И догодина ще плащат по 8030 лева на контейнер и допълнително такса от 4 промила върху отчетната стойност на имота.\r\n\tСпоред обяснението на общината приходите от такса смет няма да са достатъчни за покриване на разходите и за това ще се наложи дофинансиране от други постъпления.", "date": "2017.11.15", "title": "Улици в София ще се мият по-често заради европредседателството"}
{"url": "http://www.mediapool.bg/frantsiya-se-kani-da-vavede-zakonova-vazrast-za-seksualno-saglasie-news271831.html", "text": "Френското правителство се готви да въведе за пръв път законова възраст за сексуално съгласие, предаде Асошиейтед прес.\r\n\t \r\n\tПрез последните седмици френски съдилища два пъти отказаха да съдят мъже за изнасилване след сексуални отношения с 11-годишни, защото властите не можаха да докажат, че е имало принуда. След бурните обществени реакции френското правителство изготвя закон, който определя, че сексът с деца под определена възраст по дефиниция е принудителен.\r\n\t \r\n\tМинистърката на правосъдието Никол Белубе в понеделник предизвика смайване сред феминистки организации, като заяви, че \"си заслужава да се обмисли\" законова минимална възраст 13 години за даване на съгласие за сексуални отношения.\r\n\t \r\n\tВчера активисти организираха протест в центъра на Париж с искане възрастта за сексуално съгласие да е минимум 15 години. Те размахваха табели с надписи \"За него безнаказаност, за нея доживотна присъда\" по повод последните случаи.\r\n\t \r\n\t\"Искаме законът да гарантира, че преди 15-годишна възраст не може да има понятие съгласие\", заяви френската феминистка Каролин де Хаас.\r\n\t \n\n\r\n\tТемата за сексуалния тормоз отново стана актуална по цял свят след обвиненията срещу холивудския продуцент Харви Уайнстийн в изнасилване и сексуални посегателства.\r\n\t \r\n\t\"След случая с Уайнстийн в САЩ имаше съдебни разследвания. Тук обаче политиците запазват пълно мълчание\", каза Де Хаас.", "date": "2017.11.15", "title": "Франция се кани да въведе законова възраст за сексуално съгласие"}
{"url": "http://www.mediapool.bg/pokazen-razstrel-na-kriminalno-proyaven-v-pernik-news271832.html", "text": "Мъж бе разстрелян пред заведение в центъра на Перник през нощта срещу сряда, съобщи местната полиция.\r\n\tЖертвата е 25-годишният Робърт Величков, който е криминално проявен и два пъти осъждан за наркотици. Той е излежал две ефективни присъди от по 10 месеца и година и два месеца.\r\n\tУбийството му е извършено около 3.00 часа сутринта, когато заедно с негов приятел пиели кафе пред местно заведение. Според първоначалната информация изведнъж проефтели изстрели и Величков паднал на земята. Все още няма задържани.Трупът е закаран в Съдебна медицина – Перник за аутопсия. Направен е оглед на местопроизшествието и са предприети действия за установяване на извършителите.\r\n\tУбитият Робърт Величков е смятан за близък до местния криминален авторитет Валентин Кирилов-Пуйката, който пък се свързва от полицията с тримата издирвани бегълци за серията взривове на банкомати през последните месеци.", "date": "2017.11.15", "title": "Показен разстрел на криминално проявен в Перник"}
{"url": "http://www.mediapool.bg/gdbop-predupredi-za-opasna-spam-kampaniya-ot-imeto-na-firma-za-barzi-krediti-news271833.html", "text": "ГДБОП предупреди в сряда за активна СПАМ кампания, която е в ход от известно време и застрашава различни пароли на потребителите.\r\n\tПо думите на шефа на отдел \"Трансгранична организирана престъпност\" Явор Колев пред БНР тези атаки са изключително опасни, тъй като заразяват компютрите с вирус от типа \"троянски кон\", който краде информация, след което тя се използва от организираната престъпност.\r\n\tВ сектор \"Киберпрестъпност\" са регистрирани множество сигнали от интернет потребители, които са получили на електронните си пощенски кутии съмнителни имейли с предупреждение за плащане на просрочени задължения от името на фирмата за бързи кредити – \"Кредисимо\" АД.\r\n\tВ хода на извършената проверка е установено, че към СПАМ съобщенията е прикачен зловреден файл, който компрометира сигурността на компютъра на потребителя. Така заразеният компютър е възможно да бъде използван за други подобни атаки, уточняват от ГДБОП.", "date": "2017.11.15", "title": "ГДБОП предупреди за опасна СПАМ кампания от името на фирма за бързи кредити"}
{"url": "http://www.mediapool.bg/na-kakvo-se-dalzhi-porazitelniyat-vazhod-na-neofashisti-v-polsha-news271834.html", "text": "Като във всяка страна в Европа - както и в САЩ - в Полша отдавна има крайнодесни, неофашистки групички. Има и ограничен брой радикални екоактивисти, а също застъпници на есперантото, както и някои други. Но за две и половина десетилетия след края на комунизма в Полша полските неофашисти никога не са били достатъчно на брой, за да бъдат взимани на сериозно.\r\n\t \r\n\tДори след като започнаха преди няколко години да организират походи на 11 ноември - Деня на независимостта на Полша - ден, който вече се отбелязва с официални церемонии, включващи национални знамена, \r\n\tпатриотични песни и дори хора, облечени в униформи от Първата световна война, никой не се замисляше много за няколкото стотици футболни хулигани по стадионите.\r\n\t \n\n\r\n\tТази година се отзоваха 60 хиляди души. Въпреки че не всички бяха неофашисти, сред тях имаше значителни групи (главно мъже), които демонстрираха под имената на националистически групировки отпреди войната и зад расистки лозунги като \"Бяла Европа\" или \"Европа ще бъде бяла\", или \"Чиста кръв\".\r\n\t \r\n\tВ опит да представи похода като нормална патриотична проява, репортер от полската държавна телевизия интервюира един от участниците и пред камерата бодро му зададе въпроса защо е дошъл. \"За да изгоним евреите от властта\", отвърна той - неудобен отговор за проправителствения журналист, който бързо се отдалечи.\r\n\t \r\n\tКакво се е променило? Отговорът отчасти има общо със сегашната популистко-националистическа управляваща партия \"Право и справедливост\", която приветства и насърчи съботния поход като \"патриотична\" проява, макар да знаеше кой стои зад нея.\r\n\t \r\n\tПолската полиция, обучавана някога да пази обществото от неофашисти, този път арестува 50 членове на продемократична група, която устрои контрапротест, и не направи нищо да спре \"патриоти\", които се сбиха с друга група контрапротестиращи. Държавните медии, рупори на управляващата партия, отразиха похода нашироко и в положителен дух. Докато пишех този коментар, нито един правителствен служител не беше осъдил лозунгите или организаторите.\r\n\t \r\n\tС огромно съжаление трябва да заявя, че отговорът има нещо общо и с част от Полската католическа църква. Въпреки че висшата църковна йерархия (включително примасът) осъждат радикални лозунги и групировки, има неколцина свещеници, които насърчават неофашистката десница.\r\n\t \r\n\tВ деня на похода една полякиня съобщи, че е влязла в църква, пълна с мъже, които имали на ръкавите си ленти с политическите символи на крайната десница. Тя размахала плакат с цитат от папа Йоан Павел Втори, великия папа поляк, \"Расизмът е грях\", но била изхвърлена безцеремонно.\r\n\t \r\n\tПроменен е също и международният контекст. В наши дни неофашизмът и откритият расизъм вече не са от компетенцията само на национални партии. Отчасти като последица от отворените граници в Европа, срещу които възразяват, привържениците на тези идеи сега са международни движения.\r\n\t \r\n\tГолеми контингенти от унгарски, словашки и италиански неофашистки групи пристигнаха във Варшава да се присъединят към похода; за първи път международни тролове от \"алтернативната десница\" активно подкрепяха похода в Туитър и други социални медии, като \"алтернативна десница\" е модерно-звучащият термин за неофашисти. Има и руски ъгъл - въпреки че малцина в сегашното полско правителство са склонни да го признаят. Както навсякъде другаде, съществува руска подкрепа за най-дисонантните крайнодесни елементи в полската политика, особено онлайн.\r\n\t \r\n\tМинистърът на отбраната на Полша, полемична фигура и особено гласовит \"патриот\", също има странни руски връзки.\r\n\t \r\n\tИ накрая, някои от участвалите в похода вярват, че имат подкрепа от САЩ. Речта на американския президент във Варшава преди няколко месеца, написана отчасти от съветници, които разбират езика и мисленето на алтернативната десница, беше възприета като знак за одобрение от управляващата партия. Като съмишлениците си в Шарлотсвил полските неофашисти смятат, че антиислямският език на президента Тръмп има за цел да насърчи и тях.\r\n\t \r\n\tНо трябва да е ясно, че групите, които се представиха така агресивно във Варшава в събота, не са мнозинство в Полша. Те не са дори значително малцинство. Те са радикална група, която изведнъж се е почувствала окрилена и насърчена от новите условия в страната им, в Европа и света. Но макар да не задават тона в обществения живот, във Варшава - град, унищожен от фашисти, където по стари сгради още личат дупки от куршумите на фашистки оръжия и където се намира най-амбициозният и красив еврейски музей в Европа - чувството им, че имат право да съществуват, е наистина шокиращо.", "date": "2017.11.15", "title": "На какво се дължи поразителният възход на неофашисти в Полша"}
{"url": "http://www.mediapool.bg/moskva-podkrepila-obvineniyata-si-sreshtu-sasht-za-siriya-s-falshivi-snimki-news271835.html", "text": "Руското министерство на отбраната е подкрепило обвиненията си срещу Пентагона, че подкрепя терористите в Сирия, с фалшиви снимки, включително представяйки скрийншот от видеоигра за реални снимки, пишат в сряда руски медии.\r\n\t \r\n\tВчера ведомството заяви, че американски военни са осигурявали прикритие за джихадистки колони в сирийския град Абу Кемал и са пречели на руската авиация да нанася удари по терористите.\r\n\t \r\n\tСпоред твърденията на министерството американците отказали в категорична форма да нанасят въздушни удари по колона терористи от ИД с мотива, че по техни данни терористите \"доброволно им се предават в плен\" и сега за тях важат положенията на Женевската конвенция относно третирането на военнопленниците.\r\n\t \r\n\tНастъплението на сирийските правителствени войски осуети плановете на САЩ да създадат \"проамерикански\" органи на властта, неподконтролни на Дамаск, които да управляват териториите по източния бряг на река Ефрат, заяви министерството. За \"проамерикански\" сили, контролиращи Абу Камал, според него щели да бъдат представени бойци от ИД, използващи знамена на Сирийските демократични сили (СДС), открити в източния сирийски град.\r\n\t \n\n\r\n\tСДС са смесени кюрдско-арабски сили, подкрепяни от оглавяваната от САЩ коалиция.\r\n\t \r\n\tКато доказателство за всичко това на сайта на министерството били поместени снимки, направени от дрон, определени като \"неопровержими потвърждения“.\r\n\t \r\n\tПотребители на социалните мрежи обаче посочиха, че един от фотосите твърде наподобява кадри от видеоиграта за смартфони \"Гъншип симюлейтър\". А още четири приложени снимки са от видеозаписи, публикувани от иракското министерство на отбраната през юни 2016 г., когато самолети на Багдад обстреляха джихадисти край Фалуджа, пише вестник .\r\n\t \r\n\tСлед известно време руското министерство свали снимките от социалните мрежи и редактира публикацията си - съкрати думите, че помества \"неоспорими потвърждения\". После съобщи, че проверява цивилния служител, \"погрешно прикачил фотоматериала\", разказва \"Комерсант“.\r\n\t \r\n\tПентагонът отхвърля обвиненията. Говорителят му майор Ейдриън Ранкин-Галоуей заяви, че \"скорошните фалшифицирани образи, публикувани от (руското) министерство на отбраната, за да покажат, че коалиционните сили начело със САЩ подкрепят ИД, представляват пореден епизод от кампанията за злепоставяне, изопачаване и отвличане на вниманието, чиято цел е дискредитиране на САЩ и на успешната борба, водена от коалицията срещу ИД в Сирия\".\r\n\t \r\n\tРуското министерство заяви, че става дума за грешка - дали случайна или умишлена, ще се разбере тепърва, пише \"Московский комсомолец\".\r\n\t \r\n\tСлед реакциите министерството посочи, че отказът на вашингтонското командване да нанася удари по джихадистките колони на 9 ноември е \"обективен факт, регистриран в стенограмите от преговорите\".\r\n\t \r\n\tПрезидентската администрация в Русия не смята за голям проблем грешката при публикуването на кадри от военна операция, допусната вчера от министерството на отбраната, заяви във вторник говорителят на Кремъл Дмитрий Песков, съобщи ТАСС.\r\n\t \r\n\t\"Грешки се случват и няма нищо страшно, ако се коригират своевременно\", каза той. \"Не бих преувеличавал значението\" на тази грешка, добави Песков. Министерството вече информира, че виновникът е наказан, допълни прессекретарят на руския президент.\r\n\t \r\n\tСкандалът бе тежък психологически удар по руското отбранително ведомство и зачерта години ефикасна дейност в информационното поле, коментира \"Взгляд\".\r\n\t \r\n\tДори хора, симпатизиращи на министерството в Москва, описват станалото с думи, сред които най-спокойната е \"срамота\". Ведомството още не е намерило сили да коментира ситуацията подробно, констатира онлайн изданието. То призовава руските военни \"да си настъпят пагоните\" и да изберат \"най-разумния изход - да признаят проблема\".\r\n\t \r\n\tСамо една служебна проверка с наказания за виновните няма да помогне, пише още електронният вестник. \"Взгляд\" приканва руското военно министерство да извлече \"тежки поуки\" от станалото - нещо \"далеч по-полезно, отколкото да си посипва главата с пепел или прекомерно да драматизира нещата. Иначе няма как да спечели войната, включително информационната\".", "date": "2017.11.15", "title": "Москва подкрепила обвиненията си срещу САЩ за Сирия с фалшиви снимки"}
{"url": "http://www.mediapool.bg/spad-na-stoinostta-na-selskostopanskata-produktsiya-s-53-na-sto-prez-2016-g-news271836.html", "text": "Стойността на произведената селскостопанската продукция през миналата година отбелязва спад от 5.3 на сто спрямо предходната. Основната причина за това се дължи на понижението на цените на повечето селскостопански продукти на пазара. Това става ясно от годишния доклад за развитието на земеделието за 2017 г., който беше одобрен от правителството.\r\n\tСтойността на брутната продукция от отрасъл \"Селско стопанство\" за 2016 г. е в размер на 7.32 млрд. лева, което е с 5.3% под нивото от предходната година, е посочено в съобщението.\r\n\tНай-значително е намалението на произведената животинска продукция – с 12.7 на сто, докато при растениевъдството понижението на цените е с 2.1% на годишна база.\r\n\tБрутната добавена стойност създадена в отрасъл \"Селско, горско и рибно стопанство\" възлиза на 3.8 млрд. лева по текущи цени и бележи ръст от 5.3% спрямо предходната година, се казва в съобщение на Министерския съвет.\r\n\tСпоред предварителни данни, през първото тримесечие на тази година брутната добавена стойност, формирана от аграрния сектор, се запазва в реално изражение на нивото спрямо същия период на миналата година, а през второто тримесечие на 2017 г. има ръст от 0.9 на сто.\r\n\tПрез миналата година се отчита увеличение както на износа с 8.2%, така и на вноса на селскостопански стоки с 4.9% спрямо 2015 г. В резултат от изпреварващия темп на нарастване на износа, традиционно положителното търговско салдо в аграрната търговия на страната бележи ръст от 17.1% в сравнение с 2015 г., достигайки близо 1.2 млрд. евро.\r\n\tПо предварителни данни през първото полугодие на 2017 г. салдото в търговията с аграрни стоки възлиза на 60.4 млн. евро.\r\n\tЗърното и маслодайните семена остават водещи групи продукти в структурата на селскостопанския износ както през 2016 г., така и през първите шест месеца на 2017 г. Освен тях се изнася още растителни мазнини, хлебни и тестени сладкарски изделия, тютюн и тютюневи изделия, птиче месо и други.\r\n\tФермерите са получили над 1.68 млрд. лева помощ за Кампания 2016 по схемите за директни плащания и преходна национална помощ към края на юни 2017 г.\r\n\tПрез миналата година са изплатени и близо 365 млн. лв. по Програмата за развитие на селските райони 2014 - 2020 г.\r\n\tВ подкрепа на земеделските производители са предоставени 213.5 млн. лева под формата на държавни помощи през миналата година. Изплатени са 106.6 млн. лева по схеми за държавни помощи от фонд \"Земеделие\", 36 млн. лева – приспаднати от преотстъпване на корпоративен данък с цел инвестиции в земеделските стопанства и 70.9 млн. лева – по схема за намалена акцизна ставка върху газьола, използван при първично селскостопанско производство.", "date": "2017.11.15", "title": "Спад на стойността на селскостопанската продукция с 5.3 на сто през 2016 г."}
{"url": "http://www.mediapool.bg/pone-petima-dushi-sa-ubiti-pri-strelba-do-uchilishte-v-kaliforniya-news271837.html", "text": "Най-малко петима души са убити при стрелба в близост до начално училище в северната част на щата Калифорния, включително нападателят.\r\n\tНай-малко 10 деца и възрастни са били приети в болница с различни наранявания, предава АП в сряда.\r\n\tПредставител на местната полиция заяви, че нападателят е стрелял безразборно по жертвите си. Стреляно е на седем различни места и е възможно броят на жертвите да нарасне.", "date": "2017.11.15", "title": "Поне петима души са убити при стрелба до училище в Калифорния"}
{"url": "http://www.mediapool.bg/zaginaliyat-minyor-v-mina-oranovo-e-bil-blasnat-ot-vagonetka-news271821.html", "text": "Миньорът, който загина след инцидент в рудник \"Ораново\" през нощта срещу сряда, е бил прегазен от празна вагонетка за транспортиране на въглища.\r\n\tТова сочи предварителният доклад за злополуката, който вече е изпратен в Главната инспекция по труда, съобщи БНР.\r\n\tДо късно през нощта минните инженери от Областната инспекция по труда в Кюстендил са били на оглед на мястото на злополуката, проверили са цялата документация по организацията на работа за деня, инструктажите и условията за безопасност, разпитвали са очевидци на трагедията.\r\n\tСлед изваждането на пострадалия на повърхността, той незабавно бе транспортиран от екип на Спешна помощ в болницата в Благоевград, но малко по-късно почина от тежките травми. Загиналият Стефан е от село Долно Осеново. Въпреки тежката злополука работата в рудника е продължила.\r\n\tПредстои в четвъртък пресконференция по случая да даде кметът на Симитли Апостол Апостолов. По този повод той припомни пред националното радио, че през последните шест месеца подава сигнали до институциите за нередности във въгледобивното дружество.\r\n\tТова е поредната злополука в рудника през последните години. В края на февруари срутване прати миньор в болница. По-рано, през май 2016 г. отново срутване рани други двама миньори, причинявайки им тежки фрактури.\r\n\tПрез 2015 г. също имаше ранени при срутване под земята. Най-голямата трагедия в рудника се случи на 16 юли 2013 г., когато при срутване на огромни количества кал и земна маса бяха затрупани четирима миньори. Телата на двама от тях бяха открити същия ден, а издирването на останалите продължи 16 дни. Тогава почина още един работник от рудника, който получи инфаркт по време на монтаж на електродвигател.\r\n\tТочно две години след инцидента прокуратурата прекрати разследването по случая с аргумента, че срутването на кална и земна маса не е могло да бъде предвидено. Синдикати в \"Ораново\" няма повече от десет години. Това според бивши профсъюзни лидери е и основната причина за сведените до критичния мининум условия на труд и мерки за безопасност.", "date": "2017.11.15", "title": "Загиналият миньор в мина \"Ораново\" е бил блъснат от вагонетка"}
{"url": "http://www.mediapool.bg/makron-obyavi-nov-plan-za-deistvie-za-problemnite-predgradiya-news271838.html", "text": "Френският президент Еманюел Макрон огласи нов план за действие за справяне със социалните проблеми в предградията, предаде ДПА.\r\n\t \r\n\tВ изявление пред френската телевизия Макрон каза, че планът има за цел също да се предотврати ислямската радикализация на младежи, живеещи в проблемните райони.\r\n\t \r\n\tПрезидентът изтъкна, че хората в предградията се радикализират, тъй като държавата често не може да им предложи решения. Радикализацията намери място там, където републиката абдикира, каза той.\r\n\t \r\n\tТой изложи в най-общи линии плана си, който ще представи подробно през февруари догодина.\r\n\t \r\n\tПланът предвижда компании да получават помощ, ако осигуряват на безработни от бедните квартали работа на договор с пълно работно време. Планират се и по-строги мерки срещу дискриминацията на работното място.\r\n\t \n\n\r\n\tМакрон каза, че ще бъдат отделени 10 милиарда евро за подобряване на условията на живот в предградията. Той обяви също, че библиотеките ще работят до късно, самотните родители ще получават повече съдействие, а здравеопазването ще бъде подобрено.\r\n\t \r\n\tНяколко френски правителства през годините се опитаха да решат социалните проблеми в предградията, наливайки милиарди евро в тях. Проблемът изникна остро на дневен ред през 2005 г., когато в някои предградия избухнаха масови безредици, а хиляди автомобили бяха опожарени.", "date": "2017.11.15", "title": "Макрон обяви нов план за действие за проблемните предградия"}
{"url": "http://www.mediapool.bg/udalzhena-e-kontsesiyata-za-dobiv-na-neft-krai-dolni-dabnik-news271839.html", "text": "С 15 години ще бъде удължен срокът на концесионния договор за добив на суров нефт от находище \"Староселци“, община Долни Дъбник. Това реши Министерският съвет, одобрявайки поисканата от концесионера промяна.\r\n\tДоговорът за експлоатация на находището е сключен на 12 септември 2003 г. с фирмата \"Проучване и добив на нефт и газ“ за срок от 13 години и е изтекъл още през август 2016 г.\r\n\tПетнадесет месечното забавяне на удължаването на концесията ще бъде прибавено към новия срок на договора.\r\n\tС друго решение правителството даде съгласието си \"Заводски строежи“ да прехвърли изцяло на \"ДЛВ-СИ“ правата и задълженията си по концесионен договор за добив на доломити от находище \"Студена“, участък \"Заводски строежи 2“. Находището се намира на територията на община Перник, а концесията за него е предоставена през септември 2008 г. за срок от 25 години. Правителственото решение не предвижда промяна в условията по концесионния договор.", "date": "2017.11.15", "title": "Удължена е концесията за добив на нефт край Долни Дъбник"}
{"url": "http://www.mediapool.bg/broyat-na-ubitite-v-teroristichni-ataki-minalata-godina-e-namalyal-news271840.html", "text": "Броят на убитите в терористични атаки през 2016 г. е намалял, но повече страни са били засегнати от нападения на терористите. Това сочи Световният индекс за терористични атаки, представен в Лондон и цитиран от Франс прес.\r\n\t \r\n\tПрез 2016 г., според индекса, в терористични атаки са загинали 25 673 души, което е с 22 процента по-малко в сравнение с 2014 г. Броят на убитите в терористични актове е намалял значително миналата година в четири от петте най-засегнати от тероризъм страни, а именно Сирия, Пакистан, Афганистан и Нигерия.\r\n\t \r\n\tВ Нигерия спадът на жертвите е от 80 процента. За сметка на това петата най-засегната страна - Ирак, продължава да плаща висока цена и там се умножиха атаките на Ислямска държава, губеща територии. Само през 2016 г. там са загинали в терористични атаки 9765 души.\r\n\t \r\n\tПрез изминалата година от тероризъм са били засегнати 77 страни. Това е с 12 страни повече, в сравнение с 2015 г., когато терористични атаки имаше в 65 страни.\r\n\t \n\n\r\n\tЗа европейските страни и на други развити страни в индекса се отбелязва, че миналата година е била най-смъртоносната по отношение на терористични атаки от 1988 г. насам (от тази статистика обаче се изключва 11 септември 2001 г.).\r\n\t \r\n\tВ индекса се отбелязва, че отслабването на ИД съвпада с позитивна тенденция за намаляване на жертвите на терористични атаки в първата половина на 2017 г. Припомня се, че в това изследване не влизат страни като Турция и Израел.\r\n\t \r\n\tИндексът е създаден през 2012 г. и използва информации от Глобалната база данни за тероризма на университета в американския щат Мериленд. Индексът се изготвя от Изследователския център на австралийския Институт за икономика и мир и се представя в Лондон.", "date": "2017.11.15", "title": "Броят на убитите в терористични атаки миналата година е намалял"}
{"url": "http://www.mediapool.bg/ubiystvo-i-prane-na-pari-v-malta---problem-pred-evropeiskiya-sayuz-news271841.html", "text": "Европейският съюз прикани на много висок глас Малта да изправи пред съда убийците на журналистката, която обвини лидерите на средиземноморската островна държава, че са се облагодетелствали от глобалната корупция. \r\n\t \r\n\tНо години наред ЕС не беше толкова гръмогласен и не постигна особен успех да гарантира, че Малта взима мерки срещу прането на пари, твърдят източници, запознати с действията на малтийските власти. Това потвърждава и прегледът, направен от Ройтерс на данните на ЕС и на Малта по този въпрос.\r\n\t \r\n\tДанните показват, че най-малката държава в ЕС не е бързала да въведе международните правила за назоваване на фирми, които прибягват до съмнителни дейности. Малък е броят на присъдите и санкциите за пране на пари.\n\n\r\n\t \r\n\tОсвен това Малта системно регистрира по-малко съобщения за \"подозрителни трансакции\" от банки, казина и други финансови оператори в сравнение с всички останали държави в ЕС, въпреки че има несъразмерно по-голям финансов сектор, сочат данните.\r\n\t \r\n\tЕвропейският парламент вчера разисква въпроса за върховенството на закона в Малта и днес ще гласува резолюция, която гласи, че \"редица сериозни твърдения за корупция и нарушаване на задълженията за борба с прането на пари\" не са били разследвани от малтийската полиция.\r\n\t \r\n\tКритиките, че в Малта се перат пари - изразени в дискретни доклади на международни надзорни органи и от разследващата журналистка Дафне Каруана Галиция - досега нямат кой знае какъв ефект.\r\n\t\"Малта продаде суверенитета си на мръсните пари. Европейската комисия трябва да поеме по-активна роля и да провери какво се случва с правовата държава в Малта\", каза на Ройтерс Свен Гиголд, член на Европейския парламент от германската партия на Зелените, който участва в кампания срещу финансовата престъпност.\r\n\t \r\n\tТой смята, че международен следовател трябва \"да противодейства на културата на безнаказаност и дребни заяждания между политическите и икономическите елити\" в Малта.\r\n\t \r\n\tПремиерът Джоузеф Мускат каза пред Ройтерс миналия месец, че секторът на финансовите услуги в Малта е \"прозрачен, солиден и ефикасен колкото всяка друга европейска юрисдикция\".\r\n\tЗаместник-председателят на Европейската комисия Франс Тимерманс каза пред евродепутатите вчера, че ЕК няма \"съществени тревоги\" за спазването в Малта на законите против прането на пари\", въпреки че \"на редица равнища може да се направят подобрения\".\r\n\t \r\n\t\r\n\t \r\n\tМакар да има население, наброяващо едва 420 000 души, Малта - бивша британска военноморска крепост южно от Сицилия, има финансов сектор, несравнимо по-голям от много други европейски страни. Тя е и европейски лидер в онлайн хазарта.\r\n\t \r\n\tПрез 2016 г. авоарите на банковите и финансовите институции в Малта бяха над 20 пъти по-големи от брутния й вътрешен продукт, около пет пъти повече от тези в Германия и около четири пъти по-големи от средните в ЕС, сочат данни на Европейската централна банка.\r\n\t \r\n\tВъпреки това в доклад за борбата с прането на пари в ЕС, публикуван без фанфари през септември, Европол посочва, че Малта е съобщила за по-малко подозрителни трансакции в сравнение с други европейски страни в периода от 2008 г., когато тя въведе еврото, до 2014. Европол освен това отбеляза, че Малта и Кипър може би не дават информация за всички подозрителни трансакции. \"Надзорните власти получават много малко информация, ако се отчитат размерите на банковия сектор и важността на юрисдикциите за офшорните финансови услуги\", добавя Европол.\r\n\tМалтийската Служба за анализ на финансовото разузнаване (Financial Intelligence Analysis Unit - FIAU), която се бори с прането на пари, е получила 202 съобщения за подозрителни трансакции през 2014 - последната година, за която има данни на Европол.\r\n\t \r\n\tСледващият най-нисък брой съобщения за такива случаи е в Литва - над 50 процента повече от Малта, с финансов сектор, равняващ се на една шеста от малтийския. За разлика от тях Холандия, която има много по-голяма икономика, е съобщила за 277 532 подозрителни трансакции през 2014 г. и това е най-големият брой за страна в еврозоната.\r\n\t \r\n\tЗаместник-директорът на FIAU Алфред Замит каза на Ройтерс, че не е възможно да се прави \"смислено сравнение\" между страните от ЕС въз основа на наличната статистика, защото структурите и режимите за съобщаване на подобни случаи са различни. \"Наистина е спорно дали, имайки предвид размера на финансовия сектор в Малта, трябва да се очакват по-голям брой съобщения за подозрителни трансакции, подадени в службата\", посочи той. Според него Малта се опитва да се справи с проблема, като организира курсове за обучение за задължението да се подават такива съобщения. \r\n\t \r\n\tГодишният брой на тези съобщения се е увеличил повече от два пъти в Малта от 2014 до 2017 г., но делът на внесените в полицията е спаднал до 11 процента миналата година от 24 на сто през 2013 г., сочат данни на FIAU.\r\n\t \r\n\tТази служба, както и малтийската полиция, не отговориха на въпросите на Ройтерс колко от случаите са били разследвани или са довели до успешно съдебно преследване.\r\n\t \r\n\t\r\n\t \r\n\tСъдът в Малта е издал присъди по четири криминални дела за пране на пари миналата година, но нито едно от тях не е във финансовия сектор.\r\n\t \r\n\tРезултатите от проверка на Европейския парламент, публикувани този месец, гласят, че броят на произнесените присъди е изключително нисък и че институциите, прилагащи и налагащи правилата за борба с прането на пари, са силно политизирани.\r\n\t \r\n\tНа банките, неспазващи правилата против прането на пари, са били наложени дребни глоби, които в редки случаи са били оповестявани публично, в разрез с препоръката да се дава публичност на тези случаи, за да се предотвратяват нарушения. \r\n\t \r\n\tЗамит каза, че публично разгласяване на по-голям брой санкционирани институции би било \"несъразмерно в сравнение с естеството на нарушенията\".\r\n\t \r\n\tМънивал (Moneyval), надзорният орган против прането на пари на Съвета на Европа - водещата европейска организация за защита на човешките права, също изрази безпокойства. Той посочи в доклад през 2012 г., че броят на подадените съобщения в Малта за подозрителни трансакции е малък за нейния пазар. В подобен доклад за 2015 г. Мънивал обяви, че Малта до голяма степен спазва правилата. Но говорител на Мънивал каза на Ройтерс, че последният доклад не се основава на цялостна оценка на законовата рамка в Малта.", "date": "2017.11.15", "title": "Убийство и пране на  пари в Малта - проблем  пред Европейския съюз"}
{"url": "http://www.mediapool.bg/mediite-v-sasht-obsipaha-s-kritiki-tramp-zaradi-aziatskoto-mu-turne-news271842.html", "text": "Редица американски медии обсипаха с критики президента Доналд Тръмп заради резултатите от неговата 12-дневна азиатска обиколка. Самият Тръмп във вторник се похвали, че по време на обиколката си е свършил \"наистина фантастична работа\".\r\n\t \r\n\t\"Ню Йорк таймс\" цитира Сюзан Райс - съветничката по националната сигурност на бившия президент Барак Обама, според която Тръмп е пропилял възможността да прокара важни американски интереси в сферата на сигурността и икономиката. Вместо това САЩ се оказват сега по-изолирани и в отстъпление, като са поднесли на сребърна тепсия на Китай лидерството на новоименувания огромен регион - Индо-Пасифик, отбелязва тя.\r\n\t \r\n\tТръмп обсипа с ласкателства китайския президент Си Цзинпин, наричайки го \"много специален човек\" и подчертавайки своите \"невероятно топли чувства\" към него. \"Той обвини своите предшественици, вместо Китай, за нашите огромни търговски дефицити и приветства консолидацията на авторитарната власт на Си. Подобни сцени на американски президент, който угоднически се кланя в Пекин на китайски президент, накараха да изтръпнат от ужас експертите по Азия и съюзниците на САЩ, които разчитат на Америка да балансира, а понякога и да възпира нарастващата агресивност на Китай\", пише Райс.\r\n\t \r\n\tТръмп сърдечно се прегърна със самопровъзгласения убиец, филипинския президент Родриго Дутерте, което бе печалната кулминация на едно турне с високи залози, разколебало американското лидерство в Азия. Така тази обиколка, макар и непреднамерено, приключи с мотото \"Да направим Китай отново велик\", заключава Сюзан Райс, перефразирайки познатия лозунг на Тръмп.\r\n\t \r\n\tКато повечето неща, с които се захваща, президентът Тръмп разглеждаше своето изтощително 12-дневно турне из Азия като тест за личната си харизма и жизненост, посочва \"Ню Йорк таймс\" в друга статия. Президентът свърза тази маратонска офанзива по използване на личния си чар с обещание за бързи резултати. Никак не е ясно обаче какво всъщност постигна той, отбелязва вестникът.\n\n\r\n\t \r\n\tТръмп си тръгна от Китай - страна, за която някога казваше, че \"изнасилвала\" САЩ в търговията, без никакви конкретни споразумения за отваряне на китайските пазари. Неговото едностранно послание \"Америка на първо място\" удари на камък във Виетнам, където останалите страни, участващи в Тихоокеанския съмит, тръгнаха към постигане на регионално търговско споразумение, което оставя САЩ \"зад борда\".\r\n\t \r\n\tНеговият подход да действа едностранно спрямо Пхенян може също така да подкопае собствените му усилия, изложени в една иначе убедителна реч в южнокорейската столица Сеул, да обедини света срещу ядрената заплаха от Северна Корея.\r\n\t \r\n\tВъпреки всичко това президентът се наслаждаваше на пищните посрещания, които му бяха устроени при всяка азиатска спирка, и използваше всяка възможност за приятелски снимки (с местните лидери) като постигнати цели сами по себе си, подчертава \"Ню Йорк таймс\", цитиран от БТА.\r\n\t \r\n\tВ редакционна статия друг авторитетен американски всекидневник - \"Вашингтон пост\", под заглавие \"Тръмп обича човешките права, когато му отърва\", също подлага на яростна критика президентската азиатска визита, но от друг аспект. След като в реч в Сеул нагледно описа последствията от \"жестоката диктатура\" в Северна Корея - концлагерите, принудителния труд, мъченията, глада, пропагандата и следенето на хората, на които се отрича всякакъв контакт с външния свят, Тръмп отиде в Китай и изрази адмирациите си за \"един много специален човек\" - президента Си Цзинпин, който току-що бе укрепил нетолерантното си управление с железен юмрук, въздигайки го в култ към личността, невиждан от времето на Мао, пише вестникът.\r\n\t \r\n\t\"Си задушава свободата и хвърля дисиденти в затвора. Китай издигна най-яката в света дигитална ограда, за да не могат неговите граждани да виждат какво става във външния свят. Тръмп може и да е забелязал, че след срещата му със Си китайският лидер дори отказа да отговаря на въпроси от медиите. Тръмп обаче не обели нито дума за протест\", отбелязва редакцията на вашингтонския вестник.\r\n\t \r\n\t\"Тази азиатска обиколка показа - което намира израз и във външната политика на Тръмп като цяло, че човешките права и демокрацията за него не са универсални принципи, на които трябва да се обръща внимание навсякъде, а тояги, които трябва да се изваждат селективно, за да се критикуват тирани и нарушители на правата, когато това е удобно, и лесно да се пренебрегват в други случаи\", посочва редакцията.\r\n\t \r\n\t\"Тръмп е първият президент, когото помним, който показва толкова слаба привързаност към демокрацията и човешките права като ценности, и който демонстрира такава симпатия към лидери, които презират тези ценности\", заключава Вашингтон пост\".", "date": "2017.11.15", "title": "Медиите в САЩ обсипаха с критики Тръмп заради азиатското му турне"}
{"url": "http://www.mediapool.bg/vrazhda-sas-sasedi-e-veroyatnata-prichinata-za-strelbata-v-severna-kaliforniya-news271843.html", "text": "Въоръжен мъж уби двама свой съседи, с които от дълго време бил в спор, а после откри безразборно огън и уби още двама души, преди да бъде застрелян от полицията, предаде Асошиейтед прес.\r\n\t \r\n\tТрагедията, в която бяха ранени и 10 души, се разигра вчера вечерта в град Ранчо Техама Ризърв в Северна Калифорния. Нападателят стрелял на няколко места в града, в това число и в района на начално училище. Сред ранените има един ученик.\r\n\t \r\n\tДрамата продължила 45 минути. Стрелецът се придвижвал с открадната кола и накрая бил засечен от полицията. При завързалата се престрелка нападателят бил ликвидиран.\r\n\t \n\n\r\n\tПомощник шерифът на окръг Техама, в която се намира Ранчо Техама Ризърв, Фил Джонсън каза, че нападателят е бил обвинен за нападение срещу един от убитите от него съседи. Той не идентифицира стрелеца, но според медиите става дума за Кевин Нийл. Той от дълги години имал вражда със съседите си, които подозирал в производството на метамфетамини.\r\n\t \r\n\tПрез януари спорът се изродил във физическа саморазправа и тогава един от съседите заплашил Нийл с нож. Нийл успял да вземе ножа и да намушка леко съседа. Той бил арестуван, повдигнати му били обвинения, а майка му похарчила 160 000 долара за гаранция и 10 000 долара за адвокати.\r\n\t \r\n\tСлед като бил пуснат под гаранция от ареста, Нийл получил забрана да се доближава до ранения от него съсед.\r\n\t \r\n\tВ понеделник той се обадил на майка си Ан, за да й се извини за парите, които тя трябвало да похарчи заради него. Той й казал, че тя е най-добрата майка на света. После обаче й споделил, че се чувства на ръба, че няма кой да му помогне и че всички се опитвали да го ликвидират.", "date": "2017.11.15", "title": "Вражда със съседи е вероятната причината за стрелбата в Северна Калифорния"}
{"url": "http://www.mediapool.bg/obshtinite-poluchavat-nad-440-000-leva-za-obrazovanie-ot-byudzheta-news271844.html", "text": "Общини ще получат от бюджета на Министерството на образованието и науката допълнително 440 796 лв. по две образователни програми. Това реши правителството на заседанието си в сряда.\r\n\tОсновната част от средствата са за 234 общински детски градини и училища. Те ще получат 402 720 лева, за допълнително обучение на децата от подготвителните групи. Целта е да се създадат условия за равен старт на децата при постъпването им в първи клас, пише в правителственото прессъобщение.\r\n\tДруги 38 076 лв. се дават на общините за закриване или преобразуване на училищата, както и за създаване на средищни училища.", "date": "2017.11.15", "title": "Общините получават над 440 000 лева за образование от бюджета"}
{"url": "http://www.mediapool.bg/vik-strategiyata-na-svetovnata-banka-se-zabavya-s-shest-mesetsa-news271845.html", "text": "Парламентът да приеме удължаване на срока за изготвяне на стратегията за финансиране на водния сектор от Световната банка, предлага Министерският съвет. За целта Народното събрание трябва да ратифицира изменение на Споразумението за предоставяне на консултантски услуги за разработване на Стратегия за финансиране и укрепване на регулаторния капацитет, сключен през февруари 2016 г. между регионалното министерство и Световната банка.\r\n\tС подписаното на 2 ноември т. г. изменение се удължава от 12 на 19 месеца срокът за предоставяне на Стратегията за финансиране на отрасъл ВиК. В същото време от споразумението ще отпадне задължението за Световната банка да преоцени публичните ВиК- активи.\r\n\tОт Министерския съвет аргументира удължаването на срока за изготвяне на стратегията с необходимостта да се обсъдят със широк кръг заинтересовани страни размера на необходимите инвестиции във водния сектор, както и източниците и начините за финансирането на отрасъла.\r\n\tПреоценката на ВиК-активите се отменя поради невъзможност да бъде изготвен в периода на действие на споразумението. Заради това ще се намали и стойността на споразумението, което бе за 3 млн. лв., предоставени от Оперативната програма \"Околна среда“ 2014-2020 г.", "date": "2017.11.15", "title": "ВиК-стратегията на Световната банка се забавя с шест месеца"}
{"url": "http://www.mediapool.bg/chuzhdite-medii-v-rusiya-se-prichislyavat-kam-chuzhdestrannite-agenti-news271846.html", "text": "Долната камара на руския парламент одобри окончателно на трето четене в сряда промени в закона за информация, позволяващи медиите, финансирани от чужбина, да бъдат причислени към \"чуждестранните агенти\". Решението бе прието единодушно и промените ще влязат в сила, след като бъдат одобрени от Съвета на Федерацията и подписани от президента Владимир Путин.\r\n\tЗаконът е в отговор на искането на американското Министерство на правосъдието руският филиал на спонсорираната от Кремъл телевизия \r\n\tГласуваните от руските депутати поправки са в законопроекта за извънсъдебно блокиране на сайтове на организации, признати в Русия за нежелани. При второто четене се появи поправка в закона за медиите, която позволява всяка чуждестранна структура, разпространяваща информация, независимо от нейната \"организационно-юридическа форма\", да се счита в Русия за чуждестранен агент.\r\n\tТой уточни, че законът няма да засяга руските медии с чуждестранно финансиране, а само чужди медии.\r\n\tЗа чуждестранни агенти ще се смятат медии, които получават \"парични средства и/или друго имущество от чужди държави, от техните държавни органи, международни и чуждестранни организации, лица без гражданство\", а също и руски юридически лица, \"получаващи парични средства и друго имущество от указаните източници\".\r\n\tПопадащите в тази категория медии ще имат права и задължения, предвидени в закона за \"чуждестранните агенти\", които понастоящем се прилагат спрямо финансирани отвън неправителствени организации. Тези организации са задължени да докладват откъде се финансират, да включват в съдържанието, което публикуват, дисклеймър за \"чуждестранен агент\" и да подлежат на проверка от страна на властите.\r\n\tМедийните източници, които в САЩ се определят за \"чуждестранен агент\", трябва да докладват в Министерството на правосъдието за своето финансиране и организация, както и редовно да актуализират информацията за дейността си.\r\n\tАмериканските власти в момента разследват дали финансирани от руското правителство медии като RT и Sputnik са били ползвани като инструмент за руска намеса в президентските избори в САЩ през 2016 г.\r\n\tДепутат от управляващата партия \"Единна Русия\" заяви в сряда, че ако чужди медии откажат да се регистрират в Русия като \"чуждестранни агенти\", за заплашени от глоба и наказателна отговорност, предвиждаща две години затвор.", "date": "2017.11.15", "title": "Чуждите медии в Русия се причисляват към \"чуждестранните агенти\""}
{"url": "http://www.mediapool.bg/za-kompensatsiya-na-zhilishtno-spestovni-vlogove-se-davat-10-mln-lv-news271847.html", "text": "Правителството отпусна в сряда 10 млн. лв. за изплащане на част от натрупаните задължения за левови компенсации на граждани, притежаващи многогодишни жилищно-спестовни влогове и включени в окончателни списъци при общините, след придобиване или започнали изграждането на жилища.\r\n\tС предоставените допълнително средства бюджетът на Националния компенсационен жилищен фонд за 2017 г. става 21 млн. лв., съобщиха от пресслужбата на Министерския съвет.", "date": "2017.11.15", "title": "За компенсация на жилищно-спестовни влогове се дават 10 млн. лв."}
{"url": "http://www.mediapool.bg/idva-li-krayat-na-edinnite-valuti-news271848.html", "text": "Противоречиви амбиции в страните от Залива, затихващ дебат в Южна Америка . . . Проектите за валутен съюз, които преди време процъфтяваха, днес вехнат на фона на недоверието към еврото и неговия икономически модел.\r\n\tНяколко държави, една валута: ето това като че ли беше бъдещето, очертаващо се пред редица райони по света, когато се създаваше единната европейска валута, пусната в обращение на 1 януари 2002 година след 10 години подготовка.\r\n\t \r\n\t\"Навремето имаше желание да се сложи край на нестабилността на обменните валутни курсове, които бяха в основата на редица кризи. Единните валути бяха възприемани като залог за успеха\", спомня си Фабиен Трипие, икономист от Центъра за проучване на бъдещото развитие и международна информация (Cepii).\r\n\t \r\n\tДруги наднационални валути вече бяха създадени по онова време: Сефа франкът, създаден през 1945 година и използван от 15 африкански страни, разположени южно от Сахара; както и доларът на Източните Кариби, пуснат през 1965 година в осем страни и територии на Антилите.\r\n\t \r\n\tСамо че европейският проект изглеждаше безпрецедентен, имайки предвид неговите амбиции. \"Целта бе да се създаде референтна валута с независима парична политика, а не вързана за други валути\", обяснява Трипие.\r\n\t \r\n\tДържави, които са се устремили към лидерство, нововъзникващи пазарни икономики, \"микро-страни\" . . . Този модел, за мнозина, изглеждаше пример за подражание. \"Живеехме в условия на повторно обединение, свързано с падането на стената. Валутата се възприемаше като геополитически инструмент\", припомня си Ксавие Раго, професор в Парижкия институт по икономиката (PSE).АСЕАН, Меркосур ССЗ\r\n\tСред регионалните блокове, проявили интерес към този модел, са Асоциацията на страните от Югоизточна Азия (АСЕАН), която обединява 10 страни, а сред тях са Индонезия и Тайланд, и Съветът за сътрудничество в Залива (ССЗ), включващ шестте монархии от Залива.\r\n\t \n\n\r\n\tПроектите за единна валута обаче намериха най-благодатна почва в Латинска Америка в пределите на Меркосур (Аржентина, Бразилия, Уругвай и Парагвай), на Съюза на южноамериканските нации (12 южноамериканските страни) или на Боливарския съюз за Америките, чийто основен инициатор бе венецуелецът Симон Боливар.\r\n\t \r\n\tПроектът за единната валута се наложи като \"решаващ фактор в процеса на латиноамериканското обединение\", обяснява Хуан Ортега Диас, професор по право в Андинския университет в Богота, Колумбия. Той припомни, че дори тази виртуална валута е била наречена: \"Захар\".\r\n\t \r\n\tНеспособност да се мине от думи към действия? Разногласия между ръководителите? Петнадесет години след пускането в обращение на еврото нито един от тези проекти не е видял бял ден. А интересът към единните валути изглежда се е изпарил.\r\n\t \r\n\tПричината, според икономистите, анкетирани от АФП: липсата на истинска политическа воля, но и трудности, свързани с процеса на създаване на обща валута, най-вече в районите, съставени от икономики в неравностойно положение.\r\n\t \r\n\t\"Паричните съюз трудно се изграждат, но и никак не е лесно да се запазят\", обяснява Джефри Фридън, изследовател в Харвард и специалист по паричните въпроси, според когото такива проекти \"отнемат доста време\".\"Белези\"\r\n\tТрудностите, срещани от еврозоната от финансовата криза през 2007-а досега, между другото, не работят за разсейване на опасенията на колебаещите се.\r\n\t \r\n\t\"Почти едно десетилетие европейците страдаха от икономически проблеми\", като за някои страни членки имаше \"ужасна рецесия\" и \"много висока безработица\", припомня Фридън. Според него част от тези трудности се дължат на \"загубата на суверенната валута\".\r\n\t \r\n\t\"Не се усетиха ползите от растежа\", допълва Ксавие Раго. \"Мислехме, че единната валута ще доведе до икономическо обединение. Само че страните от еврозоната бяха раздалечени както никога досега след Втората световна война\".\r\n\t \r\n\tОсвен тези трудности изглежда самата идея за валутен съюз е изгубила прелестта си в обстановка на отхвърляне на свободната търговия и на глобализацията. При тези условия днес е по-лесно да се говори за \"местни валути\", отколкото за \"единни валути.\r\n\t \r\n\tПри това положение може ли да се твърди, че бъдещето на наднационалните валути принадлежи на миналото? В краткосрочна перспектива е малко вероятно да станем свидетели на появата на нова единна валута. Този процес \"налага отказ от паричния суверенитет, а засегнатите страни не са готови да направят това\", коментира Ортега Диас.\r\n\t \r\n\tВ по-далечна перспектива развитието е по-несигурно. Моделът на единните валути \"ще продължи да бъде привлекателен\", но в по-ограничен мащаб - сред \"малките страни, чиято икономика е хем отворена, хем интегрирана към икономиката на техните съседки\", прогнозира Джефри Фридън.\r\n\t \r\n\t\"Еврозоната първо трябва да покаже, че е в състояние да излекува раните си без това да оставя прекалено много белези\", посочва Ксавие Раго. \"Щом еврозоната направи това, дебатът по единните валути ще може да бъде възобновен\".", "date": "2017.11.15", "title": "Идва ли краят на единните валути?"}
{"url": "http://www.mediapool.bg/temenuzhka-petkova-zabrana-za-dobiv-na-gaz-v-dobrudzha-ne-e-v-interes-na-bulgaria-news271865.html", "text": "Исканата от националния омбудсман Мая Манолова забрана върху добива на природен газ в Добруджа бе определена от енергийния министър Теменужка Петкова като \"много смело решение\", което ако бъде прието, ще блокира възможностите за използване на потенциалните газови запаси в полза на българския бизнес и потребителите.\r\n\tТемата с налагането на мораториум върху добива на синьо гориво в Добруджа е провокирана от протестите на земеделски стопани и граждани  срещу намерението на фирмата \"Русгеоком\" да експлоатира находището \"Добрич\" в областта. Компанията е проучила залежите и иска да регистрира търговско откритие на газ, за да получи разрешително за добив. Срещу това обаче в последните два месеца, в които трябваше да се проведат обществените обсъждания на оценката за въздействие върху околната среда на сондажите, протестират масово фермери и граждани.\r\n\tПоредното недоволство бе във вторник, когато в екоинспекцията във Варна Мая Манолова се срещна с граждани от региона. Омбудсманът призова властите да се съобразят напълно с резултатите от насрочения за 17 декември местен референдум за или против газовия добив. Манолова призна, че всеки ход по въпроса трябва да бъде прецизиран, за да не плаща държавата големи по размер обезщетения на фирмите, които от 2003 година имат разрешителни за проучвания в района.\r\n\tТя се ангажира с внасянето в парламента на предложение за законови поправки, които да гарантират, че \"плодородни земеделски земи в страна няма да бъдат обект на проучвания за находища на различни по вид подземни богатства\" и така няма да има нужда от мораториум.\r\n\tОт екоминистерството пък съобщиха, че се очакват експертни становища по казуса от всички други отговорни ведомства. \"По методите за проучване и добив трябва да се произнесе Министерството на енергетиката, Басейновите дирекции в Плевен и Варна имат компетенции по въпроса нарушава ли се дисбалансът на всички подпочвени води. От РЗИ и ВиК в Добрич се очакват анализи за влиянието върху човешкото здраве и качеството на питейните води, а без подробна хидрогеоложка експертиза РИОСВ – Варна няма да излезе с окончателно решение по доклада за оценката за въздействие върху околната среда, заяви зам.-министърът на околната среда и водите Красимир Живков преди ден.\r\n\tТеменужка Петкова обаче смята, че ограничения върху добива на природен газ са \"много смело решение\".\r\n\t\"Един от основните приоритети на нашето правителство е да работим за това да се диверсифицират източниците за доставка на природен газ. Когато технологията е абсолютно безопасна и не са налице никакви законови пречки, аз мисля, че подобно решение е много смело и то трябва да бъде плод на много сериозен анализ. Защото това означава по никакъв начин, ако България има определени запаси от газ, те да не бъдат използвани в интерес на българския бизнес и българските граждани“, коментира министър Петкова пред журналисти в сряда, след като откри среща на европейските петролни организации в София.", "date": "2017.11.15", "title": "Теменужка Петкова: Забрана за добив на газ в Добруджа не е в интерес на България"}
{"url": "http://www.mediapool.bg/bulgaria-shte-raboti-za-evroviziya-za-petrolnata-industriya-news271866.html", "text": "Заявка България да работи по време на европредседателството си догодина върху изработването на обща визия за развитието на петролната индустрия, даде министърът на енергетиката Теаменужка Петкова по време на провеждаща се в сряда в София среща на Асоциацията на европейските петролни организации.\r\n\tСпоред нея е възможно да се организира по време на българското председателство форум, посветен и на проблемите на петролната индустрия. Тя определи провеждането на сегашната среща като знаково, тъй като форумът обединява повече от 80 на сто от петролната индустрия в Европа и до голяма степен формира визията и решенията, което се взимат в този сектор в рамките на ЕС.\r\n\tПри откриването на срещата Петкова заяви, че българското правителството работи целенасочено, за да създаде подходящи условия за привличане на чуждестранни инвеститори. Борбата със сивия сектор е един от основните акценти на българското правителство, защото това е гаранцията за инвеститорите, че те ще работят в нормална, пазарна среда, при стриктно спазване на европейските правила, посочи тя.\r\n\tЕнергийният министър очерта и пред петролните организации приоритетите на европредседателството ни в областта на енергетиката.\r\n\t\"Основните теми и дискусии, свързани със законодателния пакет \"Чиста енергия за всички европейски граждани\" ще включват законодателни и незаконодателни инициативи, свързани основно с енергията от възобновяеми източници, енергийната ефективност, модела на електроенергийния пазар, както и разработването на Регламент, свързан с управлението на Енергийния съюз\", обясни министър Петкова. По думите й това са теми и въпроси, които подлежат на много дискусии и трябва да обединят много мнения и позиции на различните държави членки. Затова постигането на общ подход ще изисква много сериозни усилия и работа, смята тя.\r\n\tБългария ще продължи да работи активно за постигане на диверсификация на източниците и маршрутите за доставка на енергийни ресурси, изцяло в синхрон с принципите на Европейския енергиен съюз, посочи още Петкова.\r\n\tТя изрази задоволството си от сътрудничеството с компании като \"Тотал\", \"ОМВ\", \"Шел\", \"Репсол\", които работят по проучвания за нефт и газ в дълбоко Черно море и съдействат за изпълнение на приоритета за енергийната сигурност на страната в полза на всички потребители.", "date": "2017.11.15", "title": "България ще работи за евровизия за петролната индустрия"}
{"url": "http://www.mediapool.bg/zashto-whistleblower-si-ostava-ekzotichno-yavlenie-za-bulgaria-news271867.html", "text": "Ниската степен на доверие в институциите от страна не само на гражданите, но и на работещите в тях е причината - съвсем видима и от различни социологически данни, в България да няма whistleblowers в класическия смисъл на думата. Няма как при положение, че липсва доверие, че сигналът за незаконни действия ще бъде разгледан, разследван, а сигнализиращият – защитен, подобни сигнали да тръгват от хора в самите институции. Това обясни пред Mediapool съоснователят и член на борда на \"Антикорупционния фонд\" Николай Стайков.\r\n\tWhistleblower означава разобличител. Човек, който съобщава за предполагаема незаконна, неетична дейност или нередност в правителствена, обществена или друга организация.\r\n\tНередността може бъде квалифицирана по много начини: нарушение на закона, на вътрешните правила, на различни регулации или пък директна заплаха на обществения интерес или националната сигурност, както и измама и корупция.\r\n\tНа Запад разобличителите често са хора вътрешни за самите организации. В България обаче такива случаи почти няма. \"Ако пък някой условно казано от \"системата\" реши да разобличава въпросната система, то той почти винаги е решил да напуска самата система така или иначе\", обяснява Стайков наблюденията си.\r\n\tЕто защо Антикорупционния фонд, на който той е съосновател, стартира пилотен проект за обучения за превенция на корупцията и измамите. По думите му самите институции трябва да се научат да се пазят от нарушения. И когато в техните структури е ясно как се случва това, тогава – на един следващ етап и самите служители ще добият повече смелост да сигнализират за нередности. В момента това извършват отделни граждани или неправителствени организации.\r\n\tБългария е сред европейските страни, в които няма правна защита за хората, сигнализиращи за нередности и корупция. На 24 октомври т.г. Европейският парламент гласува важен – макар и необвързващ доклад – за необходимостта от правна рамка на ЕС за защита на т.нар. изобличители. Необходимостта от такива общоевропейски правила стана по-видима след няколко крупни скандала, предизвикани от такива хора – най-известните са аферата \"Люксембург лийкс\" през 2014 г. за тайни данъчни споразумения, които са облекчили облагането на повече от 350 компании по света; \"Досиетата Панама\" от 2016 г., разкрили офшорни скривалища на политици и известни публични личности от цял свят; допинг скандалът с Русия преди Олимпийските игри през 2016 г., както и \"Досиетата от Рая\", публикувани през ноември т.г., разкриващи отново офшорни убежища на високопоставени и влиятелни лица и корпорации.\r\n\tНезависимо от факта, че наличието на такива сигнали се признава като важен инструмент срещу корупцията и измамите, повечето хора, които са се решили да говорят, са изправени пред сериозен професионален и личен риск. Това е още по-валидно за страна като България, където институциите, призвани да защитават обществения интерес, работят като наемници на частни политически или бизнес интереси.\r\n\tПоради тази причина не е изненадващо, че по-голямата част от разследванията в българските медии се ограничават до нарушения, злоупотреби и корупция на ниско равнище, въпреки че основните критики на ЕК към България са провал в борбата по високите етажи на властта. Немалка част от медийните разследвания, които все пак разобличават корупция по върховете на властта, понякога са инспирирани от сигнали, подхвърлени от държавна институция – тоест, позитивният ефект от разкритията на медията е засенчен от обстоятелството, че тя изпълнява и някаква конюнктурна политическа поръчка.\r\n\tДруга отчетлива тенденция е, че медиите се въздържат от критичен подход към корпоративната власт, още по-малко са склонни да правят разследвания за злоупотреби и измами, освен в случаите, когато така или иначе е избухнал скандал или пък има намеса на политици. Това е особено характерно за големите национални телевизии, чиито рекламни приходи са силно зависими от моблините оператори, например, независимо че практиките на тази компании често ощетяват потребителите.\r\n\tЗа половин година съществуване Антикорупционният фонд е обработил над 600 казуса от медиен мониторинг и получени сигнали, от тях около 120 са разгледани от правния му център. От юни до ноември са изпратени 80 заявления по Закона за достъп до информация (ЗДОИ), а 11 случая са с изработени правни становища с данни и факти, пораждащи съмнения за корупционни практики, насочени към общо 19 институции - прокуратура, Комисия за предотвратяване и установяване конфликт на интереси (КПУКИ), Агенция за държавен финансов контрол (АДФИ), контролиращи органи по европейски програми и др.\r\n\t\"Имаме засега 200 хил. лева наложени санкции след наши сигнали по десет обществени поръчки (на брюкселски език \"финансови корекции\"). Засегнатите в тези сигнали са четирима кметове, един министър и една държавна банка. И един руски депутат и неговия съветник\", казва Николай Стайков.\r\n\tОрганизацията не съобщава кои са хората, от които са получени сигналите за нарушения или злоупотреби.\r\n\tАнтикорупционният фонд всъщност снема до известна степен рисковете за онези, които са склонни да сигнализират за незаконни действия, но се въздържат да правят това самостоятелно. Освен това организацията, макар и малобройна и със скромни ресурси, разполага с експертиза и опит в проверката и установяването на фактите. Това улеснява медиите, които имат желание да правят собствено разследване на случаи, с които се занимава Антикорупционният фонд.\r\n\tЕдин от най- ярките примери за това какво се случва в България с подаващите сигнали за незаконни дейности е казусът с неформалната гражданска организация \"Протестна мрежа\" (ПМ), възникнала след протестите срещу задкулисното управление на държавата, известно като \"Модела КОЙ\" през 2013-2014 година.\r\n\tПрез февруари 2014 г. четирима активисти от групата  до прокуратурата срещу депутата от ДПС Делян Пеевски, собственика на КТБ Цветан Василев и бившия водещ в ТВ 7 и настоящ евродепутат Николай Бареков. Сигналът до прокуратурата обобщаваше медийните публикации, визиращи съмненията за сериозни несъответствия между подадените от Пеевски официални декларации и действително притежаваното от него имущество. За банера Василев сигналът засягаше отпускането на необезпечени кредити от КТБ към свързани фирми. Бареков по това време бе шеф във финансираната от Цветан Василев телевизия ТВ7.\r\n\tПрез юни 2014 г. КТБ – четвъртата по големина банка в България – се срина заради източването на 4 млрд. лв. от нея. Сигналът на \"Протестна мрежа\" прерасна в мегадело за източването на КТБ, в което основен обвиняем е собственикът на банката Цветан Василев.\r\n\tСигналът срещу бившия му бизнес партньор Делян Пеевски и майка му Ирена Кръстева обаче не доведе до нищо, въпреки установеното неплащане на данъци за около 300 000 лв от Кръстева. Прокурор Боряна Бецова прекрати проверка с аргумент, че всичко около Пеевски и майка му е чисто. Година по-късно Пеевски започна да декларира собственост за милиони, без да е съвсем ясно откъде са парите.\r\n\tПрез ноември 2014 г. издател на близък до Пеевски сайт подаде контрасигнал до прокуратурата срещу хората от \"Протестна мрежа\". Той поиска проверка на доходите им. Това се случи в деня, в който \"Протестна мрежа\" участва в протест срещу опита на прокуратурата да потули изобличения срещу политика Пеевски (подправянето на инициалите \"Д.П.\" на \"10\") в тефтерчето на бившия шеф на КПУКИ Филип Златанов.\r\n\tПрокуратурата се задейства незабавно срещу гражданските активисти и разпреди пълна данъчна ревизия на авторите на сигнала срещу Делян Пеевски. Нещата не спряха до тук, защото данъчните власти започна проверка и цялата медийна група \"Икономедия\" (любима мишена на Пеевски) с аргумента, че Николай Стайков от \"Протестна мрежа\" преди години е работил в едно от изданията на медийната група. Прокурор по тази проверка отново бе Боряна Бецова. През 2015 г. и тази проверка бе прекратена без данни за нарушения на проверяваните лица и фирми.\r\n\tПрокуратурата обаче използва случая да публикува всички суми, които хората от \"Протестна мрежа\" са получавали четири години назад по различни проекти.\r\n\tКазусът \"Протестна мрежа vs Пеевски\" всъщност е едно от най-солидните доказателства как инициативи за изобличаване на незаконни действия се обръщат срещу хората, подали сигнал.\r\n\tИзвън неправителствения сектор, партийните централи са почти единственият друг начин за изобличаване на корупционни практики в България.\r\n\tВ последните месеци БСП се зае да изобличава т.нар. \"шуробаджанащина\" в управлението на ГЕРБ. Социалистите съобщиха, че в тяхната централа непрестанно постъпват сигнали за роднински назначения или корупционни практики. БСП извади наяве конкретно как се случва това в Хасково, Габрово и Раднево.\r\n\tИзточници на Mediapool от БСП заявиха, че партията получава данните от свои симпатизанти работещи в държавни и общински структури в съответните градове: \"При всяка власт опозицията разполага с подобна информация, защото симпатизантите й съобщават за всевъзможна корупция\".\r\n\tНа въпрос защо гражданите не се обръщат директно към компетентните органи – инспекторати в институциите, МВР или прокуратура, представители на БСП обясниха:\" Когато работиш в общината в малък град, да бъдеш разобличител е трудно до степен невъзможно, защото няма институционален критерий за защита. И винаги този, който съобщава за нередности, бива уволняван. Просто е – хората си пазят работата\". Според БСП засега единственият начин да бъдат разобличавани нередности от работещи в самата система е, разобличителите да са анонимни партийни дейци, които да информират партийната централа.\r\n\tПодаването на сигнал чрез голяма партия е най-безопасно, обаче и съмнително от гледна точка на обществения интерес, тъй като всяка партия е склонна да отсява информацията според собствените си политически цели.\r\n\tСъвсем наскоро в България имаше и казус с висш служител от държавната администрация, който се \"престраши\" да изобличи началниците си в лъжа.\r\n\tСкандалът избухна през пролетта на 2017 г. в мандата на служебния кабинет, назначен от президента Румен Радев.\r\n\tТогава Министерството на правосъдието (МП) публикува законопроект, в който фигурираше противоконституционното предложение за въвеждане на задължителна 3-месечна уседналост за гласуване на парламентарни и президентски избори. То на практика буквално би елиминирало от изборите повечето българи, които живеят в чужбина.\r\n\tМП обяви, че за всичко е виновен директорът на Съвета по законодателство в министерството Любомир Талев, който е включил скандалния текст в закона през главата на служебния министър Мария Павлова. Талев моментално бе освободен. Той обаче съобщи пред медиите, че оспорваното предложение е спуснато от президента Радев, а самите текстове са били изготвени от президентския секретар по правни въпроси Емилия Друмева. Уволненият служител разкри, че министър Павлова е присъствала на обсъждането на въпросния законопроект в президентството, както и че публикуваният от МП вариант е съгласуван с нея. По-късно президентът призна с половин уста, че уседналостта наистина е негова идея и не отрече, че служебната министърка е била наясно с желанието му.\r\n\tУволненият Талев имаше късмет, че партия ГЕРБ, в чийто мандат той е бил назначен на поста в МП, отново се върна на власт и го възстанови на работа.\r\n\tСитуацията в България може да се обобщи така: Страхът, че ако някой се изправи срещу системата, тя ще го смачка, както и основателните съмнения в чий интерес работят институциите, правят почти невъзможно разобличаването на незаконна дейност от страна на гражданите.\r\n\t \r\n\t---------------\r\n\tThis publication has been produced within the partnership with Osservatorio Balcani e Caucaso for the European Centre for Press and Media Freedom (ECPMF), co-funded by the European Commission. The contents of this publication are the sole responsibility of media partner Mediapool.bg and can in no way be taken to reflect the views of the European Union.", "date": "2017.11.15", "title": "Защо \"whistleblower\" си остава екзотично явление за България"}
{"url": "http://www.mediapool.bg/britanski-deputati-konservatori-byaha-obvineni-v-bunt-zaradi-brekzit-news271868.html", "text": "Депутати от консервативното мнозинство на министър-председателката Тереза Мей обвиниха вестник \"Дейли телеграф\" в опит за сплашване след публикуването на първа страница на снимка на 15 от тях под заглавие \"метежници срещу Брекзит\", съобщи Франс прес.\r\n\t \r\n\tТези членове на Камарата на общините се обявиха против решението на правителството да се определи със закон точната дата и час за излизане на Великобритания от Европейския съюз - 29 март 2019 г. в 23 ч. по Гринуич. Те се аргументират, че ако преговорите с Брюксел вървят зле, ще е трудно да бъдат продължени.\r\n\t \r\n\t\"Дейли телеграф\" нарича 15-те депутати \"бунтовници\" и \"метежници\" и пише, че те са гласували за оставане в ЕС на референдума през юни 2016 г. \n\n\r\n\t \r\n\tТази първа страница напомня на първата страница на друг британски вестник, \"Дейли мейл\", от ноември 2016 г. Под заглавие \"Врагове на народа\" имаше снимки на съдиите от Върховния съд, които дадоха на парламента право на глас за Брекзит. Тогава заглавието в \"Дейли телеграф\" беше \"Съдиите срещу народа\".\r\n\t \r\n\tДепутатката от групата на 15-те Анна Соубри нарече публикацията \"драстичен опит за сплашване\". Тя настоя, че нито тя, нито колегите й искат да забавят или да поставят Брекзит под въпрос. \"Ние искаме добър Брекзит за всички в нашата страна\", каза Соубри.\r\n\t \r\n\tДържавният секретар за Брекзит Стив Бейкър се разграничи от публикацията на \"Дейли телеграф\". \"Достоен за съжаление е всеки опит да се всява разделение в нашата партия. Моите колеги парламентаристи имат искрени предложения за подобряване на законопроекта\" за излизане от ЕС, над който работим, добави той.", "date": "2017.11.15", "title": "Британски депутати консерватори  бяха обвинени в бунт заради Брекзит"}
{"url": "http://www.mediapool.bg/megasdelka-na-earbas-za-desetki-miliardi-dolari-news271869.html", "text": "Европейският самолетостроителен гигант \"Еърбъс\" (Airbus) е на път да постигне рекордна в своята история сделка с американската инвестиционна компания \"Индиго Партнърс\" (Indigo Partners) за покупката на стотици самолети за милиарди долари, предадоха световните агенции в сряда.\r\n\tСпоред \"Блумбърг\" сделката е за 430 нови самолета от популярния модел A320 за близо 50 млрд. долара. Агенция \"Ройтерс\" съобщава за продажби на около 400 самолета за 40 млрд. долара.\r\n\tНовите самолети \"Еърбъс\" ще бъдат използвани от нискотарифни превозвачи.\r\n\tС тази сделка европейският производител на самолети засенчва основния си конкурент – американската компания \"Боинг\", който също успя да договори значително количество нови машини на приключващото в четвъртък авиошуо в Дубай, съобщават агенциите. \r\n\tНовата мегасделка е огромен успех за шефа на продажбите на \"Еърбъс\" Джон Лейхи, който е напът да се пенсионира след кариера в продължение на много десетилетия, отбелязват агенциите.\r\n\tЗа водената от Бил Франке компания \"Индиго Партнерс\" сделката с \"Еърбъс\" предвижда модернизиране на самолетния парк и увеличаване на флотилиите на нискотарифни превозвачи от Денвър до Будапеща.\r\n\tВ инвестиционното портфолио на \"Индиго Партнърс\" влизат редица нискотарифни авиопревозвачи, сред които \"Фронтиер Еърлайнс\" (Frontier Airlines) с планове вземе 134 от самолетите), мексиканската \"Воларис\" (Volaris) за 80 от договорените машини. Европейският превозвач \"УизЕър\" (Wizz Air) планира да придобие 146 от самолетите, а новостартиралата \"Джет Смарт\" (JetSmart), която започна работа през тази година в Чили, ще закупи 70 машини.\r\n\tСпоред \"Блумбърг\", огромната по своите мащаби сделка включва 273 самолети A320neo и 157 от по-големия вариант A321neo. Въз основа на цените по каталога за A320neo, който е най-продаваният самолет на \"Еърбъс\", сделката е оценена на около 49.5 млрд. долара преди обичайните в такива случаи отстъпки.\r\n\tВъпреки най-голямата в историята на \"Еърбъс\" сделка, източници от компанията отбелязват, че все още има възможност да бъдат сключени и още няколко продажби до края на важното за самолетната индустрия събитие в Дубай, което приключва на 16 ноември.\r\n\tСтава въпрос за евентуалното споразумение с въздухоплавателната компания \"ЕджиптЕър Еърлайнс\" (EgyptAir Airlines Co.) за продажба на самолети A320neo и сделка с нискотарифния превозвач \"ФлайДубай\" (FlyDubai), който се предполага, че има поръчки за 175 самолета, които обаче ще бъдат разпределени между самолети A321neo на \"Еърбъс\" и 737 Max на \"Боинг\".\r\n\tСлед новината за рекордната сделка, акциите на \"Еърбъс\" са поскъпнали с 3.5 на сто.\r\n\tМеждувременно нискотарифният превозвач  \"УизЕър\" обяви, че ще купи 146 нови самолета \"Еърбъс\". Доставките ще започнат през 2022 г., а основната част от самолетите ще бъде доставена през 2025 и 2026 г.\r\n\tПри текущите пазарни цени тези самолети ще струват общо над 17.2 млрд. долара, съобщава авиокомпанията. От там посочват, че финализирането на поръчката за новите самолети предстои да бъде одобрено от акционерите на \"УизЕър\".\r\n\t\"Еърбъс\" отново предложи най-добрата комбинация от самолети, ефективност на разходите, поддръжка и цена. Убедени сме, че \"Еърбърс\" A320neo и A321neo ще бъдат самолети на промяната за \"УизЕър\", защото продължаваме да растем с темповете на лидерите в бранша и да разширяваме пазарните си позиции в Европа и извън нея, казва Йозеф Варати, главен изпълнителен директор на авиокомпанията.\r\n\tПо думите му със самолетите от ново технологично поколение оперативните разходи на авикомпанията ще бъдат намалени. Това ще позволи на \"УизЕър\" да предлага най-ниските цени на авиобилети.\r\n\tАко новата поръчка на самолети бъде одобрена от акционерите, това ще увеличи направените поръчки на \"УизЕър\" от \"Еърбъс\" до 282 самолета, включително 8 самолета Airbus A320ceo и 18 самолета Airbus A321ceo, доставките на които ще продължат до началото на 2019 г., и 110 самолета Airbus A321neo, доставките на които са планирани да започнат през 2019 г. и да продължат до края на 2024 г.", "date": "2017.11.15", "title": "Мегасделка на \"Еърбъс\" за десетки милиарди долари"}
{"url": "http://www.mediapool.bg/sluzhbite-razbiha-mezhdunarodna-banda-kanaldzhii-news271870.html", "text": "Международна банда за трафик на нелегални мигранти през България е разбита при операция на ГДБОП, ДАНС и \"Гранична полиция\", съобщиха от спецпрокуратурата в сряда. За разлика от повечето подобни престъпни групи обаче, тази е осигурявала безпрепятственото преминаване на бежанците през целия им маршрут – през България, Румъния и Унгария до Австрия.\r\n\t\"Това е налагало стройна организация и специализация на действията на всеки от участниците, както и наемането на трети лица\", съобщават разследващите.\r\n\tОт съобщението обаче става ясно, че по делото не са установни данни за замесени служители на МВР, които евентуално да са подпомагали дейността на бандата. Двама от общо осмината обвиняеми са пакистанци. Именно те са набирали желаещи да пътуват на Запад от Турция – предимно пакистанци, афганистанци и иракчани. След като мигрантите са посрещани на \"зелена граница\" в България, те са били настанявани в София, Видин и Лом.\r\n\tОттам каналджиите са ги прекарвали с рибарски лодки през река Дунав, а на румънска земя са прекачвани в предварително наети коли, с които са откарвани до границата с Унгария. Там мигрантите отново преминавали нелегално границата, след което са транспортирани до Будапеща, откъдето потегляли с коли с чужда регистрация за Австрия.\r\n\tЦената за целия маршрут варирала между 4000 и 6000 евро на човек, като превеждането през Румъния струвало от 600 до 1000 евро. Плащането е ставало главно по арабската система за разплащане Хавала, след достигане на дадения мигрант на предварително уговореното място, добавят от спецпрокуратурата. Службите са открили и иззели документи, от които е видно, че част от плащанията са правени с международни преводи през частни фирми.\r\n\tСлед получаването на сумите, те са били разпределяни между участниците в групата, плащани са били и договорените \"хонорари\" на наетите лодкари, шофьори и хазяи. Шофьорите по трасето до Австрия са получавали по 100 евро за мигрант, между 50 и 100 лева за човек са давани на лодкарите за преминаването през Дунав.\r\n\tШестима от заподозрените, сред които и двамата пакистанци, са задържани за 72 часа с прокурорско постановление. Един от предполагаемите участници в канала е в чужбина и в момента се издирва, а на осмия член на бандата е наложена гаранция от 5000 заради тежкото му здравословно състояние, добавят разследващите. Предстои в четвъртък спецсъдът да се произнесе по мерките за неотклнение на шестимата задържани.", "date": "2017.11.15", "title": "Службите разбиха международна банда каналджии"}
{"url": "http://www.mediapool.bg/gerb-i-prokuraturata-se-pozdraviha-s-nai-pozitivniya-doklad-na-ek-news271825.html", "text": "Поредният критичен доклад на Брюксел за съдебната реформа и борбата с корупцията у нас отекна в София като \"най-позитивния\" и \"обективен\" – според ГЕРБ, \"позитивен\" според прокуратурата, \"пълен провал\" според БСП и \"обективен провал\" според ДПС, но с уговорката, че това не важи за прокуратурата. \"Обединени патриоти\" пък въобще не се интересуват от доклада, тъй като според тях евронаблюдението е \"дискриминационна мярка\" и трябва да бъде премахнато.\r\n\tОт ГЕРБ посочиха като най-голям успех бе посочено това, в документа няма нови препоръки към България, като удобно бе пренебрегнато заключението, че няма ни една \"задоволително\" изпълнена препоръка от стария доклад. Публичните внушения, че докладът е позитивен, се базират и на майсторско вадене на избрани фрази от отделни изречения, както и от цялостния контекст.ГЕРБ: Най- позитивният доклад, който може и да е предпоследен\r\n\t\"Това е най-позитивният доклад, който сме имали по Механизма за сътрудничество и проверка \", заключи министърът на правосъдието Цецка Цачева, според която ЕК \"ясно отбелязва положителни тенденции и постигнати резултати както на настоящето правителство, така и по отношение на цялостната ситуация в страната\".\r\n\tСпоред зам.-председателя на ГЕРБ Цветан Цветанов докладът е успех, тъй като посочва, че следващият през 2018 г. може да бъде и последен: \"От това по-хубава перспектива и по-оптимистична прогноза аз не бих могъл да прочета или цитирам\". Той отхвърли твърденията, че предстоящото европредседателство е причината за положителните оценки в документа. Според него ако управлението на ГЕРБ не е било прекъснато от това на кабинета \"Орешански\"  \"нещата щяха да изглеждат много по-различно и днес нямаше да имаме доклад, щеше да бъде прекратен\".\r\n\t\"Независимо от положителните оценки по 17-те препоръки, ясно се заявява, че работата трябва да продължи, което може само да ни мотивира и да стигнем с по-бързи темпове до окончателно изпълнение на тези препоръки\", коментира министър Цецка Цачева. отчита буквално следното: . Документът за пореден път критикува България за липсата на резултати в борбата срещу корупцията по върховете на властта, за предизвикващите скандали парламентарни практики и безотчетността на главния прокурор.\r\n\t\"Целта е да се отчете \"задоволителен напредък\", за да има основание в края на 2018-та или началото на 2019 г. да отпадне МСП\", каза Цачева.\r\n\t\"За изпълнение на препоръките в областта на съдебната реформа българските власти са заложили широк спектър от законодателни и институционални рамки, които започват с промяна на конституцията, последвани от промяната на законите за съдебната власт. Отчита се позитивно новият ред и механизъм за избор на членовете на ВСС\", посочи Цачева.\r\n\tСпоред нея Брюксел дава положителна оценка на изготвения антикорупционен закон, като се отбелязва публичния начин, по който е направен с работна група с участие на неправителствения сектор.Прокуратурата: Липсата на нови препоръки е показател за напредък, че показател за \"признатия напредък е липсата на нови препоръки\". За хвалба от Брюксел са изтълкувани изразените надежди от ЕК, че в близко бъдеще България ще изпълни препоръките.\r\n\tКато положителна оценка се посочва констатацията, че прокуратурата е извършила анализ и е набелязала мерки за повишаване ефективността на разследванията. Изводът от доклада на ЕК е, че тези мерки на прокуратурата не са \"изразени в конкретни действия\" срещу корупцията по върховете на властта.\r\n\tПрокуратурата смята за похвала и това, че предоставя информация по институционален път и чрез редовни пресбрифинги за дела с висок обществен интерес. В доклада на ЕК се казва следното: \"Що се отнася до предоставянето на такава информация, не е създаден систематичен механизъм за докладване\".\r\n\tПрокуратурата отчита като позитивна оценка отчетения спад на \"видимото насилие\" и работата на специализираните съд и прокуратура по делата срещу организираната престъпност. По същия начин се интерпретира и изразената от ЕК надежда за \"напредък в последващите действия\" по реформа.\r\n\t \r\n\tВътрешният министър: \"множество положителни оценки\"\r\n\t \r\n\tВътрешният министър Валентин Радев също се включи в приповдигнатия тон на управляващите, повтаряйки опорната точка, че този доклад \"за първи път дава ясна перспективата за излизане на България от механизма\" на наблюдение.\r\n\t \r\n\tРадев подчертава, че докладът не съдържа нови препоръки в никоя от разглежданите области, както и че в предишния не са се съдържали \"изрични препоръки\" към МВР.\r\n\t \n\n\r\n\t\"Както и през януари 2017 г., докладът отчита промяната в ситуацията с престъпността в страната през последните десет години, през които организираната престъпност вече не е така видима и не представлява такава заплаха за стабилността на обществото. В областта на борбата с корупцията отново се посочва добрият пример на МВР, което прилага широк набор от антикорупционни мерки\", добавя вътрешният министър.\r\n\tБСП: Въодушевлението на ГЕРБ е необяснимо. Докладът е провал\r\n\t\"В 17-тия поред доклад на ЕК ясно е отбелязано, че няма нито една изпълнена препоръка от тези, които бяха определени през януари месец\", коментира в сряда зам.-председателят на парламентарната група \"БСП за България\" Крум Зарков пред журналисти в парламента.\r\n\t\"В резултат на това България ще се озове в доста непривичната ситуация - да председателства един съюз, който се съмнява в прилагането на основен принцип в тази държава - върховенството на правото. На този фон въодушевлението на представителите на ГЕРБ е необяснимо\", допълни той.\r\n\tСпоред него в доклада ясно е заявено, че законодателният процес в областта на правосъдието е хаотичен, недостатъчно добре подготвен, създаващ скандали.\r\n\t\"В този доклад е констатирано също, че няма ефект в борбата с корупцията по висшите етажи на властта. За 17-ти път ЕК ни каза: Опитайте пак! Ако сега в положителния контекст на нашето председателство, ние не успяхме да убедим европартньорите, че сме свършили добра работа, то това не ни кара да сме оптимисти. Този доклад е провал\", каза Зарков.\r\n\tПо повод твърдението на ГЕРБ, че докладът бил обективен и нямало нови забележки, Зарков коментира: \"ЕК вече не знаят какво да ни кажат. Той е обективен – вътре пише, че нито една от препоръките, които са ни казали януари, не е изпълнена\".Нинова: Толкова прегръдки и целувки – и ни дават този доклад\r\n\t\"При активната външна политика на премиера – прегръдки и целувки, ни дават доклад, и то преди председателството, в който се казва, че ЕК не може да стигне до заключението, че което и да е от изискванията в сферата на борбата с корупцията, организираната престъпност и съдебната система е напълно изпълнено\", коментира лидерът на БСП Корнелия Нинова в сряда сутринта пред бТВ, имайки предвид демонстрацията на топли отношения между Бойко Борисов и председателя на ЕК Жан-Клод Юнкер.\r\n\tТя определи предложението на ГЕРБ за промени в конституцията, с които да отпадне давността за приватизационни престъпления като абсолютна димка, пиар акция и отчаян ход за пред Брюксел, за да кажат: \"Ето, имаме проблеми с корупцията, но той не е при нас, а е бил 20 г. назад и ние започваме да го борим\".Цветанов: Изцяло сме доволни\r\n\tДепутатите от ГЕРБ решиха да ползват позитивния според тях доклад на ЕК срещу бъдещия вот на недоверие, подготвян от опозицията.\"Докладът на ЕК е добра основа за аргументи срещу вота на недоверие\", казаха от партията.\r\n\t\"Докладът е обективен\", по думите на председателя на ПГ на ГЕРБ Цветан Цветанов, и \"мотивиращ\" - според председателя на правната комисия Данаил Кирилов.\r\n\tЦветанов повтори опорната точка, че в документа няма нови препоръки. В частност Цветанов е удовлетворен от констатациите за борбата с организираната престъпност и работата на съответните органи и структури. \"ЕК отчита и конституционните реформи от 43-я парламент в съдебната власт и избора на ВСС\", изреди още зам.-председателят на ГЕРБ.\r\n\t\"Изцяло сме доволни от доклада, който излезе за страната ни\", обобщи той. По думите му ЕК отбелязва, че от май т.г. в България вече има стабилност, правителството продължава реформите и в резултат има подем. Затова Цветанов призова политическите опоненти, които за пореден път са демонстрирали опити за дискредитиране на Народното събрание, да прочетат внимателно текстовете, защото като политици носят отговорност за стабилността.\r\n\t\"Приемаме и ще се съобразим с бележките, свързани с публичните обсъждания на законопроектите\", декларира Данаил Кирилов.\"Патриотите\": \r\n\t\r\n\tОт \"Обединените патриоти\" настояха, че евронаблюдението е \"дискриминационна мярка\" и трябва да бъде премахнато. \"Или трябва да бъде изготвен мониторингов механизъм за всички европейски страни, или това унизително за България и Румъния положение трябва да отпадне\", заяви обединеният патриот Искрен Веселинов. Той призна, че препоръките към България от януари не са били изпълнени, но \"това са подробности, просто не трябва да се занимаваме с такива неща\".ДПС: Обективен провал с положителни оценки за прокуратурата\r\n\tЛидерът на ДПС Мустафа Карадайъ ехидно коментира, че оценките на ГЕРБ и БСП за доклада - \"обективен\" и \"провал\", образуват собствената му оценка - \"обективен провал\". Заключенията на ЕК в \"превод от брюкселски на български език\" са, че България има напредък в някои сфери, но окончателни резултати предстои да видим, разясни той. Думите на Цветанов, че ако не е бил кабинетът \"Орешарски\", мониторингът вече щял да е приключил, Карадайъ коментиратака: \"С малки изключения от 2009 г. досега ГЕРБ са на власт. Оправданията да ги търсят някъде другаде, а не в климата или \"ако баба ми беше мъжка\".\r\n\tКарадайъ обаче подчерта, че в някои области имало напредък и по-точно в прокуратурата.\r\n\tТой обърна внимание на \"някои положителни оценки например по отношение на онова, което се случи като реформа в обвинението\".\r\n\tЙордан Цонев потвърди още по-уверено успехите на прокуратурата: \"Искам да подчертая оценката ни за пълната катастрофа на мнението на част от гражданското общество, изразено от онази партия на Христо Иванов \"Да, България\" и сателитните й граждански сдружения. Те виждат в тази реформа само недостатъци на прокуратурата и изтъкват само това\". Според Цонев единствената препоръка е да има график за реформата в прокуратурата.", "date": "2017.11.15", "title": "ГЕРБ и прокуратурата се поздравиха с \"най-позитивния\" доклад на ЕК"}
{"url": "http://www.mediapool.bg/papata-poluchi-lamborgini-unikat-shte-go-prodade-za-blagotvoritelnost-news271871.html", "text": "Известната италианска компания за производство на луксозни автомобили \"Ламборгини\" изработи уникален и единствен модел \"Хуракан\" и го предаде на римския папа Франциск, съобщи пресслужбата на Светия престол в сряда.\r\n\tПодаръкът е бил поднесен по време на аудиенция на главата на Римокатолическата църква с шефове на компанията.\r\n\tАвтомобилът ще бъде продаден на търг от аукционната къща \"Сотбис\", а всички получени средства ще бъдат предадени за благотворителни цели. Парите ще отидат основно за възстановяването на зоните в Ирак, в които исторически са живели християни, за да могат те да се завърнат по родните си места, откъдето ги прокуди войната. Друг проект, който се реализира от асоциацията \"Общност Папа Йоан XXIII\", предвижда помощ за жени и деца, станали жертви на проституция.\r\n\t\"Ламборгини\" не е първата компания, подаряваща транспортно средство на папа Франциск. Преди време понтификът получи мотоциклет \"Харли Дейвидсън\", който бе продаден на търг.", "date": "2017.11.15", "title": "Папата получи ламборгини уникат, ще го продаде за благотворителност"}
{"url": "http://www.mediapool.bg/amsterdam-ogranichava-prodazhbata-na-marihuana-blizo-do-uchilishta-news271872.html", "text": "Държавният съвет на Холандия разреши днес на Амстердам да ограничи работното време на намиращите се близо до училища кафенета, в които се предлагат леки наркотици, съобщи Франс прес.\r\n\t \r\n\t\"Съдът на Амстердам постанови, че кметът има правото да ограничава работното време на кофишоповете\" - \"решение, което трябва да бъде потвърдено\", заяви Държавният съвет.\r\n\t \r\n\tНай-висшата инстанция за административно правораздаване в Холандия подкрепи по този начин желанието на кметството да направи така, че тези заведения да не са толкова видими за учениците.\n\n\r\n\t \r\n\tКафенетата, които продават канабис и се намират в радиус от 250 метра от училища, вече нямат право да работят от 7.30 ч., както бе досега, а чак от 18 ч. Те ще могат да работят до 1 ч.а след полунощ.\r\n\tСобственици на такива кафенета, които са свръхпопулярни сред туристите, обжалваха тази разпоредба в съда.\r\n\t \r\n\tПотвърждавайки съдебното решение, постановено на първа инстанция, Държавният съвет даде на кметството на Амстердам свобода в кампанията срещу кофишоповете в близост до учебни заведения.\r\n\t \r\n\tВ Холандия продажбата на малки количества канабис - под пет грама на човек - бе декриминализирана през 1976 г. и в момента този наркотик се продава легално в около 600 кафенета в страната.", "date": "2017.11.15", "title": "Амстердам ограничава продажбата на марихуана близо до  училища"}
{"url": "http://www.mediapool.bg/prezidentstvoto-predupredi-che-firma-polzva-balgarskata-koleda-za-izmama-news271873.html", "text": "Рекламната филмова къща \"Златен лъв\" ЕООД прави опит за злоупотреба с името на благотворителната кампания \"Българската Коледа\", предупредиха в сряда от президентството.\r\n\tОттам уточняват, че частната фирма не упълномощавана по никакъв начин да набира нови лица за кампанията, както твърди самата тя.\r\n\t\"Дейността на Рекламна филмова къща \"Златен лъв\" ЕООД, която провежда кампания в социалните мрежи за набиране на нови лица за \"Българската Коледа\", е опит за злоупотреба и измама с името на благотворителната инициатива\", посочват от администрацията на държавния глава, уточнявайки, че сигнал по случая вече е подаден до компетентните органи.\r\n\tОт президентството призовават гражданите да бъдат предпазливи и \"при получаване на подобно предложение да проявят съобразителност и своевременно да информират съответните компетентни органи, с оглед предотвратяване на измама\".", "date": "2017.11.15", "title": "Президентството предупреди, че фирма ползва \"Българската Коледа\" за измама"}
{"url": "http://www.mediapool.bg/i-bankite-vizhdat-signali-za-nagryavane-na-ikonomikata-news271874.html", "text": "Тезата, че българската икономика върви към прегряване, става все по-популярна сред финансовия елит у нас. След като финансовият министър  официално през септември в парламента, че икономиката върви към прегряване, в сряда стана ясно, че подобен извод се споделя и от банкерите.\r\n\t\"От състоянието на пазара на труда се вижда нагряването на икономиката. Подобряването на заетостта веднага води до увеличаване на средната работна заплата\", заяви председателят на Асоциацията на банките в България (АББ) Петър Андронов.\r\n\tТой представи статистически данни, според които в годините малко преди световната финансова криза безработицата е на минимално равнище – 5.6%, докато средната заплата достига ръст от рекордните 26.5%. В годините на кризата тенденцията се обръща, като безработицата се покачва до пик от 13%, а ръстът на заплатите се свива. От към 2016 г. обаче картината отново се преобръща, като ръстът на средната заплата започва да изпреварва равнището на безработица, което по последни данни падна до 6.1%. В същото време на годишна база средната заплата нараства с 10.2%.\r\n\tСпоред Андронов тенденцията за ръст на възнагражденията е частично положителна, доколкото подпомага догонването на доходите, но не е устойчива в дългосрочен план, ако не е подкрепена от подобен ръст на производителността на труда.\r\n\tАнализът на АББ сочи, че именно развитието на икономиката е най-силният фактор, който влияе върху кредитирането, а не толкова лихвите. Въпреки че от началото на годината за пръв път от дълъг период от време има сигурни сигнали за съживяване на кредитирането, то не може да се сравни с годините преди финансовата криза въпреки двойно по-високите лихви по заемите тогава. При средни лихви на жилищните кредити над 8% през 2007 г. ръстът на ипотечното кредитиране тогава достига нива от порядъка на над 70%, докато днес при наполовина по-ниски лихви – средно 4.2% към края на септември 2017 г., ръстът на ипотечното кредитиране е 5.8%, сочат данните.\r\n\tОбщият кредит за неправителствения сектор бележи ръст от 3.6% към 30 септември 2017 г. и ще продължи да се ускорява през следващите две години. БНБ прогнозира ръстове от 4% и 5.5% съответно за 2018 г. и 2019 г. Специално заемите за домакинствата ще нараснат с 3.4% догодина и 5.1% през 2019 г., твърди централната банка.\r\n\tЛихвите по кредитите продължават да падат и към третото тримесечие на 2017 г., става ясно още от анализа на АББ. Те достигат нива от 4.2% средно по ипотечните заеми в левове, 9.2% по потребителските кредити в левове и 3.9% - по левовите кредити за фирмите.\r\n\tЛихвите по депозитите обаче вече са на дъното – средно 0.2%-0.3%, и няма накъде да падат повече, сочи още анализът на банките.\r\n\tАсоциацията смята, че в еврозоната Европейската централна банка (ЕЦБ) може да поддържа ниски лихви до 2018 – 2019 г., докато в САЩ и Великобритания основните лихви вече вървят нагоре. Това означава, че и у нас до 1-2 години се очаква да започне процес на покачване на лихвените проценти както по заемите, така и по влоговете. По някои от договорите увеличението ще е до голяма степен автоматично, защото новите кредити след 2014 г. са свързани с международни междубанкови индекси като ЮРИБОР и ЛИБОР, които директно ще покачат цената им.", "date": "2017.11.15", "title": "И банките виждат сигнали за \"нагряване\" на икономиката"}
{"url": "http://www.mediapool.bg/grigor-dimitrov-razbi-gofen-i-e-na-polufinal-v-london-news271875.html", "text": "Григор Димитров постигна впечатляваща победа срещу белгиеца Давид Гофен с 2:0 сета (6:0, 6:2) за едва 72 минути игра в сряда.\r\n\tТака той си гарантира мястото в полуфиналите на финалния турнир на АТП за сезона в Лондон. Другият сигурен полуфиналист е Роджър Федерер, който във вторник вечерта победи Александър Зверев в другата група \"Борис Бекер\"\r\n\tВ първия мач в своята група \"Пийт Сампрас\" българинът спечели срещу Доминик Тийм с 2:1 сета (6:3, 5:7, 7:5).\r\n\tГофен все още има шанс да се класира за полуфиналите, тъй като успя да победи отказалия се от турнира заради контузията си Рафаел Надал и му предстои среща с влезлия на мястото на испанеца негов сънародник Пабло Кареньо-Буста, с когото ще се срещне и Димитров в петък.\r\n\tОт другата група вторият полуфиналист ще е или германецът от руски произход Зверев, или американецът Джак Сок.\r\n\t\"Целта ми беше да стигна до уикенда, всеки мач е много важен за мен\", заяви Димитров след мача с Гофен. \"Не съм тук само като участник\", допълни той.\r\n\tБългаринът определи победата си срещу белгиеца като \"специална за мен\".\r\n\t\"Движенията ми бяха страхотни. Разгадавах играта наистина добре и вярвах в ударите си. След това, знаете, мачът свърши. Чувствах, че мога да играя още\", каза Григор Димитров.\r\n\t\"Има дни като този - дни, за които работиш, в които всичко се случва. Буквално всичко, до което се докоснеш, се превръща в злато. Искам да благодаря на отбора си. Приятелите ми и семейството ми са тук\",  каза още Димитров.\r\n\tТой благодари и на мощната българска агитка в лондонската зала \"О2\", като се обърна към тях на български език: \"Благодаря Ви, на хората със знамената\".\r\n\tТриумфът му срещу Гофен означава още 200 точки и ново рекордно изкачване в световната ранглиста, като с този успех със сигурност ще измести от петото място хърватина Марин Чилич.\r\n\tДимитров влезе изключително уверено в мача с Гофен, печелейки 12 от първите 15 разигравания. След по-малко от половин час игра българинът взе първия сет с разгромния резултат 6:0. На другия полюс бе играта на Гофен, който допусна цели 13 непредизвикани грешки срещу едва 3 за хасковлията.\r\n\tВторият сет започна по подобен начин, като Димитров взе първия гейм, в който сервира, проби белгиеца, а след това взе и третия гейм за 3:0, отразявайки първия брейкбол за противника. Гофен успя да спечели чак десетия гейм от мача за 3:1, след което Димитров му даде само един гейм, затваряйки мача с пореден пробив за 6:2.\r\n\tТова бе петият мач между двамата и общо четвърта победа за българина срещу само една за Гофен в двубои от ATP. Димитров има и още три победи над белгиеца в състезания от по-ниска категория.", "date": "2017.11.15", "title": "Григор Димитров разби Гофен и е на полуфинал в Лондон"}
{"url": "http://www.mediapool.bg/balgarite-shte-poharchat-za-koledno-onlain-pazaruvane-po-235-lv-news271876.html", "text": "Средно по 235 лв. ще изхарчат за онлайн пазаруване на коледни подаръци тази година българските активни интернет потребители. Това е с 4 процент аповече спрямо година по-рано, сочи проучване на Pazaruvaj.com.\r\n\tТази Коледа пазаруващите онлайн ще купят подаръци за около 5-6 души, преди всичко от тесния семеен кръг.\r\n\tСамо най-близките смятат да осигурят изненада 86% от участниците в изследването. Средната стойност на подаръка за тях ще е 49 лв. Приятелите ще зарадват 30 процента от потребителите като подаръкът ще е на средна стойност 40 лв. Колегите се нареждат на по-задните места, като за тях подаръкът ще струва 18 лв.\r\n\tМалко над половината от анкетираните - 54%, се стремят да донесат радост на близките си с качествени подаръци, като при избора на продукта обръщат внимание на съотношението цена-качество.\r\n\tПри избора на онлайн подарък клиентите се информират подробно и обикновено разглеждат асортимента на няколко онлайн магазина. В лова на подаръци почти 3/4 от планиращите покупките ще разчитат на поне 3 източника в интернет.\r\n\tДрехите, козметиката, играчките и книгите продължават да бъдат най-популярните подаръци\r\n\tВъпреки че всяка година по Коледа се появяват хитови продукти, характерни само за дадената година, сред всички потребители на интернет и през 2017 г. най-предпочитаните подаръци са \"класическите” като облекло, козметика, играчки и книги.\r\n\tТърговците ще могат да разчитат на голям оборот и при по-скъпата техника като телевизори, смартфони и таблети, но този вид продукти за мнозина все още представляват съществена финансова бариера.\r\n\tПри покупките онлайн важни критерии за купувачите остават мненията на други потребители за продукта (89%) и оценката за избрания търговец (85%).\r\n\tСпоред проучването 81 на сто от активните интернет потребители пазаруват онлайн, но въпреки това ролята на физическите магазини остава голяма. Двама от петима потребители на интернет ще прекарват времето си в търговски центрове и молове, за да купят коледните подаръци за близките си, а трима от 10 – в други магазини, включително в специализирани.", "date": "2017.11.15", "title": "Българите ще похарчат за коледно онлайн пазаруване по 235 лв."}
{"url": "http://www.mediapool.bg/starata-tsarska-zhp-gara-na-kazichene-e-pred-srutvane-alarmiraha-grazhdani-news271878.html", "text": "Обявената на недвижима ценност от место значение стара царска жп гара на Казичене, която е изоставена и се руши от години, може да не преживее идващата зима, алармираха от Гражданска инициатива за обществен и релсов транспорт в сигнал до прокуратурата, премиера, президента, омбудсмана, парламентарните комисии по култура и транспрот, Министерството на културата и Националнага компания \"Железопътна инфраструктура\", която стопанисва жп гарите у нас.\r\n\tСигналът е за безстопанственост и унищожаване на старата жп гара (\"халтата”) в Казичане. Сградата е обявена за недвижима ценност с местно значение с писмо от м. февруари 2009 г., но и до момента никой не се е погрижил за нея, посочва организацията.\r\n\tИнформацията за зданието е крайно оскъдна като се знае, че е построено в началото на ХХ в. (между 1906 и 1911 г. ) От там е тръгвало теснолинейно влакче, отиващо до резиденцията Врана, по което често са пътували царете Фердинанд, Борис и Симеон. Постройката е със съсипан покрив, изтърбушени прозорци, врати и окабеляване, заявяват от инициативата.\r\n\tТя посочва, че често сградата погрешно се нарича царска спирка поради незнание, че истинската царска спирка се е намирала в района на днешния мост \"Чавдар”.", "date": "2017.11.15", "title": "Старата царска жп гара на Казичене е пред срутване, алармираха граждани"}
{"url": "http://www.mediapool.bg/zhena-postrada-pri-intsident-s-asansyor-v-sofiya-news271851.html", "text": "Жена е с опасност за живота след пореден инцидент с асансьор. Тя е паднала в шахтата на подемно съоръжение в общежитие в \"Студентски град\" в София. Настанена е в болница \"Св. Анна\", от където съобщиха, че е контактна и стабилизирана, но има опасност за живота ѝ. По-късно беше разпространена информация, че животът на жената вече не е застрашен.\r\n\tЖената е чистела блока, когато е паднала в шахтата от първия етаж, съобщиха от Столичната дирекция на Министерството на вътрешните работи, цитирани от \"Фокус\".\r\n\tВ това време асансьорът е бил на по-горен етаж и е бил ремонтиран от асансьорен техник, съобщи Нова телевизия. Не е ясно как жената е успяла да отвори вратата на спряното съоръжение.\r\n\tИнцидентът е станал в бл. 17 в \"Студентски град\", който се стопанисва от Софийския университет \"Св. Климент Охридски\". От учебното заведение съобщиха, че по време на инцидента асансьорът е бил спрян за технически преглед, тъй като в блока предстоял ремонт, а съоръжението било товарно и трябвало да се инспектира.\r\n\tПроверка по случая започна и Държавната агенция за метрологичен и технически надзор (ДАМТН). От там съобщиха, че по първоначална информация в момента на инцидента мебелният асансьорът е бил спрян за профилактика между трети и четвърти етаж на общежитието, а прегледът се е правел на партерния етаж. Техникът от поддържащата фирма \"Експрес лифт сервиз\" ООД обяснил, че бил през цялото време до отворената врата и е разговарял с жената преди инцидента. Информирал я, че асансьорът е в профилактика. Не са известни обстоятелствата, довели до падането на жената в шахтата. Височината е била около 1.80 метра.\n\n\r\n\tПървоначалният преглед на документите показва, че техническият преглед на асансьора е извършван в срок. Няма нарушения и в работата на поддържащата фирма.", "date": "2017.11.15", "title": "Жена пострада при инцидент с асансьор в София"}
{"url": "http://www.mediapool.bg/po-plan-pravitelstvoto-pohvali-edinstvenata-oferta-za-voennite-korabi-news271879.html", "text": "Както се и очакваше, правителството хареса единствената подадена оферта за покупката на нови военни кораби и така поръчката за 820 млн. лева почти сигурно ще бъде дадена на варненската компания МТГ \"Делфин\" АД.\r\n\tМинистерството на отбраната съобщи в сряда, че предложението на \"Делфин\" е удовлетворило финансовите и дори надхвърлило техническите изискания за търсените от България два модулни патрулни кораба.\r\n\tБългарската корабостроителница ще работи по проекта с един от лидерите в бранша - европейската мултинационална компания \"Thales\", която ще е системен интегратор и ще оборудва корабите с необходимото въоръжение, радари, сонари и др. Двигателите ще бъдат доставени от САЩ.\r\n\tСпоред гласувания от парламента проект дори да има само една подадена оферта, тя се разглежда и оценява от работната група, съставена от представители на министерствата на отбраната, финансите и икономиката. Решението дали да бъде сключена сделка обаче е в ръцете на управляващите, които носят политическата отговорност.\r\n\tПроектът привлече внимание, след като предишното правителство на Бойко Борисов изненадващо го форсира, въпреки че дотогава основният приоритет бе да се ремонтират старите белгийски фрегати, на които Военноморските сили разчитат от години.\r\n\tМинистърът на отбраната Красимир Каракачанов досега се ограничава с коментари, че корабите трябва да се строят в България, но в в качеството си на депутат през май 2016 той оможе да напише името на фирмата, която ще усвои основната част на парите, и да го сложи в плик, който да се отвори след като стане сделката.\r\n\tПо неофициална информация по време на предишното правителство на ГЕРБ проектът се ползваше с подкрепата на близкия до премиера Бойко Борисов бизнесмен и шеф на КРИБ Кирил Домусчиев, който има интереси в бранша по линия на предприятието му Български морски флот (БМФ).\r\n\tПрез 2012 г. съвместното дружество между Параходство БМФ на Кирил Домусчиев и \"Варнафери\" възлага на \"Делфин\" преустройство на ро-ро кораб във ферибот. \"Делфин\" е бил и спонсор на футболния отбор на Домусчиев \"Лудогорец\".МО рекламира офертата \"Делфин\"поред МО качественото изпълнение на проекта  МТГ \"Делфин\" АД се гарантира и от рамковите споразумения на  с пет водещи световни компании - \"Thales“ с нейните клонове в Холандия, Франция и Германия, немската \"Diehl Defens\", италианската \"Leonardo\", френската MBDA и \"Rheinmetall“ (Швейцария и Германия).\r\n\tКонтролът върху проекта пък ще се осъществява от класификационната организация \"Bureaeu Veritas\" (Франция)\r\n\t\"Така българският бизнес създава своеобразен прецедент – за качеството на резултата са ангажирани европейски компании с над 38 милиарда евро оборот за 2016 г.\", посочват от МО.Как остана само една оферта?\r\n\tМинистерството на отбраната поиска оферти от още шест фирми, чиито имена се оказаха секретни. Четири от тях посочиха, че не могат да представят предложение, а две въобще не са пратили отговор.\r\n\t\"Едната фирма е обяснила, че парите са малко за военни кораби с такива високи изисквания. Втората фирма се обоснова, че е трудно да работи с ниво \"поверително\", което е задължително предвид индустриалната сигурност при изграждането на военни продукти. Другите две фирми казаха, че не могат да се справят със своевременния превод и предоставянето на необходимата информация\", обясни командирът на Военноморските сили контраадмирал Митко Петев.\r\n\tОще когато стана ясно, че военното министерство движи проекта изцяло на български език, се появиха съмнения, че това силно ще затрудни чуждестранните фирми. Тези съмнения сега се потвърдиха – две от фирмите са обяснили, че не могат да реагират с превода.\r\n\tАргументите за използването на български език са, че така ще се гарантира пълно съответствие между всички основополагащи документи и няма да се допусне каквото и да било отклонение, поради технически грешки в процеса на превода.\r\n\t\"Единствено оферти, подадени на български език, гарантират, че всяка оферта ще бъде оценена изцяло и изчерпателно, тъй като ще може да се използва капацитета на абсолютно всички експерти от Министерство на отбраната, без да има ограничения в притежаваното ниво на владеене на английски език\", посочиха от МО.\r\n\tДокументацията към проекта обаче е обемна и очаквано фирмите са имали проблеми с превода в ограничения срок.", "date": "2017.11.15", "title": "По план: Правителството похвали единствената оферта за военните кораби"}
