{"url": "http://www.mediapool.bg/makedoniya-i-gartsiya-obyaviha-che-sa-gotovi-da-reshat-spora-za-imeto-news274818.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПолитическите лидери на Република Македония и Гърция обявиха през уикенда готовността си за разрешаване на дългогодишния спор за името, а международният посредник Матю Нимиц смята, че е налице исторически шанс това да се случи. Република Македония има силен стимул да реши въпроса, който е основната й спънка пред бързо приемане в НАТО. \r\n\tМакедонските държавни ръководители проведоха многочасова среща, на която анализираха последните преговори между властите в Скопие и Атина за разрешаване на спора за името на Република Македония.\r\n\tВ срещата, която продължи 5 часа, участваха президентът Георге Иванов, премиерът Зоран Заев, министърът на външните работи Никола Димитров, министърът на отбраната Радмила Шекеринска, вицепремиерът Буяр Османи, лидерът на ВМРО-ДПМНЕ Християн Мицковски и председателят на Демократическия съюз за интеграция (ДСИ) Али Ахмети, предаде БГНЕС. Те обсъдиха последните предложения на международния посредник за разрешаване на спора за името Матю Нимиц, които бяха направени на 17-ти януари.\r\n\tВ понеделник и вторник Нимиц ще бъде в Гърция, а в сряда и четвъртък той ще посети Република Македония. По време на разговорите си в двете страни Нимиц очаква да получи и официалният отговор от Атина и Скопие за неговия пакет от предложения за разрешаване на спора.\r\n\t\"Тази среща имаше информативен характер относно предложенията на Матю Нимиц. Този процес изисква отговорност. Трябва да гарантираме напредък и защита на националните интереси. В този процес трябва да участват всички....Решение може да има, само ако има воля и от гръцка страна...Ние ще продължим с преговорите. Аз няма да коментирам гръцките позиции. Аз съм оптимист и смятам, че е възможно да се постигне консенсус по тези въпроси. Аз се радвам, че всички имаме една цел - членство на Македония в НАТО\", каза Зоран Заев след приключването на срещата, която се проведе в \"Клуба на депутатите\".\r\n\t\"Очаквам правителството да ни информира за всички свои действия. Този процес ще продължи да се развива в рамките на ООН. За да няма натиск, решихме да не коментираме предложенията\", каза от своя страна президентът Георге Иванов. \"Не мога да разкрия повече подробности. Аз съм реалист на базата на опита, който имам по този въпрос. Република Македония трябва да бъде част от НАТО и ЕС\", добави той.\r\n\tВМРО-ДПМНЕ ще защитава националните и държавните интереси, каза Християн Мицковски. Според него предложенията, които са били направени от Зоран Заев и Никола Димотров, са повече или помалко известни на обществото. \"Тази среща трябваше да се състои по-рано. Сега имаме информация, но отговорността се носи от правителството\", каза още Мицковски.\r\n\t\"Това бе една от най-полезните срещи. Получихме информация за срещата между Зоран Заев и Алексис Ципрас. Високо ценя този диалог и търсенето на решение. Това е началото на края на един процес за Македония. Много е важно да бъдем част от НАТО в условията на мир и стабилност\", каза от своя страна Али Ахмети на излизане от срещата.\r\n\t\r\n\tИзвестно желание за решаване на спора има и от гръцка страна. \r\n\t\"Аз лично се ангажирам в близко време да действам с патриотична отговорност и да намерим взаимно приемливо решение на спора за името\", каза гръцкият премиер Алексис Ципрас в обръщение пред нацията след срещите си с лидерите на политическите партии. С тях той обсъди последното развитие на преговорния процес между властите в Скопие и Атина по отношение на спора за името на Република Македония.\r\n\tЦипрас каза, че е информирал събеседниците си от опозиционните партии, че тази година е отворен прозореца за намиране на решение, защото политическото ръководство в съседната държава начело със Зоран Заев демонстрира добра воля. Новото правителство в Македония се оттегли от иредентистката риторика на предходните правителство и този факт може да засили преговорите, каза още гръцкият премиер.\n\n\r\n\t\"Доста характерно бе решението на Заев да промени името на летището в Скопие, на магистралата Скопие-Атина от \"Александър Македонскси\" в \"Приятелство\". Тези символични действия не означават, че е решен въпросът с иредентизма, защото политическата воля на нашия съсед трябва да има конкретни ангажименти, както в рамките на двустранните преговори, така и в рамките на преговорите с международния посредник\", подчерта Ципрас. Той каза, че \"неговото правителство има воля и решителност за затварянето на дългогодишния проблем\".\r\n\t\"В последно време бе направен сериозен напредък, но остава още дълъг път да се извърви, за да стигне до взаимно приемливо решение на спора за името. Гърция не е поемала ангажимент към никой за разрешаване на този въпрос. Но това е в интерес на средносрочните и дългосрочните национални интереси, както и за стабилността на Балканите...Никак не е случаен и фактът, че през последните 25 години огромното мнозинство на страните от ООН признаха северния ни съсед с конституционното наименование (Република Македония)\", подчерта Алексис Ципрас.\r\n\tСрещата между премиерите на Македония и Гърция Зоран Заев и Алексис Ципрас е от историческо значение. Тя е много положителен и значим факт, заяви международният посредник Матю Нимиц. Пред гръцкия вестник \"Катимерини\" той съобщава, че \"има динамика за разрешаване на спора и че е оптимист\". Според него благодарение на партньорството с международната общност, координациятата с ООН, Вашингтон, Брюксел и Берлин може да се стигне до взаимно приемливо споразумение.\r\n\t\"Срещата между Ципрас и Заев в Давос бе положителна и значима. Става въпрос за среща от историческо значение, ако се стигне до разрешаването на значимите различия между двете страни. Време е разговорите да бъдат ускорени, за да се стигне до окончателно споразумение. Аз отивам в Атина и Скопие, за да придвижим процеса напред съгласно техните намерения. Вярвам, че има динамика, която може да доведе до намирането на решение\", казва още Нимиц.\r\n\tМеждународният посредник смята, че е възможно да се намери решение на спора \"до няколко месеци, а може би и по-рано\".\r\n\t\"Ако например се избере наименованието \"Нова\" или \"Горна Македония, много държави ще използват английското \"Republic of New Macedonia\" или \"Republic of Upper Macedonia\". Други държави, сред които и Гърция, ще може да използват славянското наименование \"Република Нова Македония\" или \"Република Горна Македония\", казва Нимиц. По отношение на промените в Конституцията международният посредник смята, че това е в правомощията на властите в Скопие.\r\n\t\"Напълно съм убеден и вярвам, че има желание и в двете страни, включително и сред международната общност, за разрешаване на откритите въпроси между двете държави и че е възможно намиране на решение. Това е исторически момент, който трябва да се използва...Няма никакво съмнение, че разрешаването на този въпрос ще доведе до повече стабилност в Европа и че това ще бъде от полза на гражданите от двете страни\", смята Нимиц.", "date": "2018.01.28", "title": "Македония и Гърция обявиха, че са готови да решат спора за името"}
{"url": "http://www.mediapool.bg/politsiyata-e-arestuvala-ruskiya-opozitsioner-aleksei-navalni-news274826.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tРуската полиция е арестувала опозиционера Алексей Навални, след като преди това е нахлула в московската му централа с трион, предадоха руски медии, цитирани от международните агенции.\r\n\tРуската полиция задържа днес над 40 души от различни региони, където са организирани акции в подкрепа на идеята за бойкот на президентските избори на 18 март, съобщи сайтът \"ОВД-инфо\", цитиран от Би Би Си. Задържан е и организаторът на днешните протести срещу изборите - опозиционният политик Алексей Навални.\r\n\tТова става, след като в петък Върховният съд на Руската федерация отхвърли жалбата на Навални срещу отказа да бъде регистриран като кандидат президент. Причината, поради която той не може да участва в президентската надпревара, е, че има условна присъда за финансови престъпления. Навални отрича обвиненията и е категоричен, че те са скалъпени, за да не може да участва в изборите.\r\n\tАкции под надслов \"Стачка на избирателите\" според него самия ще има днес в 118 града из цяла Русия. По думите му в 80 на сто от случаите митингите са разрешени от местните власти, посочва на сайта си в. \"Ведомости\", цитиран от БТА.\r\n\tПолицията в Москва и Санкт Петербург обаче отказа да разреши протестни акции в тези градове, отбелязва Би Би Си. По данни на медията, която следи протестите онлайн, Навални е видян в центъра на Москва.\r\n\tНавални прикани по-рано протестиращите в Москва да демонстрират \"физическото съществуване на човек, който отказва да се превърне в безсловесен скот и настоява за нормални избори\", посочва \"Ведомости\".\r\n\tНа Пушкинския площад в столицата протестиращи викат \"Путин, махай се!\", а полицията настоява да си тръгнат те самите. В отговор демонстранти заявяват: \"Този град е наш. Ние сме властта тук\".\r\n\tСпоред кореспонденти на опозиционния в. \"Новая газета\" на площада са дошли \"провокатори\" от проправителственото радикално Руско освободително движение \"SERB\", известно по-рано под името \"Югоизточен радикален блок\" (South East Radical Block), и са влезли в словесни престрелки със симпатизантите на Навални.\r\n\tПо-рано помощници на Навални съобщиха, че руски полицаи са нахлули в московската му централа, като са използвали трион, и са задържали няколко членове на екипа му.\n\n\r\n\tЦелта е била да се прекъсне излъчването на живо на серията от протести в източната част на страната.\r\n\tАкцията е в отговор на призива на 41-годишния опозиционен политик към руснаците в цялата страна да се опълчат на властите и да участват в митинги.\r\n\tНавални иска да бъдат бойкотирани президентските избори на 18 март, независимо че това вероятно ще доведе до масови арести, отбелязва БГНЕС.", "date": "2018.01.28", "title": "Полицията е арестувала руския опозиционер Алексей Навални"}
{"url": "http://www.mediapool.bg/lekar-ot-svishtovskata-bolnitsa-e-bil-napadnat-i-prebit-news274819.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЛекар от общинската болница в Свищов е бил нападнат и пребит в събота вечерта, предаде БНР.\r\n\tПострадалият д-р Иво Караджов е специалист по вътрешни болести. След побоя той е с рани по лицето и сътресение на мозъка в неврологичното отделение на болницата.\r\n\tИнцидентът е станал към 19 часа, малко преди д-р Караджов да застъпи за нощно дежурство. Нападнат е пред болницата, съобщи за националното радио кметът на Свищов Генчо Генчев, който управлява лечебното заведение.\r\n\t\"Някакъв младеж го натъртил с няколко удара. Той пада на земята и си удря главата. Получава голям кръвоизлив. След това е настанен в неврологично отделение с комоцио\", каза той.\r\n\tСпоред първоначалната информация, медикът е бил нападнат от разгневени близки на наскоро починал пациент. Състоянието на д-р Иво Караджов е стабилизирано.\r\n\tПо случая се води разследване под наблюдението на Районната прокуратура в Свищов.\r\n\tНяма информация дали нападателят е задържан.", "date": "2018.01.28", "title": "Лекар от свищовската болница е бил нападнат и пребит"}
{"url": "http://www.mediapool.bg/uefa-mozhe-da-zabrani-igrata-s-glava-v-detskiya-futbol-news274823.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tУЕФА обмисля възможността да забрани играта с глава в детския футбол, ако проучване докаже по категоричен начин, че това предизвиква увреждане на мозъка.\r\n\tЕвропейската футболна централа провежда свое собствено проучване, което има две задачи - първата да се установи колко точно се играе с глава в европейския детско-юношески футбол при различните възрастови групи, отчитайки тренировките и мачовете. Втората е да се установи оказва ли играта с глава ефект на структурата и функциите на мозъка при младите футболисти, предаде БГНЕС.\r\n\tВ САЩ от 2016 г. е забранена играта с глава на деца до 11 години.\r\n\tПрезидентът на УЕФА Александър Чеферин отговори на въпроса дали може да се наложи забрана и в Европа, ако изследването докаже, че това може да се отрази на работоспособността на мозъка в бъдеще. \"Разбира се, трябва да се отнесем към това сериозно. Яко проучването ясно покаже, че има вреда, особено за децата, ние трябва да действаме строго. Това е много важно и ми е любопитно какво ще научим. Когато гледаш други спортове е страшно какво може да се случи, например в бокса или ММА. Проблем е на много спортове, включително футбола. Така че с нетърпение очаквам резултатите\", обяви Чеферин, цитиран от The Telegraph.", "date": "2018.01.28", "title": "УЕФА може да забрани играта с глава в детския футбол"}
{"url": "http://www.mediapool.bg/kakvo-shte-kazhe-tramp-v-godishnata-si-rech-za-sastoyanieto-na-sayuza-news274827.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПрезидентът Доналд Тръмп по традиция ще се съсредоточи върху икономиката и вътрешните работи на страната по време на първото си годишно обръщение към двете камари на Конгреса \"За състоянието на съюза”, което ще изнесе на 30 януари. Това съобщи през уикенда пред журналистите високопоставен представител на администрацията, цитиран от БГНЕС.\r\n\t\"Главното послание в речта на Тръмп \"За състоянието на съюза\" ще бъде насочено към създаването на защитена, силна и горда Америка\", отбеляза представителят, издавайки петте основни теми, които президентът ще засегне - икономика, търговия, имиграция, инфраструктура и национална сигурност.\r\n\t\"Изказването му ще бъде посветено на това къде сме сега, накъде се движим и на чия страна искаме да бъдем\", допълни още той.\r\n\tОсвен това, американският лидер ще отдели голяма част от словото си на своите \"рекордни постижения\" и то с \"пълна искреност\", както твърди представителят на изпълнителната власт.\r\n\t\n\n\r\n\t\"Президентът ще изнесе реч, акцентираща върху обединяващите ни американски ценности и патриотизъм\", уточни представителят на Вашингтонската администрация пред журналистите. Според изнесената от него информация Тръмп ще представи още \"възхода на икономиката на страната, която ще се развива в полза на всички прослойки на населението, в полза на всички \"с високи или ниски доходи\". Държавният глава ще посвети също така речта си на увеличаващите се работни места, фондовите пазари, както и данъчната реформа, приета в края на миналата година. Той ще призове законодателите към конкретни действия и сътрудничество с изпълнителната власт.\r\n\t\r\n\tСпоред представителя на администрацията във Вашингтон, Тръмп ще обяви програмата си за модернизация на инфраструктурата в САЩ на стойност 1.7 трилиона долара, която ще бъде публикувана малко след речта му.\r\n\t\"Президентът ще коментира плана за възстановяване на износените инфраструктурни съоръжения и как той ще бъде приложен в най-кратки срокове\", каза той.\r\n\tБелият дом планира да реализира изграждането на пътища, мостове и тръбопроводи в цялата страна, като съкрати средствата за опазване на околната среда. Програмата ще промени и процеса по одобрение на проектите за изграждането на тръбопроводни маршрути и стена на границата с Мексико. Указът също така ще ограничи възможностите на Националната паркова служба да възпрепятства плановете на правителството за развитие на инфраструктура по места дори като Гранд каньон в Аризона.\r\n\t\r\n\tПо отношение на имиграцията на 30 януари американският президент ще представи поредният си проект за имиграционна реформа, която, наред с всичко останало, ще включва премахването на лотарията за зелена карта, както и ще елиминира възможността 1,8-те милиона нерегистрирани имигранти, пребиваващи в страната от деца, да получат гражданство. Концепцията включва и други значителни ограничения на имиграционния поток, както и заделяне на 25 милиарда долара за създаването на фонд за финансиране на мерките, насочени към осигуряване на защитата по границите, включително изграждането на стена между САЩ и Мексико.\r\n\t\r\n\tВъв връзка с търговията Тръмп ще изтъкне необходимостта от \"справедливи и взаимноизгодни търговски отношения\" с други страни. Според представителя на Белия дом основните точки, които президентът ще засегне са същите, по които той изложи мнението си и по време на речта си в Давос.\r\n\t\r\n\t\"Коментирайки националната сигурност, президентът ще обсъди възстановяването на въоръжените сили на страната, връщането към политиката на мир чрез демонстрация на сила, усилията си за победа на терористите по цял свят, както и внасянето на яснота по отношение на нашите приятели и врагове\", обобщи информаторът. Според него Тръмп ще повдигне и темата за КНДР по време на обръщението си, което ще продължи около час.\r\n\tПо правило президентите използват ежегодните си послания, за да представят своята визия за ситуацията в страната и да очертаят приоритетните направления на външната и вътрешната политика. Съобщенията в \"За състоянието на съюза” се разглеждат като програма за законодателна дейност на Конгреса. Основната част от речта е традиционно посветена на икономическата ситуация.", "date": "2018.01.28", "title": "Какво ще каже Тръмп в годишната си реч \"За състоянието на съюза\""}
{"url": "http://www.mediapool.bg/rabotodatelite-vdigat-protest-ne-na-dalaverite-v-energetikata-news274825.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНа 28 февруари в София ще се проведе протест под надслов „НЕ” на далаверите в енергетиката”.\r\n\tЗа това се договориха национално представителните организации на работодателите, обединени в Асоциация на организациите на българските работодатели. В нея влизат Асоциацията на индустриалния капитал в България (АИКБ), Българската стопанска камара (БСК), Българската търговско-промишлена палата (БТПП) и Конфедерацията на работодателите и индустриалците в България (КРИБ). Протестът е подкрепен от браншовите организации, членуващи в АИКБ, БСК, БТПП и КРИБ, Национален синдикат \"Защита\" и от синдикалните организации в участващите в протеста фирми.\r\n\tНационално представителните работодателски организации призовават всички фирми, неправителствени организации и граждани, които не одобряват \"наглото манипулиране\" на пазара и \"спекулативното\" повишение на цената на електроенергията, да се включат в протеста, заявяват от АОБР.", "date": "2018.01.28", "title": "Работодателите вдигат протест \"НЕ\" на далаверите в енергетиката\""}
{"url": "http://www.mediapool.bg/kitai-globi-12-banki-zaradi-finansovi-izmami-i-nezakonna-targoviya-s-tsenni-knizha-news274828.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tДържавната комисия на Китай за контрол и управление на банковата дейност наложи глоби на обща стойност 295 милиона юана (над 46 млн. долара) на 12-китайски банки за финансови измами и незаконна търговия с ценни книжа.\r\n\tПо данни на Китайската централна телевизия сред санкционираните финансови институции са Пощенската спестовна банка, банката \"Шаосин\" и 10 финансови института в провинцията. Смята се, че те са сключили незаконни сделки с ценни книжа за повече от 7.9 милиарда юана (1.2 милиарда долара).\r\n\tВ близко бъдеще се очаква да се въведат големи промени в управителните съвети на въпросните банки.\r\n\tКакто се отбеляза в доклада на Държавния комитет, на който се позовава телевизията, подобни случаи продължават да се третират особено трудно в страната, тъй като хем трябва да се избегне хаоса в националния банков сектор на Китай, хем да се предотврати възникването на опасни финансови рискове.", "date": "2018.01.28", "title": "Китай глоби 12 банки заради финансови измами и незаконна търговия с ценни книжа"}
{"url": "http://www.mediapool.bg/polskiyat-premier-schita-rusiya-za-nai-golemiya-vrag-na-stranata-si-news274829.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tКъм днешна дата Русия е най-голямата заплаха за Полша, заяви министър-председателят Матеуш Моравецки в интервю за сп. \"Политико\".\r\n\tПрез изданието полският премиер говори и по темата за проекта на газопровода \"Северен поток 2\".\r\n\t\"Въпреки че според Германия това не е бизнес проект, Северен поток-2 ще свързва Русия и Германия\", изтъкна Моравецки и добави, че в резултат на проекта украинските газопроводи, през които руския петрол се транспортира до Западна Европа, ще станат излишни.\r\n\t\"И какво ще стане тогава в случай на война в Донбас, където руската армия е на територията на Украйна? Разбира се, няма как да знаем, но е по-добре да има втора и трета отбранителна линия, отколкото да остане без този вид оръжие\", каза още премиерът.\r\n\tБГНЕС припомня, че в събота държавният секретар на САЩ Рекс Тилърсън подкрепи Полша в позицията й срещу проекта за газопровода \"Северен поток 2\". Той изрази опасенията си, че Русия може \"да използва инструментите на енергетиката за политически цели\".\n\n\r\n\t\"Както Полша, САЩ също са против газопровода \"Северен поток 2\". Смятаме, че той подкопава енергийната сигурност и стабилност на Европа. Освен това той дава на Русия още един инструмент по отношение на възможността да използва енергетиката за политически цени\", каза Тилърсън на пресконференция в Полша.", "date": "2018.01.28", "title": "Полският премиер счита Русия за най-големия враг на страната си"}
{"url": "http://www.mediapool.bg/mvr-vavezhda-sistemata-za-izdirvane-na-detsa-prez-feisbuk-amber-alert-izcheznalo-dete-news274831.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБългария въвежда системата \"AMBER Alert – изчезнало дете\", свързана с Facebook, съобщиха от пресцентъра на МВР.\r\n\tСтартът ще бъде даден на пресконференция в понеделник.\r\n\t\"България получи шанса още в началото на тази година да е една от първите държави в региона, която ще въведе и използва при необходимост системата \"AMBER Alert – изчезнало дете\". Това се случва благодарение на доброто сътрудничество през последните 4 години между сектор \"Киберпрестъпност\" към ГДБОП - МВР и компанията Facebook Inc и в контекста на българското председателство на Съвета на ЕС\", уточняват от ведомството.\r\n\t\"AMBER Alert – изчезнало дете\" представлява система, свързана с Фейсбук, която дава възможност на правоохранителните органи да изпратят съобщение, съдържащо актуална снимка и информация за издирваното дете, до всички потребители на социалната мрежа, намиращи се в радиус от 200 км от локацията на изчезване.\r\n\tС над 2 милиарда потребители, този инструмент е изключително силен при издирването на изчезнали деца с опасност за живота и здравето им, коментират от вътрешното министерство.", "date": "2018.01.28", "title": "МВР въвежда системата за издирване на деца през Фейсбук \"AMBER Alert – изчезнало дете\""}
{"url": "http://www.mediapool.bg/deputat-ot-gerb-ne-izklyuchi-referendum-za-istanbulskata-konventsiya-news274822.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПартия ГЕРБ все още няма официална позиция относно предложението на БСП за провеждане на национален референдум за ратификацията на Истанбулската конвенция, но зам.-председателят на правната комисия Десислава Атанасова не изключи напълно такъв вариант.\r\n\t\"Въпросът не обсъждан в парламентарната група на ГРЕБ и в комисиите. При всички положения, ако се проведе референдум, той трябва да бъде с достатъчно предварително добре функционираща разяснителна кампания за всички \"за\" и \"против\" и освен това с коректно зададени въпроси. Затова и ГЕРБ предложи отлагане на гласуването на конвенцията в комисии и в пленарна зала\", заяви Атанасова в предаването \"Неделя 150\" на БНР.\r\n\tПреди дни премиерът , че \"ако има референдум, той трябва да е \"за\" или \"против\" да пребиваме жените\".\r\n\tСпоред нея дебатът за конвенцията може да бъде разделен на две части: първо - за домашното насилие и насилието над жени, и второ – дали в конвенцията има понятия, които са противоконституционни за България, които променят законодателството на страната по отношение на гражданскоправния оборот и Семейния кодекс.\r\n\t\"Такива понятия, които въвеждат нови изисквания в гражданската регистрация – става въпрос за понятия като \"трети пол\" или понятия като \"еднополови бракове\" и така нататък – аз категорично казвам, че в текстовете на цялата конвенция такова нещо няма. Няма нито понятие \"трети пол\", нито коментар за еднополови бракове. Така че мисля, че някои страхове, които не знам дали изкуствено или с основание се пораждат в обществото ни, трябва да бъдат разсеяни\", смята Атанасова.\r\n\tСпоред нея това може да стане по един единствен начин – чрез информираност и чрез познаване на международния документ.\r\n\tАтанасова не отрече, че коалиционните партньори в управлението са заемали различна позиция тази на ГЕРБ, но подчерта, че различното мнение не е нещо лошо в мнозинството.\r\n\t\"Според мен не е добре за демокрацията лицемерието в политиката. И нееднократно имах повод през тези дни да заявя, че много съм изненадана от промяната на позициите на опозиционната БСП в Европа и в България. Смятам, че тази изненада я споделя и госпожа Илияна Йотова, която стои зад Истанбулската конвенция, и председателят на ПЕС – господин Станишев, а и много други убедени в необходимостта от приемането на Истанбулската конвенция\", каза Атанасова.\r\n\tМеждувременно, преди ден вицепрезидентът Илияна Йотова, която досега се изказваше твърдо в защита на конвенцията, обяви, че  да се проведе референдум по въпроса. Официалната позиция на левицата е против ратифицирането на документа.\r\n\tВ неделя темата бе коментирана и от депутата от БСП Жельо Бойчев. По думите му вълненията в обществото по въпроса са обясними във връзка с това, че документът третира ценностни въпроси.\r\n\t\"Тук се касае за ценностен въпрос - съвсем нормално е той да предизвика такива реакции и той предизвика. Защото не зависи от нас една тема да присъства толкова ярко в българското общество и да бъде предмет на толкова обсъждания. Тук говорим за един същностен въпрос, ценностен въпрос относно развитието на българското общество и приемането на един международен договор и - със съжаление го казвам, българското правителство предизвика в голяма степен тази дискусия с опита си да скрие приемането на конвенцията, да неглижира приемането на конвенцията - на едно заседание в началото на годината в Министерския съвет се приема този документ с пълното съзнание, че там има неща, които предизвикват недвусмислени тълкования, че тя задава определени въпроси и ще предизвика такъв тип обществена реакция - тихомълком се опитаха да бъде да бъде прокаран този документ. Сега се сетиха - след това, че ще правят обществена дискусия\", каза Бойчев в \"Неделя 150\".\r\n\tТой отбеляза, че доклад за въздействието на конвенцията върху българското законодателство липсва, а искането на референдум по темата е точно в дневния ред на обществените дебати за това.\r\n\tКоменар по темата пред националното радио направи и лидерът на \"Атака\" Волен Сидеров, който заяви, че конвенцията не трябва да бъде покрепяна и че тя не интересува българите.\r\n\t\"Стана страхотен шум около Истанбулската конвенция. Нито е належащо сега да се приема, нито е главен проблем, нито пък тези теми занимават реално българите\", каза Сидеров.\r\n\tПредложението на БСП да се проведе референдум по темата Волен Сидеров определи като изхвърляне по темата.", "date": "2018.01.28", "title": "Депутат от ГЕРБ не изключи референдум за Истанбулската конвенция"}
{"url": "http://www.mediapool.bg/sofiya-za-prav-pat-pusna-zelen-bilet-po-1-lv-news274817.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tВ неделя Столична община за пръв път въведе \"зелен билет\" за пътуване с градски транспорт на цена от 1 лв. за целия ден за всички линии при редовна цена 4 лв.\r\n\tПричината са превишените нива на фини прахови частици. През уикенда отново е отчетено замърсяване на въздуха.\r\n\t\"Днес за първи път пуснахме т.нар. \"зелен билет\", който цели да стимулира повече хора да слязат от личните си автомобили и да използват градския транспорт. До този момент над 10 000 билета са продадени\", заяви кметът на София Йорданка Фандъкова, която в 13 ч. присъства на церемонията по отбелязване на 20-годишнината на метрото.\r\n\tФандъкова посочи, че има ясни правила за това кога може да се въвежда зелената абонаментна карта. Според правилата, приети от общинския съвет преди броени дни, мярката влиза в сила, ако има превишение на концентрациите на фини прахови частици над 200 микрограма на куб. метър (при норма от 50 микрограма за денонощие) в поне две от градските станции за измерване в два последователни дни, или в 4 за един ден.\r\n\t\"Снощи до късно работиха колегите, за да може да изчислят вчерашните превишения, за да може да бъде законосъобразно моето решение. Но така или иначе, въпреки че прогнозата за днес беше по-добра, все още виждаме, че не се е реализирала и аз мисля, че съвсем навреме беше въвеждането на билета\", обясни Фандъкова.\r\n\t\"Зеленият\" билет може да се закупи от всички пунктове за продажба на билети и карти за градския транспорт, а също и от шофьорите.\r\n\tОт Столична община призовават гражданите да използват градския транспорт за своето придвижване, а собствениците на автомобили с екологичен клас под ЕВРО5, да ограничат придвижването с тях.\r\n\tПродължават проверките за нерегламентирано събиране и горене на отпадъчни материали в града, съобщават още от пресцентъра на Столичната община.\n\n\r\n\tЛекарите съветват гражданите с респираторни заболявания, както и малките деца и възрастните хора, да избягват продължителен престой на открито, посочва БНР.\r\n\tМеждувременно, кметът на София съобщи още, че и по двете направления към Витоша в неделя са били увеличени възможностите за придвижване на хората. \"Бяха увеличени с 4 допълнителни автобуса. За радост, интересът към Витоша е много голям\", каза Йорданка Фандъкова. По-рано БНР съобщи за голямо струпване на автомобили в района на Златните мостове на Витоша. Причината е заповед, съгласно която не е позволено движението на автомобили до Витоша между 11 ч. и 14 ч.", "date": "2018.01.28", "title": "София за пръв път пусна \"зелен билет\" по 1 лв."}
{"url": "http://www.mediapool.bg/tretiyat-lach-na-metroto-shte-bade-pusnat-do-dve-godini-news274832.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tТретият лъч на метрото ще бъде пуснат в експлоатация до две години, стана ясно от изказване в неделя на кмета на София Йорданка Фандъкова, която взе участие в церемонията по честване на 20-годишнината на столичната подземна железница.\r\n\t\r\n\t\"Вече 50% от изграждането на първия и най-тежък участък от третата линия на метрото - централния, са готови. Очакваме в края на 2019 г. и началото на 2020 г. да бъдат пуснати всички 12 км метро, които се строят в момента, с 12 метростанции, и с метрото да свържем Околовръстния път при Горна Баня, район \"Овча купел\", \"Красно село\" с центъра на града и с кв. \"Хаджи Димитър\" в източната част\", заяви Фандъкова.\r\n\t\"В момента подготвяме на първо място продължението на третата линия в посока кв. \"Левски\" - още 3 км, и в посока кв. \"Слатина\" и бул. \"Цариградско шосе\", каза още кметът.\r\n\tПо думите на изпълнителния директор на \"Метрополитен\" инж. Стоян Братоев сега пътниците в метрото дневно са около 340 хил., а след 2 години, когато се завърши цялата трета линия, се очаква те да се увеличат с още 170 хил. души.\r\n\t\"Ако има нещо модерно в страната, то това е метрото. Третият лъч на метрото е друг тип метро. С нов тип подвижен състав, с опция за автоматично движение\", посочи той.\n\n\r\n\t\"Пероните са отделени от метровлаковете със специални преградни стени, на които отварянето и затварянето ще се управлява автоматично от самия влак\", каза още Братоев. По думите му управлението на влаковете е със система, която позиционира влака \"до сантиметър, не на блок участък, както е досега\".\r\n\t\"Всичко това е в полза на сигурността. Това е по-модерното метро, третата линия е на нивото на най-модерните в света\", заяви Стоян Братоев.\r\n\tПо думите на Йорданка Фандъкова метрото е не само най-големият транспортен, но и екологичен проект за столицата. Той помага да се спестяват около 75 хил. тона вредни емисии годишно. \"С построяването на третата линия на метрото очакваме спестяване на около 90 хил. тона вредни емисии\", каза кметът. По думите на Фандъкова Европейската комисия е поставила софийското метро в топ 10 на най-добрите инфраструктурни проекти, финансирани с европейски средства. \"Днес метрото заема 34% от градския транспорт, но това е и най-големият екологичен проект\", каза Фандъкова.\r\n\t\"Днес ние строим по над 3 км на година и това е възможно благодарение на огромната финансова подкрепа, която получаваме от ЕК\", заяви столичният кмет. Йорданка Фандъкова благодари и на българските правителства, които са подкрепяли проекта за метрото през всичките години със съфинансиране.\r\n\t\r\n\tТемповете на строителство на метрото днес действително са в пъти по-високи от първоначалните, добави и Стоян Братоев. \"Темпото на строителство на първия участък на метрото беше много малко - средно 380 м на година. На втрия – 1.7 км на година, а в момента работим със среден темп на строителство около 3.2 км средно годишно. Темповете са в пъти по-високи от първоначалните\", заяви инж. Братоев. По думите му това се дължи преди всичко на това, че този проект е бил успешно защитен пред ЕК.\r\n\tС около 25% е намалял трафикът вследствие на метрото. Заради метро в София на ден се движат средно 55-56 000 автомобила по-малко. С третата линия броят им ще намалее с още 28 000 автомобила т.е. 1/3 от активния трафик в София намалява заради метрото, коментира изпълнителният директор на \"Метрополитен\".\r\n\tСредната скорост на движение между станциите е 36-38 км/ч, при наземния транспорт е 14 км/ч, а с лек автомобил в пиков час не може да се надвиши скорост от 20 км/ч, каза още инж. Братоев.\r\n\t\r\n\tСофийското метро е първото и единствено метро в България. Въведено е в експлоатация на 28 януари 1998 г. Към момента има обща дължина 40 км с 35 метростанции. Метрото е обявено за национален обект, което означава, че неговото строителство се финансира както от общинския, така и от националния бюджет, а също и от европейски фондове.\r\n\tПървите проучвания за развитие на подземен извънуличен транспорт в столичния град започват през 1967 г. През декември 1968 г. е изготвен, а през 1972 г. е утвърден от Министерския съвет Технико-икономически доклад на софийския метрополитен. Една година по-късно е създадена специализирана проектантска организация \"Метропроект\", с което се поставя началото на работното проектиране на обекта.\r\n\tПрез 1975 година е приета Генералната схема за развитие на линиите на метрото, съгласно която метромрежата се състои от три метродиаметъра с обща дължина 52 км. и 47 метростанции.\r\n\tПрез 1977 г. е утвърден изготвеният технически проект на радиуса от жк \"Люлин\" до пл.\"Св. Неделя\" с дължина 8.1 км и 7 метростанции. През 1978 г. започват отчуждителни процедури и обезщетяването на собствениците на имоти по трасето на първия метрорадиус. Отчуждени са около 700 имота, като собствениците им са обезщетени с над 2000 апартамента.\r\n\tСъщинското строителство на метротрасето от по първия радиус започва през 1980 г., като през първите няколко години финансирането е от порядъка на няколко милиона - крайно недостатъчно за подобен род обекти. Във връзка със строителството на НДК е проектирана и изградена конструктивната част на две метростанции и участъкови тунели между тях от втория метродиаметър.\r\n\tПоради неосигуряване на средства през 1991 - 1992 г. с решения на Министерския съвет пусковите срокове на метрото са променени и се определя краен срок за завършване на първия радиус 1995 г. Вследствие ограниченото финансиране строителството се отлага във времето.\r\n\t\r\n\tНа 17 септември 1999 година е въведена в експлоатация станция \"Опълченска\", а на 31 октомври 2000 г. - станция \"Сердика\" на пл. \"Св. Неделя\", като общата дължина на трасето на първия метрорадиус е 8.1 км със 7 метростанции.\r\n\tПрез април 2003 г. действащият участък се свърза с ж.к.\"Обеля\" с нов участък от 1.8 км.\r\n\tПрез 2004 г. започна подготовката а през 2005 г. и строителство на продължението на метродиаметъра през центъра на града от пл.\"Св. Неделя\" до Интерпред в кв.\"Изгрев\" с нов участък от 4.8 км и 3 станции. Разширението на метрото от \"Интерпред\" до ж.к.\"Младост\", ж.к.\"Дружба\" и новия летищен терминал на \"Летище София\", съобразно технологичните особености на трасето, е разделено на три етапа.\r\n\t\r\n\tСтроителството на отсечката ж.к. \"Младост\" – \"Летище София\" с дължина 7.1 км по план започва през 2009 г. и завършва през април 2015 г.\r\n\tНа 25 април 2013 г. е даден старт и на отклонението от метростанция \"Младост 1\" до \"Бизнес парк София\". Отсечката е с дължина 2.7 км. с 3 метростанции. Срок на строителството – до април 2015 г. Въведена в експлоатация – на 8 май 2015 г.\r\n\tНа 20 юли 2016 г. е въведена в експлоатация метростанция \"Витоша\".\r\n\t, като по план трасето, свързващо 12 метростанции, трябва да е готово през 2019 г. Първият етап включва строежа на 8 км подземна железница с 8 метростанции. Осигуреното финансиране е в размер на 491 млн. по оперативна програма \"Транспорт\" на ЕС и 90 млн. национално съфинансиране, което е разчетено за достатъчно за участък, свързващ 12 метростанции от общо 16 предвидени.\r\n\tНа 27 февруари 2017 г. тунелопробивната машина започва работа по изкопа на тунелите. На 23 юни 2017 г. започва работа по четирите станции в ж.к. \"Овча Купел\".", "date": "2018.01.28", "title": "Третият лъч на метрото ще бъде пуснат до две години"}
{"url": "http://www.mediapool.bg/osnovatelyat-na-ikea-ingvar-kamprad-e-pochinal-na-91-godishna-vazrast-news274830.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tИнгвар Кампрад, основателят на шведската мебелна верига Икеа (Ikea), е починал, съобщи днес компанията, цитирана от Франс прес и Ройтерс.\r\n\tОснователят на Икеа и банка Икано (Ikano), един от най-великите предприемачи на 20 век, Ингвар Кампрад почина мирно в дома си в Смоланд, Швеция, на 27 януари, се посочва в изявлението.\r\n\tКампрад бе на 91 години.\r\n\tТой създава Икеа през 1943 година, когато е едва 17-годишен. Успех постига обаче едва през 1956 година, когато компанията става първата, предлагаща мебели в компактни опаковки.\r\n\tИдеята му хрумва, докато гледа как работници демонтират краката на маса, за да може тя да се събере в колата на клиента и осъзнава, че спестяването на място означава спестяване на пари.\r\n\tРоден на 30 март 1926 г. в Южна Швеция, Кампрад започва като продава кибрит на съседите си едва петгодишен и скоро разширява предлаганите стоки със семена, украса за коледни елхи, моливи и автоматични писалки.\r\n\t\"Ингвар Кампрад бе велик предприемач от вида, типичен за Южна Швеция - трудолюбив и упорит, с много топлина и закачливи искри в очите. Той работи до самия край на живота си, оставайки верен на максимата си, че повечето неща тепърва трябва да бъдат направени\", отбелязва компанията.\r\n\tИкеа е сложен конгломерат от холдингови дружества и фондации, който не е листван на борсата.\r\n\tВеригата в момента е на път да отчете годишни приходи от 50 млрд. евро (62 млрд. долара).\r\n\tИмето на прочутата мебелна верига е акроним - то обединява буквите \"И\" за Ингвар, \"К\" за Кампрад, \"Е\" от името на семейната ферма \"Елмтарюд\" и \"А\" за селцето Агунарюд, където основателят на компанията е израснал.\r\n\tПредприемачът има трима синове, които заемат различни позиции в концерна.", "date": "2018.01.28", "title": "Основателят на Икеа Ингвар Кампрад е починал на 91-годишна възраст"}
{"url": "http://www.mediapool.bg/rodzhar-federer-specheli-australian-open-news274833.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНеостаряващият ветеран Роджър Федерер за юбилейния 20-и път стана победител в турнири от Големия шлем. Маестрото победи много трудно Марин Чилич в пета сета 6-2, 6-7 (5-7), 6-3, 3-6, 6-1 и за шести път завоюва титлата на Откритото първенство на Австралия, съобщава БГНЕС.\r\n\t36-годишният Федерер стана третият шесткратен шампион в история на Аустрелиън Оупън след Рой Емерсън (1961, 1963-1967) и Новак Джокович (2008, 2011-2013, 2015-2016).\r\n\tФедерер още в първия гейм от мача стигна до точка за пробив и я реализира след непредизвикана грешка на опонента си, а после спечели подаването си на нула. ФедЕкспрес съвсем смути съперника си, като го проби и в третия гейм и дръпна с 3-0, а после отново безпроблемно взе подаването си за 4-0. Чилич в петия гейм успя да спре серията на швейцареца, но сетът приключи скоро в полза на Федерер след 24 минути игра.\r\n\tЧилич стартира успешно втория сет и за първи път поведе в мача, а в третия гейм положи много усилия, за да спаси подаването си и в крайна сметка след 10 минути игра се справи със своята задача. В същото време Федерер продължи да няма проблеми на своя сервис и пропусна брейкбол в петия гейм. Опитният швейцарец имаше точка за пробив и в деветия гейм при 4-4, но Чилич отново оцеля и поведе с 5-4. След това хърватинът поведе с 40-30 и имаше сетбол, но Федерер показа хладнокръвие и този път той спаси сервис гейма си – 5-5. Съдбата на този сет бе решена в тайбрек. Чилич спечели първата точка, но Роджър отговори с два аса и минипробив за 3-2, но хърватинът го върна веднага. Федерер сгреши още веднъж, а хърватинът реализира втория си сетбол в тайбрека, за да изравни резултата в сетовете и да се върне в играта. В третия сет играта отново бе много равностойна, но в шестия гейм Федерер поведе с 40-0 при сервис на Чилич и реализира втория брейкбол, за да поведе с 4-2. Този пробив се оказа достатъчен за действащия шампион, за да спечели сета и да се доближи до бленуваната 20-та титла от Големия шлем.\r\n\tЧетвъртият сет също започна отлично за ветерана – пробив в стартовия гейм и затвърждаването му. Поставеният под огромен натиск Чилич имаше проблеми и в следващото си подаване, но показа характер и спечели първи гейм в сета, а в шестия върна пробива, при това на нула и изравни резултата. 29-годишният хърватин прояви изключителна борбеност и стигна до нов пробив, с който поведе с 5-3, не трепна в следващия си сервис гейм и вкара мача в решителен пети сет.\n\n\r\n\tВ него пръв сервира Федерер и макар и много трудно го спечели, а във втория направи пробив и поведе с 2-0, после го затвърди за 3-0. Чилич сбърка още веднъж на свой сервис и мисията му стана невъзможна при 1-5. Федерер спечели седмия гейм и триумфира в мача след три часа и една минути игра. Чилич трябваше да напусне победен корта, въпреки че оказа яростна съпротива на най-великия шампион в историята.\r\n\tШвейцарецът за шести път в кариерата си стигна до финала без загубен сет, но и без да срещне по пътя си нито един играч от Топ 15, което рядко се случва в „шлема“. Най-сериозен негов съперник бе Томаш Бердих, който пропусна общо два сетбола и загуби с 0-3 от швейцареца. Федерер после се изправи срещу корейската сензация Хьон Чун, който не успя дори да изпоти ветерена и се отказа във втория сет. Чилич в същото време изигра доста трудни мачове, но в полуфинала надигра убедително Кайл Едмънд и влезе в третия си финал от Големия шлем. На Ю Ес Оупън 2014 той надви Кей Нишикори, а на Уимбълдън 2017 не успя да вземе дори сет срещу Федерер.\r\n\tФедерер на практика бе явен фаворит срещу Чилич, който имаше само една победа срещу него в девет мача, но пък тя бе постигната в полуфиналите на Ю Ес Оупън 2014, където хърватинът завоюва единствената си титла. Днешният резултат няма да повлияе на рейтинга и Федерер ще остане втори, а Чилич – на рекордната за него трета позиция, от която измести Григор Димитров още в хода на турнира.\r\n\tФедерер, най-възрастният финалист в Мелбърн от 1972 г., пропусна възможността за трети път спечели надпревара от Големия шлем без загубен сет, което му се бе удавало в Мелбърн през 2007 г. и на Уимбълдън 2017.\r\n\tДосега 20 или повече титли от Големия шлем бяха печелили само жени – Маргарет Корт (24), Серина Уилямс (23) и Щефи Граф (22).\r\n\tШвейцарецът е и третият тенисист след Рой Лейвър и Кен Роузуол, спечелил минимум четири титли от Големия шлем след навършване на 30-годишна възраст.\r\n\tЧилич е първият хърватски финалист на Аустрелиън Оупън на сингъл. Той остава с един успех в турнири от Големия шлем, колкото имат и сънародниците му Ива Майоли (Ролан Гарос 1997) и Горан Иванишевич (Уимбълдън 2001).", "date": "2018.01.28", "title": "Роджър Федерер спечели Australian Open"}
{"url": "http://www.mediapool.bg/na-31-yanuari-izticha-validnostta-na-godishnite-vinetki-za-2017-g-news274820.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНа 31 януари, сряда, изтича валидността на годишните винетки за 2017 г.\r\n\tСтикери се продават в над 3 000 разпространителски пункта. От тях 372 броя са с денонощен режим на работа. Това са големите бензиностанции, офисите на \"Български пощи\", областните пътни управления и гранично контролно-пропускателните пунктове, съобщи пресцентърът на Агенцията за \"Пътна инфраструктура\".\r\n\tПрез 2018 г. - за трета поредна година, цените на всички винетки за леки автомобили са непроменени. Годишната е 97 лв., месечната 30 лв., а седмичната 15 лв. За първи път има и тримесечна винетка за леките коли. Цената й е 54 лв. Тя ще позволи на хората, които карат автомобилите си предимно през лятото или по време на по-дълга отпуска или пък не живеят постоянно в страната, да използват по-краткосрочен стикер.\r\n\tЗа първи път годишната винетка за всички превозни средства важи за срок от една година от датата на купуването й и ако шофьор си купи стикер например на 3 март 2018 г., когато тръгва на път за националния празник, то той ще важи до 2 март 2019 г., припомня БТА. Винетката се перфорира в търговския обект от продавача на стикера. Необходимо е да се изиска и касова бележка с вписан регистрационен номер на превозното средство, която трябва да се пази.\r\n\tОт пускането в разпространителската мрежа на винетките за 2018 г. досега са продадени 597 905 стикера от всички видове и за всички категории превозни средства. Начислените приходи са над 49 млн. лв. От тях 35.7 млн. лв. са от шофьорите на леки автомобили, а около 13,3 млн. лв. от останалите видове МПС.\r\n\tНай-търсените винетки за 2018 г. от шофьорите на леки автомобили до момента са годишните - 346 928 броя, следват седмичните - 104 903 броя, месечните - 13 541 броя, и тримесечните - 1 994 броя.\r\n\tОт шофьорите на МПС категория 1 и 2 най-предпочитани са дневните винетки - 98 856 броя., следват месечните - 16 652 броя, седмичните - 7 986 броя, и годишните - 7 045 броя.\r\n\tНа дирекциите \"Социално подпомагане\" са предоставени 164 075 броя годишни винетки за леки автомобили на стойност 15 915 275 лв., които са за сметка на АПИ.", "date": "2018.01.28", "title": "На 31 януари изтича валидността на годишните винетки за 2017 г."}
{"url": "http://www.mediapool.bg/golyam-protest-se-vdiga-v-kardzhali-zaradi-zaplati-news274834.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tРаботещи в сферата на училищно и детско здравеопазване, образование и социални дейности в Кърджали излизат на протест. Действията им са заради обявения бюджет на общината за 2018 г.\r\n\tПротестиращите ще се събират в ранния следобед на 29 януари пред Дома на културата в града и след това ще продължат до общината, където ще започне митинг. По време на шествието ще бъде приета декларация, която ще бъде връчена на ръководството на общината.\r\n\tОбластният координатор на КНСБ в града Иванка Караколева посочи, че за пореден път приоритет в бюджета е капиталовото строителство, а не работните заплати и допълнителни плащания. Според нея за образование са предвидени 150 000 лв. за дофинансиране или 12 500 лв. на месец, което е нищожна сума, имайки предвид броя на поднормативните и маломерни паралелки в общината. По този начин директорите на детски градини не могат да изпълнят функциите си, защото ще работят, без да знаят с какви пари разполагат, тъй като счетоводството им се води в общината. Освен това отново няма да има ДМС и допълнителни плащания за празниците за заетите в предучилищно и училищно образование.\r\n\tДругият сериозен проблем е в училищното и детското здравеопазване. Въпреки че там има увеличение с 21%, реално повишаването на заплатите е с 11%, т.е отново няма да се стигне до реалния размер по отрасловия колективен трудов договор.\r\n\tЗа социални дейности и домове при 7– 9% увеличение с единен разходен стандарт на част от хората се обещава повишение до 5%.", "date": "2018.01.28", "title": "Голям протест се вдига в Кърджали заради заплати"}
{"url": "http://www.mediapool.bg/nadzirateli-na-protest-iskat-po-visoki-zaplati-i-po-dobri-usloviya-na-trud-news274835.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСлужителите на затвори и арести в България излизат на протест за пореден път с искане за достойни трудови възнаграждения и по-добри условия на труд.\r\n\tНавръх професионалния си празник – 29 януари, работещите в затворите и арестите, заедно с охраняващите съдебните сгради и магистратите в България, ще протестират за пореден път със събрания на открито в защита на своите искания пред сградите на затворите в цялата страна.\r\n\tВ София протестът ще започне в 7.30 часа пред входа на Софийски районен съд и ще продължи от 9.30 часа пред сградата на ГД \"Изпълнение на наказанията\". Протестни демонстрации ще има във Варна, в Бургас, в Пловдив, в Ловеч, в Сливен, в Пазарджик, в Стара Загора, в Бобов дол, във Враца, в Белене и в Бойчиновци.\r\n\tПротестната кампания ще продължи по време на българското председателство на Съвета на Европа под надслов \"Европа и за нас\".\r\n\tНадзирателите ще вдигнат протест и на 31 януари пред Съдебната палата в София и пред съдилищата в големите областни градове. В зависимост от поведението на институциите акцията на Сдружение \"Синдикат на служителите в затворите в България\" ще продължи и в следващите месеци с флашмоб изпълнения и протести на различни места в София, в т. ч. и по време на посещенията на министрите на правосъдието от Европейския съюз.", "date": "2018.01.28", "title": "Надзиратели на протест, искат по-високи заплати и по-добри условия на труд"}
{"url": "http://www.mediapool.bg/dve-desni-partii-prognoziraha-predsrochni-izbori-oshte-tazi-godina-news274836.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЛидери на две десни партиии прогнозираха предсрочни парламентарни избори още през тази година, предаде БНР.\r\n\tТова е позицията на Христо Иванов, който е начело на \"Да, България\", и на председателя на Демократи за силна България Атанас Атанасов. Двете партии са част от новата коалиционна формация \"Български манифест за Европа\".\r\n\t\"Следващите избори в България, които може да бъдат още тази година, ще се превърнат в референдум за българските граждани искат ли централноазиатско управление в орбитата на Кремъл и Анкара или България да остане в сърцевината на европейския проект\", посочи Христо Иванов от \"Да, България\", цитиран от националното радио.\r\n\tПо думите му българското европредседателство няма да донесе политическа стабилност. \"Борисов няма да получи нито стабилността и стабилизирането, което европейското председателство трябваше да му даде, нито легитимацията, която очакваше да получи пред българските граждани\", каза Иванов.\r\n\tСпоред лидера на ДСБ Атанас Атанасов, управляващите не са успели да дефинират как европредседателството ще се отрази върху стандарта на живот на българите.\n\n\r\n\t\"Прожекторът на Европа върху българския политически живот ще покаже много цепнатини, което, според мен, ще бъде полезно за динамиката на българският политически живот\", смята Атанасов.", "date": "2018.01.28", "title": "Две десни партии прогнозираха предсрочни избори още тази година"}
{"url": "http://www.mediapool.bg/semeistvo-s-11-detsa-ostana-bez-dom-sled-pozhar-v-ruse-news274837.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСемейство с 11 деца остана без дом, след като къщата, в която живее под наем, бе унищожена от пожар, предаде БГНЕС.\r\n\tПламъците са обхванали покривите на още две къщи, но за щастие няма пострадали хора. Имуществото обаче е унищожено от водата, използвана от пожарникарите при борбата с огъня.\r\n\tПожарът на ул. \"Екзарх Йосиф\" в Русе е избухнал малко преди 14 часа. Той е тръгнал от покрива на къщата на многодетното семейство. Едно от децата е видяло дима в едната стая и е съобщило на майка си. Много бързо пламъците са се разпространили по целия покрив и двуетажното легло в стаята. Децата са излезли навън, а тъй като къщите в района са долепени една до друга, огънят се е прехвърлил на съседните покриви.\r\n\tНа мястото на инцидента са били изпратени три противопожарни автомобила от двете районни служби, както и екипи на полицията и \"Спешна помощ\". Повече от два часа бяха необходими, за да бъде овладян огънят.\r\n\tПовечето от съседите бяха излезли на бегом от домовете си, силно стресирани от случващото се. Някои са правили ремонт преди година, други пък са сменяли мебелировката и сега са в ужас, че всичко е унищожено.\n\n\r\n\tВъпреки че многодетното семейство твърди, че се отоплява само с дърва, съседите имат друго мнение – че горят гуми, дрехи, обувки и каквото им попадне.\r\n\tНа място, за да се запознае със ситуацията, пристигна и директорът на общинската дирекция \"Обществен ред и сигурност\" Спасимир Димитров. Той бе категоричен, че семейството с 11-те деца няма да бъде оставено на улицата. \"Имаме опция да бъдат настанени или в кризисния център, или в хижа \"Приста\", с които имаме договор в такива ситуации да могат да бъдат настанявани хора, особено в това студеното време,за да могат да престоят, докато се уреди техният жилищен проблем\", обясни Димитров.\r\n\tПричините за пожара тепърва ще се изясняват.", "date": "2018.01.28", "title": "Семейство с 11 деца остана без дом след пожар в Русе"}
{"url": "http://www.mediapool.bg/zhertvite-na-lineikata-bomba-v-kabul-stanaha-103-news274824.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБроят на загиналите при , натъпкана с експлозиви в афганистанската столица стана 103, ранени са 253 души, съобщи телевизионният канал \"Толо нюз\" като се позова на вътрешния министър Уаис Бармак.\r\n\tНа 27 януари терорист самоубиец влезе с линейката в правителствения квартал в столицата на Афганистан. Взривът избухна близо до сградата на националната дирекция за сигурност и посолството на Индия.\r\n\tОтговорност за нападението поеха талибаните.\r\n\tВ Афганистан е обявен национален траур.", "date": "2018.01.28", "title": "Жертвите на линейката бомба в Кабул станаха 103"}
{"url": "http://www.mediapool.bg/ucheni-i-ekipat-na-laboratoriya-antarktida-zaminavat-za-ledeniya-kontinent-news274821.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПоследната група от 26-та национална антрактическа експедиция заминава тази вечер за ледения континент, съобщи БНР.\r\n\tГрупата включва геолозите Камен Бонев и Дочо Дочев, лекарят Мартин Любомиров, логистиците Мирослав Цвятков и Николай Николов, както и екипа, работещ по международен образователен проект, наречен \"Лаборатория Антарктида\". В него са писателката Людмила Филипова и астрофизикът Нуно Перейра от Университета в Бежа, Португалия.\r\n\tЦелта на проекта е да се подпомогне обучението на учители от български училища, така че стотици деца да имат възможността да осъществяват физични експерименти на Антарктида, без да напускат България.\r\n\tЕкипът на проекта ще отнесе на ледения континент осем робота, снабдени с няколко сензора, които ще измерват и записват ежедневно в продължение на месец множество физични параметри от Антарктида.\r\n\tНаред с това екипът ще направи и 3D документален филм, който чрез очила за виртуална реалност ще пренася зрителите директно на ледения континент.", "date": "2018.01.28", "title": "Учени и екипът на \"Лаборатория Антарктида\" заминават за ледения континент"}
