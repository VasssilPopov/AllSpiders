[
{"url": "http://www.mediapool.bg/nad-200-migranti-veroyatno-sa-se-udavili-v-sredizemno-more-prez-uikenda-news263585.html", "article": "Над 200 мигранти се предполага, че са загинали в Средиземно море през уикенда, а няколко мъртви тела, включително на малко дете, са били изхвърлени на либийския бряг, предаде Ройтерс в понеделник, като се позова на разказите на оцелели.\r\n\tИталианската и либийската брегова охрана съобщиха, че около 7500 човека са спасени край бреговете на Либия от четвъртък досега.\r\n\tОбщо две групи от оцелели са разказали, че стотици хора са се удавили, след като гумените им лодки започнали да изпускат въздух, преди да пристигнат спасителите.\r\n\tОцелели, докарани вчера в Сицилия, са казали на италианската брегова охрана, че над 60 човека вероятно са загинали, а три мъртви тела са били открити в събота. По думите им лодката отплавала от Либия с около 120 души.\r\n\tСпоред Върховния комисариат на ООН за бежанците, който се позовава на разговори с някои от оцелелите, броят на загиналите е над 80.\r\n\tОтделно либийската брегова охрана е спасила през уикенда седем човека, които казали, че са пътували с препълнена лодка, в която имало 170 мигранти. По думите им лодката потънала заради претоварване.\r\n\tГоворител на Червения полумесец в Зауия каза, че седем мъртви тела са били изхвърлени от морето на брега западно от либийския град.\r\n\tПо данни на Върховния комисариат на ООН за бежанците над 1150 души са изчезнали или загинали от началото на годината в Средиземно море при опит да стигнат от Северна Африка до Италия. В тази бройка не са включени последните загинали, уточнява БТА.", "title": "Над 200 мигранти вероятно са се удавили в Средиземно море през уикенда"},
{"url": "http://www.mediapool.bg/dzheims-matis-za-zonite-za-sigurnost-v-siriya-dyavolat-e-v-podrobnostite-news263586.html", "article": "Американският министър на отбраната Джеймс Матис заяви в понеделник, че САЩ внимателно ще проучат руския план за създаване на безопасни зони в Сирия, предаде Асошиейтед прес.\r\n\tРусия, Турция и Иран се споразумяха за прекратяване на огъня между сирийското правителство и опозиционните сили в четири зони, които Москва нарича \"зони на деескалация\". Точните граници на тези зони ще станат ясни не по-рано от началото на юни. Русия вече внесе предложението си за обсъждане в Съвета за сигурност на ООН.\r\n\tМеждувременно Матис каза пред репортери на път за Копенхаген, че \"дяволът винаги е в подробностите\".\r\n\t\"Кой ще гарантира, че те са безопасни? Кой ще участва в това? А кой няма да бъде допуснат? Всички тези подробности трябва да бъдат уточнени и ние ще го направим\", добави американският военен министър. \r\n\tВ Копенхаген Матис участва в среща на коалицията срещу ИДИЛ. След това ще посети Литва, а по-късно ще участва в конференция в Лондон.", "title": "Джеймс Матис за зоните за сигурност в Сирия: Дяволът е в подробностите"},
{"url": "http://www.mediapool.bg/rusiya-vnese-v-saveta-za-sigurnost-na-oon-proekta-za-zoni-za-deeskalatsiya-v-siriya-news263568.html", "article": "Русия внесе за обсъждане в Съвета за сигурност на ООН проекторезолюция в подкрепа на меморандума за създаване на зони за деескалация в Сирия, подписан на международната среща в Астана на 4 май, предаде ТАСС в понеделник.\r\n\tГласуването на документа може да се състои още в понеделник или във вторник, прогнозират дипломати.\r\n\tНа преговорите в Астана делегациите на Русия, Иран и Турция се споразумяха за създаване на четири зони за деескалация на територията на Сирия. В тези зони влизат провинция Идлиб и някои части от съседните провинции Алепо, Латакия и Хама, район северно от град Хомс, както и Източна Гута и южните провинции Дераа и Кунейтра, припомня БТА.\r\n\tСпоразумението предвижда в тези зони от 6 май да действа забрана на военна активност, включително и полети на авиацията.", "title": "Русия внесе в Съвета за сигурност на ООН проекта за зони за деескалация в Сирия"},
{"url": "http://www.mediapool.bg/borisov-prati-transporten-samolet-da-pribere-natsional-po-karate-ot-belgrad-news263587.html", "article": "Премиерът Бойко Борисов е разпоредил в понеделник екипаж от авиогрупа „Враждебна“ да излети с транспортния самолет „Спартан“ за Белград, за да транспортира Тодор Събев, национален състезател по Шотокан Карате-До, съобщиха от Министерски съвет. \r\n\tСпортистът е пострадал по време на двубой от Европейското първенство в Суботица, Сърбия.\r\n\tЗа състоянието му са уведомени семейството и близките, а премиерът Борисов следи ситуацията и поддържа връзка със съотборниците на Събев и с министъра на здравеопазването. Със самолета пътува и екип на Военномедицинска академия.", "title": "Борисов прати транспортен самолет да прибере национал по карате от Белград"},
{"url": "http://www.mediapool.bg/pobedata-na-makron-predizvika-poskapvane-na-evroto-v-aziya-news263565.html", "article": "Еврото поскъпна към основните валути в понеделник сутринта на борсите в Азия след избирането на проевропейския либерален кандидат Еманюел Макрон за президент на Франция, предаде Франс прес.\r\n\tМалко след обявяването на резултатите еврото поскъпна до 1.1023 долара, в сравнение с 1.0999 долара в петък вечерта в Ню Йорк. Така еврото достигна най-висок курс от ноември, отбелязва АФП.\r\n\tЕдно евро се продаваше за 124.59 йени в понеделник сутрин, в сравнение със 124.05 йени в края на миналата седмица, и достигна най-високия си курс към японската валута за повече от година.\r\n\tВалутните борси \"колективно въздъхнаха с облекчение\", но тази положителна реакция вероятно ще продължи кратко, подчерта австралийският банков експерт Фил Боркин.\r\n\t\"Въпросът е дали Макрон ще получи мнозинство на парламентарните избори идния месец\", добави той, цитиран от БТА.\r\n\tСмятаме, че еврото може да поскъпва в следващите седмици и месеци, тъй като Европейската централна банка ще прояви по-голяма увереност след намаляването на рисковете в еврозоната, обясни пред АФП Рей Атрил от Националната банка на Австралия.", "title": "Победата на Макрон предизвика поскъпване на еврото в Азия"},
{"url": "http://www.mediapool.bg/likvidiran-e-liderat-na-islyamska-darzhava-v-afganistan-news263567.html", "article": "Ръководителят на афганистанския клон на групировката \"Ислямска държава\" Абдул Хасиб е бил ликвидиран при операция на афганистанските специални сили в източната провинция Нангархар, съобщи президентът Ашраф Гани, цитиран от Франс прес.\r\n\tХасиб бе избран на поста миналата година, след като предшественикът му Хаиз Саид Хан загина при въздушен удар на американски дрон.\r\n\tСмята се, че по негова поръчка са били организирани редица големи нападения, включително това през март срещу военна болница в Кабул, извършено от дегизирани като лекари бойци.\r\n\tАмериканската армия потвърди, че водачът на \"Ислямска държава\" в Афганистан Абдул Хасиб е убит във военна операция в края на април, предаде Франс прес.\r\n\tВ операцията на афганистански командоси и американски военни са убити още няколко командири и 35 бойци на терористичната група, гласи комюнике на командването на американските войски в Афганистан.", "title": "Ликвидиран е лидерът на \"Ислямска държава\" в Афганистан"},
{"url": "http://www.mediapool.bg/sasht-zasilvat-voennoto-si-prisastvie-v-aziya-news263569.html", "article": "Министерство на отбраната на САЩ одобри план за инвестиране на почти 8 млрд. долара с цел засилване на американското присъствие в азиатско-тихоокеанския регион през следващите 5 години, пише „Уол стрийт джърнъл“.\r\n\tТова ще стане чрез обновяване на военната инфраструктура, провеждане на допълнителни учения и разполагане на повече сили и кораби.\r\n\tХодът е разглеждан от поддръжниците му като начин да бъде демонстриран по-ясно американският ангажимент към региона, допълва изданието.", "title": "САЩ засилват военното си присъствие в Азия"},
{"url": "http://www.mediapool.bg/ogranichava-se-dvizhenieto-na-kamioni-zaradi-zasileniya-trafik-sled-gergyovden-news263570.html", "article": "От 14.00 до 20.00 часа в понеделник се спира движението на камиони над 12 тона по магистралите и най-натоварените пътища в страната заради засиления трафик след трите почивни дни по повод Гергьовден, съобщават от АПИ.\r\n\tВъв връзка с очаквания интензивен трафик Агенция \"Пътна инфраструктура\" апелира шофьорите да спазват правилата за движение и да не използват аварийните ленти по автомагистралните участъци за по-бързо придвижване.\r\n\tОграничено ще е преминаването на камионите над 12 тона по следните участъци от републиканската мрежа: автомагистралите; път I-1 с. Ребърково - Ботевград, като движението се пренасочва по път II-16 Ребърково - Своге - София; път I-1 - етапна връзка на лот 2 на АМ \"Струма\" при Благоевград - ГКПП \"Кулата\";път I-4 п. в. \"Коритна\" - Велико Търново - Шумен; път I-5 Русе - Велико Търново; път I-8 ГКПП \"Калотина\" - София;път I-9 Варна - Бургас; път II-18 Околовръстен път на град София; път II-99 Бургас - Царево.\r\n\tЗабраната не важи за камионите, превозващи бързоразвалящи се хранителни продукти и товари на температурен режим, живи животни и опасни товари (ADR).\r\n\tЗа улеснение на трафика през Владая от 10.00 до 20.00 часа в понеделник ще има две ленти за влизащите в София на път I-1 (Е-79). Временната организация ще е от км 278+910 до 282+038 и от пътен възел \"Даскалово\" до кръстовище \"Драгичево\" от км 285+660 (кръстовището за Рударци) до км 286+847 (бензиностанция \"Петрол\").  Алтернативният маршрут на първокласния път през Владая е АМ \"Люлин\".", "title": "Ограничава се движението на камиони заради засиления трафик след Гергьовден"},
{"url": "http://www.mediapool.bg/vseki-deseti-mlad-bezraboten-u-nas-otkazva-rabota-zaradi-niska-zaplata-news263575.html", "article": "Всеки десети млад безработен в България отказва работа заради ниска заплата, съобщи в понеделник Нова телевизия.\r\n\tВ голяма част от случаите младежите настояват за начално заплащане от 1000-1200 лв. 21 000 младежи у нас нито работят, нито учат, но и не търсят работа, защото не вярват, че ще намерят, сочат още данните от статистиката. \r\n\tВ момента безработните младежи в страната са 35 420, което почти наполовина по-малко в сравнение с данните през последните три години. През 2013 г. те са е били 70 000, а през миналата година – 37 000.\r\n\tНад 3.9 млн. от младежите в ЕС са без работа, сочи още статистиката. Най-голям е броят им в Италия, Испания и Гърция, а най-малък – в Германия.", "title": "Всеки десети млад безработен у нас отказва работа заради ниска заплата"},
{"url": "http://www.mediapool.bg/merkel-specheli-ubeditelno-izborite-v-provintsiya-shlezvig-holshtain-news263566.html", "article": "Партията на германския канцлер Ангела Меркел постигна убедителна победа на изборите в провинция Шлезвиг-Холщайн, които са смятани за ключови за нагласите на избирателите преди федералния вот в страната в края на септември.\r\n\t\r\n\tХристияндемократите получиха близо 33% от гласовете срещу 27% на социалдемократите.\r\n\tВ досегашният регионален парламент силите на двете формации бяха напълно изравнени. След вота в неделя обаче консерваторите увеличават подкрепата си с 3 пункта, докато социал-демократите губят три пункта.\r\n\tЗелените са трети с 10.5%, а на сцената се завръщат Свободните демократи с 10%. В местния парламент за първи път влиза и анти-имигрантската и евроскептична \"Алтернатива за Германия\" с 5.5%.\r\n\t\r\n\tТези резултати показаха, че социалдемократите така и не успяват да регистрират очаквания \"ефект Шулц\", след завръщането в германската политика на Мартин Шулц от поста на председател на Европейския парламент с надежда да е необременен от местните политически страсти и да поведе партията към национална победа на 23 септември.\r\n\t\"Това определено не е щастлива нощ за нас и за мен\", коментира той в неделя вечерта, цитиран от световните информационни агенции. Следващата неделя има ново изпитание за социалистите в Северен Рейн – Вестфалия. Тази провинция в миналото също се смяташе за индикатор за настроенията преди федералния вот.\r\n\t\r\n\tМеждувременно християндемократите изключиха днес възможността да участват в голяма коалиция със социалдемократите в провинция Шлезвиг-Холщайн, предаде ДПА.\r\n\tХристияндемократическият кандидат в провинцията Даниел Гюнтер каза, че \"след такова смазващо поражение\" социалдемократите не могат да бъдат част от каквато и да е бъдеща коалиция, защото това би изпратило \"погрешен сигнал\" към избирателите.", "title": "Меркел спечели убедително изборите в провинция Шлезвиг-Холщайн"},
{"url": "http://www.mediapool.bg/netanyahu-demonstrativno-izhvarli-v-kofata-dokument-na-hamas-news263577.html", "article": "Израелският премиер Бенямин Нетаняху демонстративно изхвърли в кошче за боклук последната политическа позиция на палестинската терористична организация \"Хамас\", която бе коментирана от редица западни медии, като смекчаваща антиизраелската ориентация на групировката.\r\n\tВ свое видео обръщение на английски министър-председателят на Израел разкритикъва Си Ен Ен, Ню Йорк Таймс, Гардиън и Ал Джазира, посочвайки, че коментарите им за въпросния документ представляват \"пълно изкривяване на истината\".\r\n\tВъв въпросния документа, разпространен преди седмица, се казваше, че \"Хамас\" се отказва от дългогодишната си цел да бъде унищожена държавата Израел, но не и от въоръжената борба срещу нея и отхвърлянето на правото ѝ да съществува.\r\n\tНетаняху нарече политическата позиция \"документ на омразата\", обвинявайки \"Хамас\", че лъже света, след което смачка текста и демонстративно го пусна в кошче за боклук, \"където му е мястото\".\r\n\t\"Новият документ на \"Хамас\" казва, че Израел няма право да съществува, казва, че всеки инч от нашата земя принадлежи на палестинците, казва, че няма приемливо решение, освен да бъде ликвидиран Израел... те искат да използват своята държава, за да унищожат нашата\", заяви израелският премиер.\r\n\tТой допълва, че е достатъчно лошо, че \"Хамас\" лъже света, за да се самозалъгваме, че въпросният доклумент е някакъв напредък в мирния процес.\r\n\tНетаняху не пропуска да посочи, че \"Хамас\" убива жени и деца, изстреля десетки хиляди ракети срещу нашите домове и промива мозъците на палестински деца в самоубийствени детски лагери\". След което смачква позицията на палестинската групировка и я изхвърля в кошче за боклук.", "title": "Нетаняху демонстративно изхвърли в кофата документ на \"Хамас\""},
{"url": "http://www.mediapool.bg/makron-pecheli-s-nad-66-podkrepa-prezidentskite-izbori-vav-frantsiya-news263564.html", "article": "Проевропейският центрист Еманюел Макрон спечели втория тур от президентските избори във Франция с 66.1% от гласовете, показват официалните резултати, обявени от френското вътрешно министерство в ранните часове на понеделник.\r\n\tЛидерът на крайно десния Национален фронт Марин льо Пен събра 33.9% подкрепа, при преброени 100% от бюлетините, съобщават ДПА и Франс прес.\r\n\tРекордни 11.5 на сто от избирателите са пуснали празна или невалидна бюлетина, а общо 25.38% от имащите право на глас 47 млн. французи не са участвали във вота, сочат данните на вътрешното министерство. За първи път от 1969 г. насам активността на втория тур – 74.62%, е по-ниска от тази на първия, отбеляза Франс прес.\r\n\t\r\n\tВъв френските медии има доста спекулации за това кого ще избере Макрон за министър-председател, посочва БТА. Сред обсъжданите личности са управляващият директор на Международния валутен фонд Кристин Лагард и евродепутатката Силви Гулар.\r\n\t\r\n\tМакрон обаче засега отказва да обсъжда правителствени назначения. Очаква се новоизбраният президент на Франция да коментира темата едва след официалното си встъпване в длъжност в неделя.\r\n\t\r\n\t\r\n\t\r\n\tВеднага след обявяването на победата му, Еманюел Макрон благодари на избирателите си от двора на Лувъра под звуците на европейския химн.\r\n\t\"Ще направя всичко възможно през следващите пет години французите да нямат причина за гласуват за екстремисти. Няма да се поддадем на страха, няма да се поддадем на разделението\", каза новоизбраният президент на Франция.\r\n\tПо думите му пред страната стои огромната задача да възстанови европейското единство, да оздрави икономиката и да гарантира сигурност срещу екстремистките заплахи.\r\n\t\"Ние трябва да изградим още от утре истинско, силно мнозинство. Това мнозинство ще донесе промяната, на която се надява нашата страна, промяната, която тя заслужава\", добави Еманюел Макрон.\r\n\tСпоред него Европа и светът очакват Франция да отстоява духа на Просвещението и свободата, застрашен на толкова места. Той обеща да работи за възстановяване на единството на Франция след ожесточената предизборна кампания и да служи на страната си с любов, верен на принципите на републиката – свобода, равенство и братство. \r\n\tСлед словото на Макрон съпругата му Брижит излезе на сцената до него, той й целуна ръка и помаха на привържениците си, посочва АП.\r\n\t\r\n\t\r\n\t\r\n\tПо-късно в понеделник икономическият съветник на Макрон – Жан Пизани-Фери, заяви, че новоизбраният президент на Франция ще бъде твърд в преговорите по условията за излизане на Великобритания от Европейския съюз, но няма да се стреми да я накаже, предаде Ройтерс.\r\n\tПизани-Фери отбеляза, че никой няма интерес от твърд Брекзит, който изцяло скъсва връзките между Великобритания и ЕС. По думите му е от взаимен интерес да се поддържат отношения в областта на икономиката и сигурността.\r\n\t\"В същото време имаме различни интереси по някои аспекти на преговорите. Така чe преговорите ще бъдат трудни и той ще бъде твърд\", коментира съветникът пред Би Би Си.\r\n\tТой допълни, че Макрон няма да търси възмездие срещу Великобритания за напускането на ЕС, макар да се стреми да укрепи блока.\r\n\t\"Наказание? Определено не. Само че според него Европа е част от решението на проблемите, пред които сме изправени\", каза Жан Пизани-Фери.\r\n\t\r\n\t\r\n\tМарин льо Пен поздрави опонента си Еманюел Макрон за избирането му за президент на Франция и призна поражението си, предаде ДПА. Тя получи на 11 милиона гласа, което е най-големият резултат на Националниая фронт, основан от нейния баща Жан-Мари льо Пен.\r\n\tПо думите й този резултат е исторически и означава, че кампанията за парламентарните избори вече е започнала и партията й ще бъде в челната редица на тази битка.\r\n\t\"Призовавам всички патриоти да се присъединят към нас\", каза Марин льо Пен, цитирана от ДПА.\r\n\t\"Националният фронт трябва дълбоко да се обнови. Ще предложа да започнем дълбока трансформация на нашето движение, за да се превърне в нова политическа сила\", подчерта крайнодясната лидерка пред привържениците си, които освиркаха победата на Макрон, съобщи Ройтерс.\r\n\t\r\n\t\r\n\tМеждувременно шефът на кампанията на Льо Пен – Давид Рашлин, съобщи, че Националният фронт ще смени името си, но без да променя основните си политически позиции. Целта е да бъдат привлечени повече избиратели.\r\n\tЕдно ново име би помогнало на Марин льо Пен да се дистанцира от старата гвардия в партията, включително Жан-Мари льо Пен, който беше изхвърлен от Националния фронт от собствената си дъщеря, подела кампания за излъскване на имиджа на партията, коментира Асошиейтед прес. \r\n\tСпоред анализатори рекордно ниската избирателна активност във Франция е признак за неудовлетворението на избирателите от избора, който им се предлага, посочва агенцията.\r\n\tПарламентарните избори следващия месец ще покажат дали Макрон е способен да си осигури управляващо мнозинство. Рашлин заяви по този повод, че Льо Пен ще оглави опозицията срещу Еманюел Макрон.", "title": "Макрон печели с над 66% подкрепа президентските избори във Франция"},
{"url": "http://www.mediapool.bg/kat-zapochva-proverki-za-visoka-skorost-tazi-sedmitsa-news263576.html", "article": "КАТ започва засилени проверки за висока скорост в понеделник, съобщи БНР\r\n\tПрез тази седмица ще се проведат три специализирани операции. Те са в рамките на инициатива на ООН за пътна безопасност.\r\n\tАкциите на КАТ ще са в райони на училища, в пътни участъци с много катастрофи и в малки населени места. \r\n\t“На територията на всяка област това ще бъде в различно време и се надяваме по този начин да можем да упражним до максимална степен правомощията си за въздействие върху контрол на скоростта не само на водачите на автомобили и на моторни превозни средства, а и върху пешеходци”, обясни пред БНР Мария Ботева от „Пътната полиция“.", "title": "КАТ започва проверки за висока скорост тази седмица"},
{"url": "http://www.mediapool.bg/dobrovoltsi-i-politsai-treti-den-izdirvat-mladezh-krai-smolyan-news263574.html", "article": "Трети ден продължава издирването на 20-годишния Ивелин Узунов от село Смилян, съобщиха от полицията в Смолян в понеделник.\r\n\tТърсенето на младежа е по искане на семейството му. Десетки доброволци и полицейски служители се включиха в издирването.\r\n\tИвелин е видян от близките си за последно на 5 май сутринта. Напуснал село Смилян без видима причина.\r\n\tАкцията по неговото издирване в момента е съсредоточена в района на смолянското село Турян, където е бил засечен в неделя от фотокапани за мечки.", "title": "Доброволци и полицаи трети ден издирват младеж край Смолян"},
{"url": "http://www.mediapool.bg/remonti-i-profilaktika-spirat-toplata-voda-v-golyama-chast-ot-sofiya-do-19-mai-news263571.html", "article": "\"Топлофикация-София\" спира в понеделник подаването на топла вода до около 20 квартала в източната и централната част на столицата до 19 май заради планови ремонти и профилактика.\r\n\t \r\n\tЗасегнати от мярката са: ж.к. ”Дружба“ 1 и 2, Промишлен район „Гара Искър”, ж.к. „Младост“ 1, 1А, 2, 3, 4, ж.к. „Дървеница”, кв. ”Мусагеница\", кв. „Витоша”, ж.к. „Студентски град”, ж.к. „Изток”, ж.к. „Изгрев“, ж.к. „Дианабад”, кв. „Лозенец”, ж.к. „Гео Милев”, кв. „Яворов”, ж.к. „Подуене”, кв. „Редута”, ж.к. „Слатина”, кв. „Цариградски комплекс”, Академия МВР, ВТУ „Т. Каблешков”, м. „Къро”, кв. „Полигона”, НРТЦ, ЗИТ, БАН – ХМС.", "title": "Ремонти и профилактика спират топлата вода в голяма част от София до 19 май"},
{"url": "http://www.mediapool.bg/edno-dete-zagina-i-shest-byaha-raneni-pri-intsident-s-naduvaem-zamak-v-ispaniya-news263579.html", "article": "Едно дете загина, а други шест бяха ранени, след като надуваем замък рухна в испански ресторант в Хирона, съобщава в понеделник в. „Ел паис”.\r\n\tНадуваемият замък, в който играели децата, бил висок около 40 метра. При рухването си изхвърлил децата на разстояние между 10 и 20 метра.\r\n\tДве момиченца – на 6 и на 9 години, са откарани с хеликоптер в критично състояние в болница в Барселона. Едното дете починало, а другото е в реанимация.\r\n\tПо информация на вестника, още 5 деца на възраст между 2 и 11 години са откарани в местната болница в Хирона. Те са в средно тежко състояние.", "title": "Едно дете загина и шест бяха ранени при инцидент с надуваем замък в Испания"},
{"url": "http://www.mediapool.bg/mazh-e-zadarzhan-za-ubiystvoto-na-3-godishno-momichentse-vav-vidinsko-news263573.html", "article": "30-годишен мъж от Белоградчик е задържан по подозрение, че е убил 3-годишно момиченце от село Слана бара, съобщиха от полицията във Видин в понеделник.\r\n\tЗадържаният е криминално проявен и осъждан и е живял на съпружески начала с майката на детето, допълва БТА.\r\n\tСигнал за случая е подаден в 11.30 часа в неделя от екип на Бърза помощ. Медиците установили смъртта на детето, след което съдебен лекар е потвърдил, че става въпрос за насилствена смърт.\r\n\t\r\n\tСпоред първоначалната информация на разследващите 30-годишният мъж е нанесъл множество удари на детето с ръце, крака и метална тръба в стая на обитаваната от тях постройка в селскостопански двор в Слана бара.", "title": "Мъж е задържан за убийството на 3-годишно момиченце във Видинско"},
{"url": "http://www.mediapool.bg/merkel-parva-pozdravi-noviya-frenski-prezident-v-sardechen-razgovor-news263572.html", "article": "Първият телефонен разговор на новоизбраният френски президент Еманюел Макрон след поведата му в неделя е бил с германския канцлер Ангела Меркел, съобщи източник от близкия му кръг, цитиран от Франс прес в понеделник.\r\n\t\"Първият международен разговор на Еманюел Макрон бе с Ангела Меркел. Той продължи десетина минути и бе много сърдечен\", заяви източникът.\r\n\t\r\n\tПо-късно в понеделник самата Меркел коментира, че на Макрон възлагат надеждите си милиони французи, а също и много хора в Германия и Европа, предаде Франс прес.\r\n\t\"Той проведе смела проевропейска кампания, отстоява отварянето към света и се обявява решително за социална пазарна икономика\", добави германският канцлер, отбелязвайки, че очаква съвсем скоро Макрон да посети Германия.\r\n\t\r\n\t\r\n\t\r\n\tМеждувременно руският президент Владимир Путин призова наследника на Франсоа Оланд двете страни да преодолеят \"взаимното недоверие\" в името на международната стабилност, предаде БТА.\r\n\t\r\n\t\"Гражданите на Франция ви оказаха доверие да ръководите страната в сложен за Европа и цялата световна общност период\", се посочва в поздравителната телеграма на руския президент.\r\n\t\"Нарастването на заплахата от тероризма и войнстващия екстремизъм е съпроводена от ескалация на локални конфликти и дестабилизиция на цели региони. В тези условия е особено важно да преодолеем взаимното недоверие и да обединим усилията си за осигуряване на международната стабилност и сигурност\", посочва Путин.\r\n\tПрезидентът на Русия потвърди също готовността си за \"конструктивна съвместна работа по актуални въпроси на двустранния, регионалния и глобалния дневен ред, изразявайки увереност, че това отговаря на коренните интереси на народите на Русия и Франция\".\r\n\tПутин също така пожела на Макрон добро здраве, благополучие и успехи в отговорната дейност начело на държавата.\r\n\t\r\n\tБританският премиер Тереза Мей също поздрави в комюнике Еманюел Макрон за победата му, предаде още Франс прес.\r\n\t\"Министър-председателят приветства топло избрания за президент Макрон за изборния успех. Франция е един от най-близките ни съюзници и ние очакваме с нетърпение да работим с новия президент по редица общи приоритети\", се казва в комюникето на Даунинг стрийт 10.\r\n\t\r\n\t\"Щастлив съм, че французите избраха европейско бъдеще\", реагира в \"Туитър\" председателят на Европейската комисия Жан-Клод Юнкер, а председателят на Европейския съвет Доналд Туск приветства решението на френските избиратели в полза на \"Свободата, Равенството, Братството\", добавя БТА.\r\n\t\r\n\tПоздравления за успеха на днешния балотаж Макрон получи и от председателя на Европейския парламент Антонио Таяни.\r\n\t\"Франция е била, е и ще остане в центъра и в сърцето на Европа\", написа в \"Туитър\" и германският външен министър Зигмар Габриел, обобщавайки, че днес е хубав ден за Франция, за Германия и за Европа.\r\n\t\r\n\tХоландският премиер Марк Рюте написа във Фейсбук, че с избора на Макрон френските избиратели са направили ясен прогресивен и проевропейски избор, избор за сътрудничество в Европа в сферите, където то е необходимо. Рюте спечели изборите в Холандия през март срещу десния популист Герт Вилдерс, напомня АП.\r\n\tЧешкият премиер Бохуслав Соботка каза, че победата на Макрон е позитивен сигнал за Франция, за целия Европейски съюз и за Чехия.\r\n\t\"Французите ясно отхвърлиха национализма, популизма и изолацията на своята страна. Повечето избиратели решиха, че искат президент, който ще представлява модерна и открита Франция\", добави Соботка.\r\n\tСловашкият президент Андрей Киска написа в Туитър: \"Топли поздравления за Еманюел Макрон и народа на Франция. Това е победа за всички, които вярват в Европа\".\r\n\tИспанският премиер Мариано Рахой заяви, че Франция с новия си президент Еманюел Макрон ще съдейства за укрепване на единството на Европейския съюз във важен за него момент. В поздравителна телеграма до избрания за президент Макрон, Рахой го похвали за предложените от него реформи и за твърдото отстояване на европейския интеграционен процес. Тези принципи бяха решително подкрепени от френските избиратели, написа Рахой.\r\n\tМакрон – приятел, съсед и стратегически партньор на Испания - ще допринася активно за напредъка и укрепването на Европейския съюз\", добави испанският премиер, цитиран от Асошиейтед прес.\r\n\tБелгийският премиер Шарл Мишел също приветства избирането на центриста и заяви, че Франция и Белгия ще работят заедно, за да дадат нов тласък на Европа, добавя АП.\r\n\t\r\n\tНовоизбраният за трети път български премиер Бойко Борисов също изпрати поздравителна телеграма до Еманюел Макрон, посочвайки, че категоричната подкрепа за кандидатурата му е потвърдила желанието на френския народ за съхраняване на европейските ценности, принципите на свободата и демокрацията.\r\n\t\"Уверен съм, че отношенията между България и Франция ще продължат да се развиват динамично за просперитета и благото на нашите народи в обединена и силна Европа\", написа още министър-председателят.\r\n\t\r\n\tПрезидентът Румен Радев отправи поздравленията си към Макрон чрез Фейсбук.\r\n\t\"Поздравявам Еманюел Макрон за убедителната му победа на президентските избори. Без Франция няма Европа\", написа българският държавен глава.\r\n\t\"Вотът на френския народ потвърждава неговата привързаност към споделените ни ценности: свобода, солидарност, единство в многообразието и споделени отговорности за общото бъдеще на Съюза\", написа още Радев.\r\n\t\"Вярвам, че Еманюел Макрон, който въплъти тези очаквания на французите и на всички убедени европейци, ще вложи тази политическа енергия в укрепването на единството на ЕС, което днес е поставено на изпитание. Убеден съм, че Франция избра президент, който ще работи за родината си със същата страст, с която тя го издигна, припозна и избра за свой лидер\", отбеляза държавният ни глава в социалната мрежа.", "title": "Меркел първа поздрави новия френски президент в \"сърдечен\" разговор"},
{"url": "http://www.mediapool.bg/grigor-dimitrov-prekasna-seriyata-si-ot-4-zagubi-s-trudna-pobeda-v-madrid-news263580.html", "article": "Най-добрият български тенисист Григор Димитров прекъсна серията си от 4 загуби през т.г., побеждавайки трудно германеца Филип Колшрайбер (Гер) със 7:6 (7), 6:4 на старта на турнира \"Мастърс\" в Мадрид.\r\n\tПреди този мач българинът последователно загуби от Джак Сок (САЩ) в III кръг в Индиън Уелс, от Гуидо Пея (Арж) във II кръг в Маями, от Томи Робредо (Исп) във II кръг в Маракеш и от Ян-Ленард Щруф (Гер) във II кръг в Монте Карло.\r\n\tЗа поставения под №12 Димитров това бе първа победа на клей този сезон след бързите му отпадания в Маракеш и Монте Карло. Следващият съперник на българина ще бъде определен в двубоя между Иво Карлович (Хър) и Роберто Баутиста Агут (Исп).", "title": "Григор Димитров прекъсна серията си от 4 загуби с трудна победа в Мадрид"},
{"url": "http://www.mediapool.bg/oland-predava-vlastta-na-emanyuel-makron-v-nedelya-news263578.html", "article": "Настоящият президент на Франция Франсоа Оланд официално ще предаде властта на наследника си Еманюел Макрон в неделя, 14 май, съобщи самият Оланд в понеделник, цитиран от Франс прес.\r\n\tПредаването на президентските правомощия по традиция ще се извърши в Елисейския дворец.\r\n\tОланд и Макрон участваха в понеделник в церемониите при Триумфалната арка по повод 72-годишнината от капитулацията на нацистка Германия на 8 май 1945 г.\r\n\tФрансоа Оланд заяви, че с голямо вълнение очаква да предаде водачеството на Макрон, негов бивш министър на икономиката, който го е следвал в политическия си път, а после е поел в своя посока, но без да го предаде.\r\n\tЕдин до друг Оланд и Макрон изслушаха френския национален химн, изпълнен от военен хор. По време на изпълнението, обзет от емоция, новият президент на моменти затваряше очи, допълва Франс прес.\r\n\tОланд откри церемониите по случай 72-та годишнина от капитулацията на нацистка Германия, с която бе сложен край на Втората световна война, поднасяйки букет цветя пред паметника на генерал Шарл де Гол, герой на съпротивата срещу нацисткия окупатор.\r\n\tСлед това действащият президент се върна при приемника си на трибуната и го поздрави със сърдечна прегръдка. По-рано Макрон се срещна с няколко видни политически фигури, сред които бившият президент от десницата Никола Саркози (2007 - 2012 г.). Саркози го приветства с \"браво\" при продължителното им ръкостискане.\r\n\tНай-младият президент в историята на Франция спечели в неделя втория тур на изборите с 66.1% от гласовете срещу крайнодясната си съперничка Марин льо Пен.", "title": "Оланд предава властта на Еманюел Макрон в неделя"},
{"url": "http://www.mediapool.bg/vazrastno-semeistvo-zagina-v-tezhka-katastrofa-v-kresnenskoto-defile-news263583.html", "article": "Възрастни мъж и жена загинаха в понеделник в тежка катастрофа в Кресненското дефиле, съобщи БГНЕС.\r\n\tЖестокият сблъсък между „Тойота Корола” и „Лада” стана в 15.15 часа на 300 метра след Османска чешка в посока Кресна.\r\n\tОт удара „Лада”-та е изхвърлена край пътя. Ранени от „Тойота”-та са откарани в благоевградската болница. Главен път Е-79 е затворен напълно до извършване на оглед.", "title": "Възрастно семейство загина в тежка катастрофа в Кресненското дефиле"},
{"url": "http://www.mediapool.bg/chasti-ot-tri-stolichni-kvartala-ostavat-bez-voda-vav-vtornik-news263584.html", "article": "\"Софийска вода\" временно ще прекъсне водоснабдяването в някои части на три столични квартала във вторник, съобщиха от дружеството.\r\n\tЗаради подмяна на пожарен хидрант на ул. \"Цар Иван Александър\" в ж.к. \"Света троица\" се налага спиране на водоподаването от 10.00 до 18.00 ч. по ул. \"Цар Иван Александър\" от ул. \"Дебелец\" до ул. \"Галичник\" и ул. \"Галичник\".\r\n\tСмяна на сградно водопроводно отклонение на ул. 253 в кв. \"Орландовци\" пък ще спре водата от 9.00 до 17.00 ч. в района на ул. \"Железопътна\", ул. 252, ул. 228, ул. \"Димитър Гущанов\".\r\n\tВъв връзка с подмяна на сградно водопроводно отклонение на ул. \"Мара Бунева\", също в кв. \"Орландовци\", се налага спиране на водоподаването от 9.00 до 19.00 ч. по ул. \"Мара Бунева\" от ул. \"Кирил Пърличев\" до ул. \"Железопътна\".\r\n\tЗаради изграждане на сградно водопроводно отклонение на ул. \"Буная\" в кв. \"Подуене\" се налага спиране на водоподаването от 10.00 до 18.30 ч. по ул. \"Буная\" от ул. \"Франсис де Пресансе\" до ул. \"Русалка\".", "title": "Части от три столични квартала остават без вода във вторник"},
{"url": "http://www.mediapool.bg/26-godishen-shofyor-ubi-vazrastna-zhena-na-peshehodna-pateka-v-shumen-news263581.html", "article": "26-годишен шофьор на БМВ 316 не даде предимство на възрастна жена и предизвика смъртта й, блъскайки я на пешеходна пътека в Шумен, съобщиха от местната полиция в понеделник.\r\n\t84-годишната жена е починала в болницата, където е откарана с множество фрактури и опасност за живота.\r\n\tТрагичният инцидент е станал в неделя на кръстовището на бул. \"Велики Преслав\" с ул. \"Презвитер Козма\".\r\n\tШофьорът Я.А. от Велики Преслав е дал отрицателна алкохолна проба, срещу него е образувано разследване, предава БТА.", "title": "26-годишен шофьор уби възрастна жена на пешеходна пътека в Шумен"},
{"url": "http://www.mediapool.bg/yunker-ako-turtsiya-varne-smartnoto-nakazanie-tova-shte-e-krayat-na-pregovorite-s-es-news263582.html", "article": "Евентуалното връщане на смъртното наказание в Турция ще означава край на преговорите на страната за влизане в Европейския съюз (ЕС).\r\n\tТази позиция заема председателят на Европейската комисия (ЕК) Жан-Клод Юнкер в свое интервю за в. „Райнише пост“, публикувано в понеделник.\r\n\t„Ако въвеждането на смъртното наказание се окаже нещо повече от риторика, то ще е равнозначно на отказ на Турция от европейското семейство. Това ще е равносилно на край на преговорите, тъй като основа на нашата общност са уважението към демокрацията, правата на човека и международното право. Тези ценности изключват смъртното наказание”, заявява Юнкер.\r\n\tВъпреки разногласията между Анкара и Брюксел по отношение на спазването на човешките права в южната ни съседка председателят на ЕК коментира, че разчита на тесни бъдещи отношения с Турция. Според него, съдбата на Турция е „тясно свързана с ЕС”.\r\n\tВъпросът за евентуалното връщане на смъртното наказание в Турция отново стана актуален след неуспешния военен преврат през миналото лято, който бе последван от масови арести на хиляди, военни, полицаи, магистрати, преподаватели и журналисти.\r\n\tВеднага след успеха на предизвикания от турския президент Реджеп Тайип Ердоган референдум за поправка в конституцията, която да му даде пълната власт, той заяви, че „първата му работа” е да обсъди с премиера Бинали Йълдъръм и с председателя на опозиционната Партия на националистическото движение Девлет Бахчели въпроса за връщане на смъртното наказание.\r\n\tМиналия петък прессекретарят на германското правителство Щефен Зайберт пък заяви, че Берлин ще използва всички законни средства, за да не позволи провеждането на референдум по въпроса на своя територия, припомня бТВ.", "title": "Юнкер: Ако Турция върне смъртното наказание, това ще е краят на преговорите с ЕС"}
]