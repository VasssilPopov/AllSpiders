{"url": "http://www.mediapool.bg/ryazak-spad-na-odobrenieto-za-makron-vav-frantsiya-news266995.html", "text": "Популярността на президента Еманюел Макрон сред французите рязко е спаднала за един месец и сега той може да разчита на одобрението на 54 на сто от тях, с десет пункта по-малко отколкото през юни. Това сочат резултатите от проучване на Френския институт за обществено мнение (Ифоп), публикувани днес в седмичника \"Журнал дьо диманш\" и цитирани от АФП и ТАСС.\r\n\tОдобрението за премиера Едуар Филип също е силно намаляло през този период - от 64 до 56 на сто или с осем пункта.\r\n\tСъответно неодобрението за Макрон е нараснало от юни досега от 35 до 43 процента като цяло, а негативна оценка за работата на Филип дават 43 на сто спрямо 35 процента преди месец. Увеличение има и в дяловете на хората които се \"изцяло недоволни\" и \"донякъде недоволни\" от двамата политици и съответно намаление в дяловете на отговорилите, че са \"много удовлетворени\" и \"донякъде удовлетворени\".\r\n\tПроучването на Ифоп е осъществено по телефона и онлайн сред 1947 французи с избирателни права през периода 17-22 юли, посочи Франс прес.\r\n\t\"Журнал дьо диманш\" съобщава още, че по време на летния си отпуск от 10 до 24 август няколко европейски столици.\r\n\t\"Ваканцията на президента на Франция ще бъде заета главно с работа. Въпреки че в началото на август той ще напусне Елисейския дворец, през този период той възнамерява да извърши посещения в много европейски столици. За такава поредица политически визити той споменаваше още по време на предизборната си кампания, преди да бъде избран на президентския пост\", пише изданието.\r\n\t\"Журнал дьо диманш\" не съобщава кои градове ще посети Еманюел Макрон, но подчертава, че в дните извън обиколката из Европа президентското семейство няма да прекара кратката си почивка в семейната къща на първата дама Брижит в курортното градче Льо Туке на атлантическия бряг. Това било по препоръка на службата за охрана, защото там не можело да се осъществят ефективно необходимите мерки за сигурност.\r\n\t\"Фигаро\" твърди, че съветници на президента настоявали пред Брижит да окаже въздействие върху съпруга си да отдъхне \"поне за три дни\", като най-вероятно това щяло да стане в резиденцията \"Лантерн\" във Версай.\r\n\t\"Лантерн\" е двуетажна сграда на територията на парка в дворцовия комплекс Версай. Резиденцията, разполагаща с тенис корт и плувен басейн, е била ползвана преди от френските премиери през летните им отпуски. Но президентът Никола Саркози я отнел от тогавашния премиер Франсоа Фийон и лятно време се настанявал в нея, за да се отдава на спортните си занимания. Приемникът му в Елисейския дворец Франсоа Оланд също е прекарал в \"Лантерн\" няколко свои ваканции, като е летял до Париж с хеликоптер.\r\n\tМинистър-председателят Едуар Филип пък е разпоредил на министрите си да прекарат летния си отпуск - също от 10 до 24 август - на територията на Франция, за да бъдат в готовност да се завърнат бързо в столицата при нужда. Според списание \"Клозер\" самият Филип ще почива на остров Корсика, където ще прекарат отпуските си и четирима негови министри.\r\n\tНо министърът на външните работи Жан-Ив Льо Дриан и министърът на въоръжените сили Флоранс Парли ще трябва периодично да се връщат в Париж заради заседания, свързани с извънредното положение в страната. На тези заседания ще присъстват също премиерът и президентът, съобщи ТАСС.", "date": "15:35 | 23 юли 2017 | ", "title": "Рязък спад на одобрението за Макрон във Франция"}
{"url": "http://www.mediapool.bg/kristiyan-zaginal-v-propastta-vednaga-sled-prichinenata-ot-nego-katastrofa-news266989.html", "text": "Шестнадесетгодишният Кристиян Младенов, който бе открит мъртъв в пропаст под пещерата Дяволското гърло две седмици след причинената от него катастрофа край Триград, ще бъде погребан в неделя в Триград, съобщиха от кметството.\r\n\tМомчето, което бе издирвано сред пътния инцидент, ранил четирима пешеходци, е починало още в нощта на катастрофата, сочат първоначалните данни от извършената аутопсия на изваденото тяло от дерето в събота от алпинисти.\r\n\tСъдебно-медицинската експертиза все още не е изготвена, но се натрупват все повече данни, че младежът се е самоубил, скачайки от скалата след преживения шок.\r\n\tКристиян изчезна след полунощ на 9 юли, когато с шофираната от него, без да има книжка, кола на баща си блъсна туристи край Триград. След катастрофата младежът избяга, в контейнер за смет в околността бе намерен изхвърлен неговият таблет. Заедно с Кристиян, който учи в София, но за лятото е бил при баба си в Триград, в колата е пътувало и момиче.\r\n\tПо тялото му са открити множество фрактури, получени при падането от скалата. Ученикът е паднал или скочил от около 120-метрова скала, в подножието на която се намира входът на пещерата Дяволското гърло. Близки на семейството предполагат, че момчето се е самоубило след преживения шок. Това е и водещата версия по случая, но според специалисти няма как да се докаже категорично дали Кристиян се е хвърлил от скалата след шока, или се е подхлъзнал в тъмното и е паднал.\r\n\tТриград обяви траур заради смъртта на момчето и в негова памет община Девин реши да отмени традиционните Орфически мистерии, които се провеждат всяка година в последната събота и неделя на месец юли, каза кметът Красимир Даскалов.", "date": "13:47 | 23 юли 2017 | ", "title": "Кристиян загинал в пропастта веднага след причинената от него катастрофа"}
{"url": "http://www.mediapool.bg/sdelka-v-kongresa-na-sasht-za-novi-sanktsii-sreshtu-rusiya-news266990.html", "text": "Лидерите на партиите на републиканците и демократите в американския Конгрес постигнаха споразумение за приемането на законодателство, което да позволи налагането на нови санкции срещу Русия в отговор на вероятната намеса на Кремъл в предизборната кампания на САЩ, предаде Ройтерс в неделя. Новото законодателство също така трябва да ограничи сериозно възможността на президента Доналд Тръм да вдига каквито и да било санкции срещу Москва.\r\n\tШестте месеца пребиваване на Тръмп в Белия дом са съпроводени от постоянни обвинение, че Русия вероятно е подпомогнала неговата победа на изборите на президент на САЩ. Москва, разбира се, отхвърля всякакви подобни твърдения, но в САЩ продължава разследването за възможна \"руска връзка\" на хора от предизборния щаб на Тръмп, включително на сина му Доналд Тръмп-младши.\r\n\tЛидерът на демократите в Камарата на представителите Нанси Пелоси заяви, че \"възмутителното и неприемливо\" поведение на Русия при изборите в САЩ през 2016 г. и в Европа \"изисква приемането на силни законови санкции, колкото се може по-скоро\".\r\n\tЗаконопроектът предвижда затягане на вече съществуващите санкции, въведени от американските власти срещу някои сектори на руската икономика след анексирането на полуостров Крим от Москва и след началото на въоръжения конфликт в Донбас, както и заради възможното вмешателство в американската предизборна кампания.\r\n\tПредвижда се законопроектът да бъде гласуван във вторник съвместно с пакет от санкции, засягащи и Иран и Северна Корея, заявиха от канцеларията на лидера на републиканското мнозинство в камарата Кевин Маккарти. Тези мерки трябва да държат тези страни \"отговорни за техните опасни действия\", казва Маккарти..\r\n\tЗаконът за противодействие на дестабилизиращите дейности на Иран, приет преди месец от Сената, беше подкрепен в Камарата на представителите, след като републиканците предложиха включващи Северна Корея санкции в законопроекта.\r\n\tЕвропейската комисия обаче изрази загриженост по повод намеренията за разширяване на санкциите срещу Москва. Агенция Ройтерс цитира изявление на говорител на комисията, в което се отправя призив Вашингтон да продължава да координира действията си по въпроса с партньорите от Г-7. Германия е предупредила Съединените щати за ответни действия, ако в наказателния им списък попаднат руските компании, свързани с изграждането на газопровода \"Северен поток 2\".\r\n\tГермания на свой ред предупреди Русия, че нарушаването на санкции, включително преместването в Крим на четири газови турбини, доставени от компанията \"Сименс\", обтяга политическите отношения между двете страни, предаде Ройтерс, като се позова на изданието \"Билд ам зонтаг\". \r\n\tГоворител на външното министерство заяви, че германското правителство няколко пъти е обръщало внимание на Русия за опасност от нарушаване на съществуващите санкции и незаконни действия на руски компании.\r\n\tСпоред него руският президент Владимир Путин е уверил по времето на доставката тогавашния германски министър на икономиката Зигмар Габриел, че турбините не са за Крим.\r\n\t\"Правителството отново напомни на Русия за тези уверения и изтъкна, че такова голямо нарушаване на санкциите би натоварило с ново бреме германско-руските отношения\", каза говорителят.\r\n\t\"Сименс\" се опитва да се дистанцира от скандала, като спира доставките на енергийно оборудване за руски държавни компании и преразглежда споразуменията за доставка.\r\n\tЕвропейският съюз наложи на Крим санкции, свързани с енергийното оборудване, след като Русия анексира полуострова през 2014 г.", "date": "14:22 | 23 юли 2017 | ", "title": "Сделка в Конгреса на САЩ за нови санкции срещу Русия"}
{"url": "http://www.mediapool.bg/protestite-sreshtu-prezidenta-na-venetsuela-se-razrastvat-news266991.html", "text": "Опозицията във Венецуела обяви двудневна национална стачка следващата седмица срещу президента Николас Мадуро след още един ден на сблъсъци между демонстранти и полиция в събота в столицата Каракас, предадоха световните агенции в неделя.\r\n\tНяколко хиляди демонстранти се опитаха да стигнат до Върховния съд на Венецуела, но силите за сигурност спряха със сълзотворен газ атакуващите с камъни и запалителни бомби.\r\n\tОрганизаторите се надяваха, че демонстрацията ще изпрати силно послание към президента Николас Мадуро да отмени насрочените за 30 юли избори за учредително събрание, което да пренапише конституцията.\r\n\tКоалицията на демократичното единство, организира 24-часовата стачка, събрала милиони хора, каза, че следващите протести ще са в сряда и четвъртък.\r\n\tПланирани са също така масови протестни шествия за понеделник и петък в опит да бъде накаран Мадуро да отмени изборите на 30 юли.\r\n\t\"Венецуелският народ няма да се предаде, хората са решени да излязат, за да защитят демокрацията и конституцията ни\", заяви опозиционерът Саймън Калзадила по време на пресконференция с други представители на опозицията.\r\n\tТе обвиняват 54-годишния Мадуро, че превръща страната в диктатура, и настояват за свободни избори, които да сложат края на 20-годишното управление на социалистите в страната, която страда от висока инфлация, недостиг на храна и увеличаваща се престъпност..\r\n\tВъв Венецуела от почти четири месеца се провеждат протести, при които са загинали най-малко 97 човека, а хиляди са ранени или арестувани.\r\n\tСъединените щати пък обмислят да наложат финансови санкции на Венецуела, заради плановете на Мадуро да създаде отделно от парламента нов орган - учредително събрание, което да има право да променя конституцията и да разпуска демократично избрания парламент.\r\n\tОграниченията срещу Каракас биха прекратили разплащането с долари за продаден венецуелски петрол, твърдят високопоставен служител в Белия дом и един съветник в администрацията, запознати с дискусиите, предаде Ройтерс.\r\n\tГотвената мярка би ограничила силно експорта на суров петрол от членката на ОПЕК Венецуела и би лишила социалистическото правителство на страната от крайно необходимата твърда валута. Санкциите, които биха забранили всички доларови транзакции с венецуелската държавна компания \"Петролеос де Венесуела\" (PDVSA), са най-строгите сред обсъжданите варианти от Вашингтон, казват източниците на Ройтерс.\r\n\tЗабраната за продажба на петрол срещу долари ще затрудни допълнително социалистическия режим да погасява кредитите си и да внася основни стоки, коментира Ройтерс.\r\n\tБелият дом отказа коментар по темата, а засега няма отговор на запитване към PDVSA и венецуелското министерство на петрола, отбеляза агенцията.", "date": "14:49 | 23 юли 2017 | ", "title": "Протестите срещу президента на Венецуела се разрастват"}
{"url": "http://www.mediapool.bg/osem-tela-sa-otkriti-na-parking-v-teksas-veroyatni-zhertvi-na-targovtsi-na-hora-news266992.html", "text": "Телата на осем души, сред които и две деца, са били открити в автомобил, паркиран край супермаркет \"Уолмарт\" в американския град Сан Антония в Тексас, предаде ББС в неделя. Общо във возилото са открити 38 души, от които 20 са настанени в болница с тежко обезводняване. Някои от пътниците успели да избягат в близката гора. Предполага се се става въпрос за търговия с хора.\r\n\tТелата били открити, след като човек от автомобила се добрал до супермаркета и поискал вода. Извиканата полиция намерила скритите хора в товарната машина, където не работел климатик, а температурата навън достигала 37 градуса. Пулсът на някои от хората дистигал до 130 удара в минута, разказаха от полицията.\r\n\tЗадържан е шофьорът на автомобила, но неговото име не се съобщава.\r\n\t\"Това е ужасяващ случая на търговия с хора\", заявиха от полицията на града ,която се намира на около 130 км от границата с Мексико.\r\n\tСамо през май имиграционните и митническите власти на САЩ арестуваха за няколко седмици над 1300 души в рамките на мащабна операция срещу банди, свързани с търговия на хора, контрабанда на оръжия и убийства.\r\n\tПрезидентът на САЩ Доналд Тръмп обяви като приоритетна задача за своята администрация мерките срещу търговията с хора.", "date": "15:10 | 23 юли 2017 | ", "title": "Осем тела са открити на паркинг в Тексас, вероятни жертви на търговци на хора"}
{"url": "http://www.mediapool.bg/noviyat-shef-na-komunikatsiite-na-beliya-dom-trie-stari-tuitove-sreshtu-tramp-news266993.html", "text": "Новият директор на комуникациите на Белия дом Антъни Скарамучи обяви, че изтрива свои стари коментари в Туитър, които може да предизвикат объркване с оглед на новата му длъжност, предадоха световните агенции в неделя.\r\n\t\"Пълна прозрачност. Изтривам стари туитове. Предишните възгледи се развиват и не бива да предизвикват объркване. Аз служа на програмата на президента на САЩ и само това има значение\", заяви Скарамучи в Туитър.\r\n\tСред изтритите от Скарамучи туитове бяха коментари, в които той изразява подкрепа за съперничката на американския президент Доналд Тръмп на изборите миналата година Хилари Клинтън и се изказва против плана на Тръмп за изграждане на стена по границата между САЩ и Мексико.\r\n\tПри първата си поява пред репортерите в залата за брифинги в Белия дом Скарамучи се извини на Тръмп за това, че го е нарекъл \"бездарен политик\" през 2015 година. Той определи това като една от своите \"най-големи грешки\" и каза пред камерите: \"Г-н президент, ако слушате, лично се извинявам за 50-ти път, че съм казал това.\"", "date": "15:14 | 23 юли 2017 | ", "title": "Новият шеф на комуникациите на Белия дом трие стари туитове срещу Тръмп"}
{"url": "http://www.mediapool.bg/petar-chobanov-ako-bnb-si-varsheshe-rabotata-ktb-shteshe-da-e-pod-nadzor-oshte-prez-2012-g-news266988.html", "text": "Ако \"Банков надзор\" на БНБ си беше вършил работата като хората, още през 2011-2012 г., щеше да установи, че Корпоративна търговска банка (КТБ) има недостиг на капитал, да я обяви в несъстоятелност и нямаше да се стигне до тези загуби. Това коментира бившият финансов министър от кабинета на Пламен Орешарски – Петър Чобанов, пред БНР в неделя.\r\n\tСпоред него, ако банката бе продължила още известно време да функционира според утвърдения порочен модел, щетите биха били невъобразими. Той определи като порочен моделът, по който е работела банката и който бе описан като \"финансова пирамида\" от прокуратурата, внесла миналата седмица обвинителния акт срещу 18 души, начело с мажоритарния собственик на банката Цветан Василев, за източването на 2.7 млрд. лв.\r\n\t\"Моделът, по който действа (банката) експлозивно започва да привлича депозити на граждани и от там идва най-голямата загуба за обществото, тъй като точно тези депозити по-късно не могат да бъдат възстановени от самите активи, които остават на банката и се възстановяват от Фонда за гарантиране на влоговете\", коментира Чобянов.\r\n\tВалери Димитров, който е члена на управата на Фонда за гарантиране на влоговете и  бивш председател на Сметната палата, също смята, че КТБ е работила по \"измамна схема\", от която най-потърпевши са вложителите в банката.\r\n\t\"Акционерите на банката осигуряват много малка част от паричния ресурс  - не повече от една десета - максимум. Докато девет десети от паричния ресурс на банката се осигурява от вложителите. Или както казват колегите икономисти -  банката управлява чужди пари\", обясни Димитров. Според него Цветан Василев е бил \"раздавачът на кредити“ чрез назначените от него мениджъри на банката.\r\n\tДимитров също смята, че отговорността за фалита на КТБ и изцяло на Банковия надзор.\r\n\t\"Нито министърът на финансите, нито министър-председателят, образно казано не управляват \"ръчно\" банката - това е частна банка и отговорната институция за надзора е БНБ, а БНБ - тя е независима от централната изпълнителна власт по закон. В този смисъл, за съжаление, надзорната информация се оказа доста капсулирана  - дори в самата банка (БНБ) се оказа, че Управителният съвет не е бил наясно със състоянието на банката (КТБ), защото информацията -  доколкото е била събрана и разполагаема, е била само при подуправителя по Банков надзор\" посочи Валери Димитров.\r\n\tКато цяло имаме провал на институциите и лицата, които е трябвало да упражняват надзор, обобщи той.\r\n\tЧобанов изтъкна, че изясняването на реалното състояние на банката е започнало по време на мандата на правителството, в което той е финансов министър, и отхвърли тезата, че вина за фалита на банката трябва да се търси в кабинета на Орешарски. \"Компетентните органи започнаха да действат точно по време на нашето правителство. Дотогава банката се раздуваше – утрои и учетвори баланса си\", посочи той.\r\n\tПроф. Валери Димитров се съгласи, че за да се говори за политически сценарий, който да е повлиял върху съдбата на банката, той трябва да се докаже. Експертът посочи, че тезата, че банката е \"ударена“, за да се разграбят по-късно нейните активи е несъстоятелна.\r\n\t\"Банката е кредитирала бизнеси и лица, които след това се оказва, че върху тези бизнеси и лица контрол има не банката , а контрол има основният акционер. От тук може да се направи изводът, че огромна част от  кредитният ресурс фактически е присвоен от Василев – от основния акционер\", посочи бившият шеф на Сметната палата.\r\n\tСпоред него ясен критерий за несъстоятелността на тезата, че банката има здрави активи, към които има интерес и затова тя е атакувана, за да стигне до фалит, е това, че никоя друга банка не е имала интерес да я купи. Ако е имала реални активи, а не само \"лоши кредити“ КТБ би намерила купувач, който да я оздрави, смята Димитров.\r\n\t\"Ако КТБ беше нормална банка, нейните кредити щяха да бъдат рефинансирани от други банки или банката като предприятие щеше да бъде купена изцяло или на части от други банки. Няма такова нещо. Банковият бизнес, банкерите в България са наясно, че КТБ е изцяло \"гнила ябълка“, заяви той.. \r\n\tСпоред Валери Димитров има шанс ощетените акционери да бъдат поне частично възмездени със запорираното имущество на Цветан Василев. \"Аз лично се надявам да може този, който ограби вложителите, поне чрез  неговото имущество те да покрият част от вредите си. Оценката на консултанстката компания \"Алекс Партнърс\" е, че около 800 милиона е възстановимата стойност на кредитния потрфейл. В момента поне подлежи на разпределение  около 600 милиона лева ще получат кредиторите - при първата частична сметка за разпределение\", посочи Димитров пред БНР.", "date": "13:21 | 23 юли 2017 | ", "title": "Петър Чобанов: Ако БНБ си вършеше работата, КТБ щеше да е под надзор още през 2012 г."}
{"url": "http://www.mediapool.bg/sasht-nyamat-danni-da-e-izpolzvano-himichesko-orazhie-v-siriya-ot-april-news266994.html", "text": "САЩ нямат данни от началото на април тази година сирийските власти да са използвали химическо оръжие. Това заяви председателят на Съвета на началник-щабовете на въоръжените сили на САЩ генерал Джоузеф Дънфорд, цитиран от ТАСС.\r\n\t\"Не знам до колко дългосрочен ще бъде ефектът, но ми се иска да вярвам, че (президентът Башар) Асад разбра добре, че употребата на химическо оръжие е неприемлива. Времето ще покаже, но оттогава той не го е използвал\", отговори генералът на въпрос как е повлиял ракетният удар на САЩ срещу сирийската ВВС база Шайрат върху действията на Дамаск.\r\n\tАмериканската авиация нанесе ракетен удар срещу сирийското военно летище Шайрат в провинция Хомс на 7 април. Вашингтон заяви, че това е отговор на извършена от Дамаск химическа атака в град Хан Шейхун, провинция Идлиб. Според данни на руското министерство на отбраната сирийската авиация в началото на април е бомбардирала в Хан Шейхун цех на бунтовниците, където са били произвеждани отровни вещества.\r\n\tВ събота германският в. \"Велт\" съобщи, позовавайки се на източници от сирийската опозиция и западни специални служби, че сирийските власти през юли са използвали няколко пъти химическо оръжие.", "date": "15:20 | 23 юли 2017 | ", "title": "САЩ нямат данни да е използвано химическо оръжие в Сирия от април"}
{"url": "http://www.mediapool.bg/tsacheva-antikoruptsionniyat-organ-nyama-da-e-mehanichen-sbor-ot-sluzhbi-news266987.html", "text": "До края на юли проектът за нов антикорупционен закон трябва да бъде обявен за публично обсъждане, обеща министърът на правосъдието Цецка Цачева пред БНР в неделя. Така през септември текстовете му ще влязат за обсъждане в парламента и депутатите от всички политически сили в парламента ще имат достатъчно време да се запознаят с него и да участват в дебатирането му до края на годината, посочи още тя.\r\n\tТя потвърди, че новият вариант на антикорупционен закон ще съдържа текстове от предишните два проекта. Цачева припомни, че няма да се предвижда разглеждането на анонимни сигнал, както и че е отпаднало първоначалното предложение за \"обратна тежест на доказване“, при която обвиненият трябва да приведе доказателства за невинността си. Причината за отхвърлянето на тези възможности е, че влизат в конфликт с основните принципи на правото, обясни бившият председател на Народното събрание.\r\n\tТа отрече законопроектът да предвижда \"механичен сбор“ от действащи институции и прехвърляне на цели дирекции от една служба към друга служба. По думите й, в законодателните текстове се търсят връзките между компетентностите, между различните звена, за да заработи като цяло структурираният нов орган.\r\n\tСпоред Цачева е необходимо към новия единен антикорупционен орган да има аналитично звено, което да разработва политиките за предотвратяване на корупционни практики, но предложенията за добавяне на разследващи функции в компетентността му биха влезли в \"много широко противоречие със сега действащата система“. Все пак според правосъдния министър това не означава, че конкретни правомощия от ДАНС няма да преминат към този нов единен орган.\r\n\tЦачева очаква още между първо и второ четене на измененията в Закона за съдебната власт да бъдат направени промени, с които ще се запази финансирането по европейски програми и фондове за организациите на съдии, прокурори и следователи, като законът ще даде възможност за финансиране, само ако е \"в интерес на съответното професионално съсловие“.\r\n\tПо отношение на прехвърлянето на делата за корупция от Софийския градски съд към Специализирания съд Цачева коментира, че е преценена важността да има висока степен на специализация на служители, на магистратите, които работят по тези дела. Тя допълни, че Специализираният съд отговаря на това изискване. В коментар на аргументите, че делата се преместват в институция, където се постигат предимно споразумения за по-леки присъди, правосъдният министър подчерта, че според нея не по-малко важно от налаганите наказания е да бъдат отнемани от правонарушителите онези облаги, които са незаконно придобити.\r\n\tЦачева коментира и поисканата от България европроверка на съдилищата, като посочи, че целта е новият Висш съдебен съвет да стъпи на обективен анализ за това как функционират различните части на съдебната власт. Проверката ще даде възможност да се уточни \"в кои области ще искаме да бъдем подпомогнати“, а Европейска служба за структурни реформи дава страничен външен поглед за процесите и естествено е да се възползваме от европейската солидарност в тази област, допълвин правосъдният министър.", "date": "12:57 | 23 юли 2017 | ", "title": "Цачева: Антикорупционният орган няма да е механичен сбор от служби"}
