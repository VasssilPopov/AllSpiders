{"url": "http://www.mediapool.bg/ako-zapadat-prodalzhi-da-ignorira-strahovete-na-iztochnoevropeitsite-news269092.html", "text": "„Човекът е склонен да възприема като естествен реда, в който живее\" - по този начин през 1951 Чеслав Милош обобщава трагичния опит на военното поколение в Европа. Големият полски писател и носител на Нобелова награда за литература пише и това: „Къщите, покрай които минава на път за работа, той възприема по-скоро като естествени скали, отколкото като дело на човешката ръка… И не може да си представи, че на улицата, която добре познава, на улицата, където дремят няколко котки, а децата са улисани в своите игри, един ден може да се появи конник, който лови хората с ласото си… Казано с две думи: той се държи като Чарли Чаплин във филма „Треска за злато\", който тича напред-назад в бараката, опасно увиснала на ръба на пропастта\".\r\n\t \r\n\tПовратни времена\r\n\t \r\n\tЗа европейците ЕС беше подобен, напълно естествен свят. Но това вече не е така. В края на 2016 мнозина европейци изпаднаха в отчаяние, тежко ударени от Брекзита и обезверени от победата на Тръмп в американските избори. И се наложи убеждението, че времената на ЕС са отминали.\n\n\r\n\t \r\n\tСега, девет месеца по-късно, настроението вече е друго. Изборната победа на Тръмп и действията му в Белия дом накараха много европейци да преоткрият ценността на европейския проект. А победата на Макрон във Франция, който спечели изборите с една горда проевропейска платформа, убеди мнозина, че Евросъюзът получава втори шанс, от който ще се възползва по най-добрия възможен начин. Последният Евробарометър регистрира обрат в обществените нагласи в полза на ЕС и на общата валута. Окуражаващи са и икономическите показатели в Европа.\r\n\t \r\n\tАла въодушевлението от лятото на 2017 може да се окаже точно толкова мимолетно, колкото и отчаянието в края на 2016. „Звездният миг\" на Макрон наистина сериозно промени настроенията в Европа, но той не реши нито един от проблемите, които в момента раздират ЕС. Да, надяваме се, че с обединени сили Франция и Германия ще успеят да прехвърлят мост над разлома, който възникна между европейския Север и европейския Юг по време на финансовата криза. В същото време обаче има признаци, че все повече се разширява разломът между Изтока и Запада, възникнал заради бежанската криза.\r\n\t \r\n\tПарадоксът\r\n\t \r\n\tСпоред допитванията, по въпроса за бежанците и мигрантите мненията на запад и на изток в момента сякаш леко се сближават: западните общества вече са по-угрижени и скептични, докато средноевропейците посмекчиха позицията си в сравнение с миналата година. Парадоксът обаче е в това, че тъкмо на този фон напрежението между Изток и Запад сякаш ескалира.\r\n\t \r\n\tМиналия месец унгарският премиер Виктор Орбан заяви съвсем ясно: „Преди 27 години ние в Средна Европа вярвахме, че Европа е нашето бъдеще. Сега обаче чувстваме, че ние сме бъдещето на Европа\". Няколко седмици по-късно, след като във Варшава разкритикуваха плановете му за реформи на трудовия пазар, френският президент Макрон отговори с думите: „Позицията на една държава, която е решила да се самоизолира в Европа, по никакъв начин няма да застраши постигането на един много амбициозен компромис\".\r\n\t \r\n\tВ обобщение можем да кажем, че от една страна политическите лидери на Средна Европа вече не смятат ЕС и неговите ценности за модел, достоен за подражание. От друга страна фактът, че средноевропейците си избират хора като Виктор Орбан или Ярослав Качински, дава на западноевропейците повод да игнорират легитимните страхове на своите средноевропейски съседи. Защото последните с основание се опасяват, че ако не бъдат съпътствани от определени политически инициативи, някои от предлаганите реформи ще увредят конкурентоспособността на средноевропейските икономики.\r\n\t \r\n\tНе е трудно да предскажем, че сблъсъкът между средноевропейските правителства, които загърбват нормите и ценностите на ЕС, и западноевропейските правителства, които загърбват интересите на Средна Европа, може да срине Евросъюза точно в момента, когато мнозинството европейци отново му гласуват доверие.\r\n\t \r\n\tНови стени\r\n\t \r\n\tХората в източната част на ЕС все още са най-горещите привърженици на Евросъюза, но въпреки това у тях вече се надигат съмнения относно предимствата на европейската интеграция. Днес между Изтока и Запада се издига не само стената, която разделя безразличието и съпричастието към съдбата на пристигащите бежанци - те са разделени и от въздействието, което отварянето на границите упражнява върху бъдещето на Източна Европа.\r\n\t \r\n\tДълго време хората смятаха, че тъкмо отворените граници са най-важната промяна, настъпила след 1989 година. Днес, когато милиони източноевропейци тръгват да следват, да работят и да живеят на Запад, онези, които са решили да останат в страните си, изпитват нарастващи опасения, че свободата на придвижване и на усядане в ЕС все повече отваря ножицата между доходите в различните европейски държави.\r\n\t \r\n\tПарализирани от демографските си страхове, много източноевропейци възприемат отворените граници най-вече като шлюз, през който потенциалното благосъстояние на Изтока изтича в западна посока. И мнозина се питат защо страните им да инвестират в образование, след като в крайна сметка от това най-много ще спечелят западноевропейските общества.\r\n\t \r\n\tБрюксел, Берлин и Париж с пълно основание критикуват авторитарния курс, поет от някои източноевропейски държави. Те обаче не бива да използват Орбан и Качински като претекст, за да игнорират новопоявилите се страхове на Средна Европа за собственото ѝ бъдеще вътре в ЕС.", "date": "2017.09.11", "title": "Ако Западът продължи да игнорира страховете на източноевропейците"}
{"url": "http://www.mediapool.bg/valeri-simeonov-poiska-otpadane-na-plazhnite-kontsesii-news269077.html", "text": "Вицепремиерът Валери Симеонов поиска концесиите на плажовете да отпаднат, тъй като държавата печели прекалено малко от тях. Той критикува и работата на Министерството на туризма, което не контролирало достатъчно стопаните на плажовете, и било виновно за безразборното поставяне на бараки в курортите.\r\n\t \r\n\t\"Цялата концепция за концесия на плажовете е тотално сбъркана\", обяви Симеонов пред БНТ в понеделник.  Той добави, че от всички плажове държавата получава по 8 млн. лв. на година, докато концесионерите вземат десетократно повече.\r\n\tЗа пример той даде една от ивиците в курорта Слънчев бряг, за която държавата вземала 1.2 млн. лв. на година. По изчисления на Симеонов само от ресторантите на него концесионерът събирал около 3 млн. лв., а от чадъри и шезлонги сумите сигурно били по-големи.\r\n\tВицепремиерът за пореден път обясни, че плажовете са обект на сенчести икономически интереси и най-апетитните от тях се стопанисвали от хора, свързани с бившите силови групировки.\r\n\tПо закон плажовете могат да се отдават под наем или на концесия. В момента за голяма част от атрактивните ивици има договори за дългогодишни концесии. Част от тях изтичат в следващите няколко години. През 2017 г. са подписани договори за 6 ивици със срок от 20 години. Наскоро от Министерството на туризма, което отговаря за процедурите, обявиха, че подготвят още конкурси за концесии.\r\n\tВицепремиерът изрази разочарование, че министерството не е предложило отпадане на концесиите с промените в Закона за устройство на черноморското крайбрежие, които пусна наскоро за обществено обсъждане. \"Грозно е, че министерството подготвя концесии преди промените в закона. Те трябва да бъдат прекратени\", добави Симеонов.\r\n\tСпоред него било по-добре държавата да ги раздаде без пари само срещу ангажимент да се поставят чадъри и шезлонги, които обаче да се дават на туристите на много по-ниски цени. \"По-добре да стане като в Гърция\", каза Симеонов.\r\n\tТой критикува Министерството на туризма и заради неефективния според него контрол, който упражнява на плажовете. Цяло лято министърът Николина Ангелкова демонстрира активност по темата като проверяваше лично дали концесионерите и наемателите на плажовете спазват правилата за стопанисването им. Според Симеонов обаче за това отговаряли едва четирима души в министерството и затова плажовете се превърнали в \"територия на беззаконието и злоупотребите\". Общините по места били вдигнали ръце, тъй като ивиците били държавни. В същото време Симеонов обяви за много ефективни оглавяваните от него проверки по морето.\r\n\tВицепремиерът за пореден път заяви, че трябва да се премахнат преместваемите обекти от плажовете и алеите в националните курорти. Според него времето на \"бараките\" било отминало, те приличали на бежански лагери и само пречели на туристите да виждат морето и плажа. За безразборното поставяне на такива обекти той отново обвини Министерството на туризма. Според него ведомството одобрявало безкритично схемите за бараките, които концесионерите сами си рисували. \"Натъкваме се на някои меко казано недоразумения. Министерството на туризма разрешава безразборното поставяне на обекти. Това е недопустимо. Министерството трябва да защитава интересите на доходоносния туризъм, а не на бар кроловете\", коментира вицепремиерът.\r\n\tСимеонов отново заяви, че собствеността на инфраструктурата в националните курорти трябва да се прехвърли на общините. За пример отново даде Слънчев бряг, където алеите, електропреносната система и ВиК мрежата са на държавното дружество \"Слънчев бряг\" АД, а собствеността на останалата част от курорта е разпокъсана. Според вицепремиера държавното дружество било само \"корупционно звено\", което разрешава поставянето на \"стелажи и бараки\" по тротоарите. В същото време то има задължението да влага в инфраструктурата, а средствата от собствениците на имоти, които я ползват, отиват в община Несебър. Местната власт била готова да приеме отговорността за инфраструктурата на курорта, обясни Симеонов.", "date": "2017.09.11", "title": "Валери Симеонов поиска отпадане на плажните концесии"}
{"url": "http://www.mediapool.bg/bulgaria-shte-uchastva-v-golyamo-nato-vsko-uchenie-v-ukraina-news269071.html", "text": "Голямо международно командно-щабно военно учение на НАТО \"Рапид трайдънт-2017\" започна на Яворивския полигон в западноукраинската Лвовска област. Там е разположен Международният център за миротворчество и сигурност към националната академия на сухопътните войски, съобщи ТАСС, като се позова на съобщение от министерството на отбраната в Киев.\r\n\t \r\n\tВ маневрите участват над 2500 военнослужещи от 14 страни - Украйна, САЩ, Канада, България, Естония, Италия, Грузия, Литва, Молдова, Норвегия, Полша, Румъния, Турция и Великобритания.\r\n\t \r\n\tВ тренировките ще се използват няколко десетки бронирани коли, автомобилна техника, два хеликоптера Ми-8, самолет Ан-26.\n\n\r\n\t \r\n\tУчението \"Рапид трайдънт\", което ще продължи до 23 септември, няма никаква връзка с руските маневри \"Запад-2017\" от 14 до 20 септември. \"Рапид трайдънт\" не е замислено като противодействие срещу руска агресия, включително и срещу това учение. \r\n\t \r\n\tВ Украйна военни от страни в НАТО и техни партньори тренират най-вече общи действия, за да стигнат в бъдеще до пълна съвместимост в изпълнението на едни или други задачи - миротворчески и стабилизационни мисии, заяви говорителят на натовските маневри Антон Миронович.\r\n\t \r\n\tВ учението \"Рапид трайдънт\" за пръв път ще се използва структурирана на много нива система за управление на бойни подразделения, съобщи украинското министерство на отбраната. \r\n\t \r\n\tМосква съобщи по-рано, че в учението \"Запад-2017\" ще участват 12 700 военни, от които 7200 беларуски и 5500 руски. Минск заяви, че ще участват 13 800 военни, и уточни, че руските подразделения ще се приберат в Русия след края на маневрите.", "date": "2017.09.11", "title": "България ще участва в голямо НАТО-вско учение в Украйна"}
{"url": "http://www.mediapool.bg/kat-zasilva-proverkite-za-kolani-kaski-i-detski-stolcheta-po-patya-news269070.html", "text": "\"Пътна полиция\" засилва проверките за използването на обезопасителни средства по време на пътуване, съобщиха от МВР.\r\n\tОт 11 до 17 септември започва операцията, която е по линия на  Европейската организация на службите на пътна полиция. Ще има засилени проверки сред водачите и пътниците дали слагат предпазни колани, а при ползващите мотоциклети, ще се следи за каски. Освен това пътните полицаи ще проверяват и за използването на обезопасителни столчета при превозването на деца в автомобилите.\r\n\tОсновната цел на операцията е да се осъзнае от водачите и пътниците, че неизползването на обезопасителни средства води до значително увеличаване на риска от сериозен травматизъм и дори смърт при инцидент на пътя.\r\n\tПо време на операцията пътните полицаи у нас ще следят и за наличието на задължителната застраховка \"Гражданска отговорност\".", "date": "2017.09.11", "title": "КАТ засилва проверките за колани, каски и детски столчета по пътя"}
{"url": "http://www.mediapool.bg/merkel-i-bezhantsite-kak-germanskata-liderka-se-izmakna-ot-politicheskata-bezdna-news269078.html", "text": "Към края на предизборна реч в Северна Германия неотдавна канцлерът Ангела Меркел засегна бежанската криза в Европа през 2015 г. и предложи на аудиторията успокоително двойнствено послание.\r\n\t \r\n\tГермания трябва да е горда от топлото посрещане на стотици хиляди кандидати за убежище, много от които бягащи от война и преследване в Близкия изток, каза тя пред около 1000 души в рибарското село Щайнхуд. После смени посоката: \"Това, което се случи през 2015, не може, не бива, не трябва да се случва отново.\"\r\n\t \r\n\tТази фраза Меркел използва непрекъснато по площадите из цяла Германия в кампанията си за изборите на 24 септември, които всички очакват да спечели.\r\n\t \r\n\tДве години след като отвори границите на Германия за кандидатите за убежище, за да се предотврати надвиснало според нея хуманитарно бедствие, заради което популярността й рязко спадна, Меркел успя да се измъкне от най-дълбоката дупка на политическата си кариера. Много са факторите за това завръщане. Но малко от тях са толкова важни като умението й да преобърне темата за бежанската криза по начин, приемлив за повечето германци, независимо дали приемаха или осъждаха действията й през 2015 г.\r\n\t \r\n\t\"Меркел не се обявява за отворени граници, а това пасва идеално с настроението в страната\", заяви Робин Александър, автор на бестселър за политиката на германското правителство към бежанската криза. \"Много хора харесват образа на Германия като модел на хуманна добродетелност. Същевременно те знаят, че страната не може да продължи да приема бежанци като преди. Именно това са чувствата, върху които Меркел въздейства.\"\r\n\t \n\n\r\n\tКъм края на 2015 г. 890 хиляди кандидати за убежище влязоха в Германия, много от тях без редовни лични документи, и натовариха местните общности.\r\n\t \r\n\tДействията на Меркел разделиха Европа и доведоха до засилване на антиимгрантските настроения. Твърдо дясната партия \"Алтернатива за Германия\" може да влезе в парламента за първи път. Година след решението на Меркел и след поредица от неголеми нападения в Германия от ислямистки радикали, рейтингът й на одобрение спадна с 30 пункта на 45 процента и се поставяше въпросът дали тя трябва да се кандидатира отново за канцлер.\r\n\t \r\n\tНо днес 63 процента от германците казват, че тя се справя добре с работата си, според изследване на фондацията Бертелсман, а 59 процента смятат, че страната се движи в правилна посока. \"Пътят беше дълъг и труден, но стигнахме до момент, в който бежанският въпрос вече не е негатив за Меркел в предизборната кампания\", заяви неин висш съветник.\"Без алтернатива\"\r\n\t \r\n\tМеркел беше подпомогната от външни събития като гласуването във Великобритания за излизане от ЕС и изборната победа на Доналд Тръмп в САЩ - и двете събития подсилиха представата за нея като за гарант на стабилност.\r\n\t \r\n\tРешението на Македония в началото на 2016 г. да затвори границата си с Гърция спря притока на бежанци и натискът върху Германия спадна. А и в страната не се стигна до големи ислямистки нападения - нещо, което би могло да отблъсне избиратели. От съществено значение е и умението на Меркел да напипва пулса на германците.\r\n\t \r\n\tНа много от публичните си прояви тя е посрещана и от антиимигрантски демонстранти, които се опитват да прекъсват речите й с освирквания и скандирания \"Меркел да си ходи!\"\r\n\tВ Щайнхуд жена носеше плакат, на който ръцете на Меркел, изобразяващи ромб, са върху германското знаме с обагрена от кръв дупка от куршум по средата. \"Предлагам ви терор, смърт и хаос\" - гласеше текст върху плаката.\r\n\t \r\n\tНо десетината протестиращи бяха изтласкани от привържениците, които аплодираха посланията й.\r\n\t \r\n\t\"Не знам дали е имало друг начин за справяне с бежанската криза. Тези бежанци трябваше да отидат някъде\", каза Вили Кордес, на 70 години, който ръководи фирма за отпушване на канализации в съседно селище. \"Не вярвам, че някой друг би се справил по-добре.\"\r\n\t \r\n\tВ нейна полза за изборите работи фактът, че много от другите основни политически партии в Германия, включително левоцентристката Социалдемократическа партия, ръководена от съперника й Мартин Шулц, подкрепят политиката й на отворени врати.\r\n\t \r\n\t\"Алтернатива за Германия\" - чиято предизборна платформа е расово обагрена и това отблъсна някои избиратели - бележи най-високите рейтинги след 2016 г. Една от основните партии, предложила твърдолинейна алтернативна политика, е посестримата на ХДС на Меркел, баварският Християнсоциален съюз. Глас за ХСС е равносилен на глас за Меркел.Мръсна работа\r\n\t \r\n\tКлючов фактор зад новия възход на Меркел е намаляването на кандидатите за убежище, идващи в Германия. Около 280 хиляди пристигнаха през 2016 г., а тази година се очакват още по-малко.\r\n\t \r\n\tМеркел си приписва заслугите за това, като изтъква сделката, за която посредничи между ЕС и Турция и която предвижда Анкара да намали броя на мигрантите, преминаващи през турска територия.\r\n\t \r\n\tНо критици казват, че затварянето на балканските граници - което Меркел публично разкритикува - е истинската причина. Някои виждат паралели с поведението й по време на финансовата криза в еврозоната, когато президентът на Европейската централна банка Марио Драги обеща да направи \"каквото трябва\", за да опази единната валута, и й позволи да води твърда политика към страни от зоната като Гърция, без да се притеснява от последиците.\r\n\t \r\n\tВ бежанската криза страни като Македония, Турция и Унгария бяха тези, които блокираха пътя на бежанците, и така свършиха \"мръсната работа\" на Меркел и й съдействаха да опази имиджа си на загрижен лидер, който помага на хора, бягащи от война.\r\n\t \r\n\tПодходът помогна на Меркел да разшири своя контрол над политическия център. Някои десни избиратели може и да са избягали при \"Алтернатива за Германия\", но анкетите показват, че млади избиратели от градовете, които традиционно клонят наляво, ще запълнят празнината.\r\n\t \r\n\tГерманската икономика е достатъчно силна да поеме притока на бежанци без големи сътресения в обществото. Като реакция на нацисткото си минало Германия се прояви като по-отворена, по-толерантна страна в кризата, отколкото мнозина очакваха. Анкета от този месец постави тероризма начело на страховете на германците. Но според друго проучване за \"Билд\" те не смятат за приоритет намаляването на имиграцията.\r\n\t \r\n\t\"Германците са удивително глобални, либерални и отворени към света\", казва Мено Смид, шеф на института за приложни социални науки Инфас, който публикува проучване миналия месец, показващо широко приемане на бежанците в Германия. \"Ние сме печелившите от глобализацията. Икономическите фактори, довели до избирането на Тръмп, просто не съществуват.\"", "date": "2017.09.11", "title": "Меркел и бежанците: как германската лидерка се измъкна от политическата бездна"}
{"url": "http://www.mediapool.bg/snimka-na-avstraliyskiya-premier-s-bira-i-bebe-v-raka-razbuni-sotsialnite-mrezhi-news269074.html", "text": "Снимка на австралийския премиер Малкълм Търнбул, който държи внучката си в една ръка и бира в другата, предизвика смесени реакции, съобщи ДПА.\r\n\tВчера Търнбул пусна във Фейсбук снимка как държи внучката си и бирата на футболен мач в Сидни.\r\n\t\"Срамота е да държиш дете и алкохол\", написа потребителката Мардж Уокър в отговор на поста, който Търнбул нарече \"Мултитаскване на мача\".\r\n\t\"Да учиш децата да пият бира на мача от ранна възраст. Страхотен родител, няма що\", написа друг потребител.\r\n\tДруг пост, който впоследствие бе изтрит, критикува Търнбул, че \"държи и бебе, и бира\" и казва, че е \"отвратителна гледката на хора, издишващи алкохолни пари върху бебето\".\n\n\r\n\tМного други обаче защитават премиера под този негов пост, който вече е събрал 19 000 лайка и над 1800 коментара.\r\n\t\r\n\t\"Виждам дядо, който прекарва приятен момент с внучето си на мач. Ето това е австралийско\", написа Алма Андерсън.\r\n\tТърнбул защити поста си. \"Мисля, че опираме до пощуряването на социалните медии, когато човек вижда такива неща. Ако човек се чувства добре в кожата си и се държи естествено, няма нужда да прави друго\", каза той за радио Трипъл Ем в Сидни днес.\r\n\tПарламентаристи, включително лидерът на опозицията Бил Шортън, също защитиха премиера.\r\n\t\"Открих нещо, по което Малкълм и аз сме н едно мнение. Това са глупости. Оставете го да бъде дядо\", написа Шортън в Туитър.\r\n\t\"Мисля, че е важно да кажем, че Австралия не е страна на детегледачки. Няма нищо нередно човек да държи внучката си в една ръка и бира в другата\", каза сенаторът от управляващата\r\n\tАвстралийска либерална партия Джеймс Патерсън на журналисти в Канбера.", "date": "2017.09.11", "title": "Снимка на австралийския премиер с бира и бебе в ръка разбуни социалните мрежи"}
{"url": "http://www.mediapool.bg/21-t-yaychen-zhaltak-sas-samnitelen-proizhod-e-spryan-ot-prodazhba-news269075.html", "text": "Звеното Фискален контрол\" е пресекло опит за продажбата на територията на България на 21 тона течен яйчен жълтък без сертификат, съобщиха от Националната агенция по приходите \r\n\tПри проверка на товарния камион, превозващ стоката, данъчните са установили, че липсват документи за произхода и годността на жълтъка.\r\n\tФискалните агенти са са пломбирали камиона и са сигнализирали служители на Българската агенция по безопасност на храните чрез Междуведомствения координационен център за противодействие на контрабандата и контрол на движението на рискови стоки и товари на ГДБОП. Заради липсата на сертификат, здравните инспектори са наложили възбрана на стоката, се казва в съобщението.\r\n\tВъпреки, че яйчният жълтък не попада в Списъка на стоки с висок фискален риск, звеното за фискален контрол в НАП следи движението на тази стока на територията на страната след оповестяването на случаи на заразени яйца в търговската мрежа в Западна Европа.\r\n\tОт началото на 2017 г. фискалните агенти на НАП са извършили 201 000 проверки на транспортни средства, като на близо 64 000 са поставени технически средства за контрол. В резултат на извършените контролни действия са наложени 1100 обезпечения, за да се избегне отклонение от облагане, допълват от НАП.", "date": "2017.09.11", "title": "21 т яйчен жълтък със съмнителен произход е спрян от продажба"}
{"url": "http://www.mediapool.bg/yunker-shte-predstavi-vizhdaniyata-si-za-badeshteto-na-es-v-sryada-news269079.html", "text": "Председателят на Европейската комисия Жан-Клод Юнкер ще представи пред Европейския парламент в Страсбург в сряда вижданията си за бъдещето на ЕС. Очаква се той да очертае петте възможности, залегнали в Бялата книга за развитието на Общността в следващите години, предаде БТА от Брюксел.\r\n\t \r\n\tВ речта си за състоянието на Съюза Юнкер ще отчете постиженията на ръководената от него комисия до средата на мандата. Председателите на политическите групи в ЕП ще посочат основните задачи до следващите избори за евродепутати през юни 2019 година.\r\n\t \r\n\tУтре ЕП ще обсъди доклад за мерките за осигуряването на доставките на газ. Държавите от ЕС, изпитващи недостиг при снабдяването, следва да могат да разчитат на помощ от съседните страни по силата на нови европейски правила. Новите правила ще бъдат обсъдени и гласувани утре от евродепутатите. Занапред всяка държава от ЕС, която изпитва затруднения при снабдяването с газ, ще може да съобщи на другите страни от Общността и така ще си осигури помощ, за да избегне недостиг. Новите правила се очаква да влязат в сила преди настъпването на зимата.\r\n\t \r\n\tСъщо утре евродепутатите ще се запознаят с доклад за контрола на износа на оръжия. В сряда те ще приемат резолюция за разширяване на списъка с изискванията за износ, сред които са оценка дали дадена сделка може да доведе до корупция. Правилата предвиждат налагане на наказания на държавите от ЕС, които не изпълняват общото решение.\r\n\t \r\n\tДържавите от ЕС са вторият най-голям износител на оръжия в света (26 на сто) след САЩ (33 на сто) и преди Русия (23 на сто), се посочва в съобщение на ЕП. Между 2012 и 2016 г. износът на тежко въоръжение, например ракети, военни самолети и подводници, достигна най-големия обем след края на Студената война, се посочва в текста.\r\n\t \n\n\r\n\tВъв вторник ЕП ще разисква обстановката в Северна Корея след поредицата ракетни изпитания от режима в Пхенян. Миналата година ЕП прие резолюция, в която осъди ядрените опити и призова Северна Корея да се въздържа от по-нататъшни провокативни действия, като се откаже от своите програми за ядрени и балистични ракети.\r\n\t \r\n\tУтрешната програма предвижда още върховният представител на ЕС за външната политика и сигурността Федерика Могерини да запознае ЕП с усилията за спирането на миграционните потоци към Европа през Средиземно море. Допълнителните мерки, които се обсъждат, включват повишаване на сътрудничеството със страни от Африка за по-добра охрана на границите, преразглеждане на европейското законодателство за миграцията и правото на убежище, и усилията за стабилизиране на Либия. ЕП отчита, че миналата година до италианските брегове са достигнали 181 436 мигранти, а от началото на тази година са дошли още 99 742 души. По данни на Международната организация по миграция тази година 2537 души са загинали в опит да пресекат Средиземно море.\r\n\t \r\n\tВъв вторник следобед евродепутатите ще обсъдят с Могерини бъдещето на Турция в Европа, продължаващото влошаване на положението с върховенството на закона там, правата на човека и свободата на медиите. Очаква се на пленарната си сесия през октомври ЕП да приеме резолюция по тези въпроси. През юли евродепутатите призоваха ЕК и правителствата в ЕС незабавно официално да замразят преговорите с Анкара за присъединяване, ако Турция извърши предвидените промени в своята конституция, залегнали в отминалия референдум.\r\n\t \r\n\tДневният ред на ЕП за четвъртък предвижда ЕК да представи оценката си по проекта за разширяването на газопровода \"Северен поток\". Газопроводът осигурява преноса на газ от Русия към Германия.", "date": "2017.09.11", "title": "Юнкер ще представи вижданията си за бъдещето на ЕС в сряда"}
{"url": "http://www.mediapool.bg/podgotvyanata-reforma-v-telk-otnovo-provokira-naprezhenie-news269080.html", "text": "Подготвяната от управляващите реформа в медицинската експертиза на трудоспособността и инвалидните пенсии отново е източник на напрежение сред лекари и хора с увреждания. Философията на промените, , когато социален министър бе Ивайло Калфин, е занапред експертизата на трудоспособността да се прави от две комисии, а не както досега – от една.\r\n\tИдеята е медицинската експертиза, която се прави от сегашните трудово-експертни лекарски комисии (ТЕЛК), вече да не води след себе си автоматично до отпускането на пенсии и други социални придобивки. Вместо това, втора - социална комисия към НОИ, ще преценява дали и какви социални придобивки да бъдат отпуснати на конкретния човек, според това дали може да работи или не.\r\n\tВторите комисии към НОИ ще работят въз основа на документите, издадени в рамките на медицинската експертиза, като по преценка ще могат да изискват повтаряне или извършване на допълнителни изследвания.\r\n\tПаралелно с това трябва да бъде променен и списъкът със заболяванията, за които сега се присъжда процент намалена работоспособност, който според специалисти е раздут и от него могат да бъдат извадени определени заболявания.\r\n\tКакто и при предишния кабинет, и сега обсъжданите на ниво работна група промени, са източник на сериозно напрежение сред лекари и хора с увреждания, като основните притеснения са, че главната идея на реформата е чисто и просто да намали броя на отпусканите инвалидни пенсии.\n\n\r\n\t\r\n\tТази позиция споделя д-р Боряна Холевич, председател на Сдружението на лекарите от ТЕЛК в София, която участва в работната група. Пред Mediapool тя коментира, че обсъжданите в момента текстове на практика лишават част от хората от инвалидна пенсия като те ще бъдат насочвани към бюрата по труда, но без гаранции, че това ще им осигури заетост.\r\n\tПо думите й инвалидна пенсия ще се отпуска при 100% инвалидност, докато хората с остатъчна работоспособност ще бъдат насочвани от новите комисии за експертиза на работоспособността в НОИ към Агенцията по заетостта за намиране на работа или включване в обучение, за рехабилитация или към Агенцията за социално подпомогане за отпускане на помощи или социални услуги.\r\n\t“Естествено, след като работодател на тези комисии ще е НОИ, в масовия случай при запазена остатъчна работоспособност хората ще бъдат изпращани в Агенцията по заетостта и пенсия няма да се отпуска“, смята Холевич.\r\n\tПо думите й така хората с намалена работоспособност под 100% постепенно ще губят инвалидните си пенсии при поетапното им явяване за преосвидетелстване пред новите две комисии.\r\n\tХолевич коментира, че това ще остави хора с увреждания без доход за продължителен период от време, докато им се намери работа. Същият проблем възниква и ако бъде насочен към рехабилитация, защото докато тя трае, човекът ще е без доход.\r\n\t“Съгласна съм, че вместо да се отпускат минимални пенсии за хората с увреждания, те трябва да бъдат интегрирани в обществото. Интеграцията обаче означава осигуряване на специализирано обучение за придобиване на специфични умения, осигуряване на достъпна среда и комфорт, и най вече осигуряване на приспособени работни места, съобразени със специфичните увреждания“, коментира Холевич.\r\n\tСпоред нея е недопустимо инвалидната пенсия да бъде отнемана, без всички тези условия да са изпълнени преди това.\r\n\tТя даде пример, че като лекар трудно би се произнесла, че един човек със сърдечно-съдово заболяване може да работи каква да е работа, тъй като определени натоварвания, нощни дежурства и др. не са подходящи и могат да доведат до инфаркт.\r\n\t\r\n\tТя коментира, че идеята да се отнема пенсията в случаите, когато хората с увреждания получават доходи от трудова дейност е в противоречие с основни закони, в това число и конституцията, където правото на обществено осигуряване е отделно конституционно право от правото на труд и упражняването им никъде не е поставено в зависимост едно от друго.\r\n\tОсвен това Холевич коментира, че би било дискриминация да се се отнема инвалидната пенсия на работещите хора с увреждания, при положение, че се допуска хората с пенсии за стаж и възраст да получават пенсия и да работят едновременно.\r\n\t\r\n\tПаралелно с това лекарите, работещи в ТЕЛК, предлагат и промяна в списъка на заболяванията, които подлежат на освидетелстване. Така например те препоръчват да не се дава намалена работоспособност за заболявания, протичащи с продължителни ремисии и обостряния като например пиелонефрит (възпаление на бъбреците). При такива заболявания човек може да ползва до месец болничен лист и след това да е напълно работоспособен.\r\n\tПромяната в списъка на заболяванията обаче ще се прави от друга работна група, като не е ясно кога ще бъде завършен, обяви Холевич.\r\n\tСега освидетелстването за доста широк кръг заболявания автоматично отваря врата на хората с определен процент намалена работоспособност към различни социални придобивки като инвалидна пенсия, карта за градски транспорт, целеви помощи за телефон, отопление, балнеолечение, за покупка и приспособяване на лек автомобил и др. Сега освен хората с физически увреждания, на освидетелстване подлежат и хора със сърдечно-съдови заболявания, онкологични заболявания, диабет и др.\r\n\tИначе процентът на хората с увреждания в България е около средния за останалите европейски страни и  е причина за големия брой инвалидни пенсии и разходите за тях, а напълно законовата възможност за отпускането им.\r\n\tЗа миналата година, по данни на НОИ 507 569 души получават инвалидна пенсия и още 337 776 добавка за инвалидност към основната пенсия до 35 лева месечно.", "date": "2017.09.11", "title": "Подготвяната реформа в ТЕЛК отново провокира напрежение"}
{"url": "http://www.mediapool.bg/sasht-razprostraniha-korigirana-proektorezolyutsiyata-za-sanktsii-sreshtu-phenyan-news269082.html", "text": "САЩ разпространиха в неделя вечер на 14-те си партньори от Съвета за сигурност на ООН променен текст на резолюция, предвиждаща налагането за осми път на строги санкции на Северна Корея заради поредния й ядрен опит, предаде Франс прес, като се позова на дипломати. САЩ искат документът да бъде гласуван този следобед.\r\n\t \r\n\tСпоред дипломатите в него се предвижда прогресивно ембарго върху петрола, предназначен за Пхенян, а не пълно и незабавно ембарго, както се предвиждаше в първи проект на резолюция, предложен в сряда от САЩ.\r\n\t \r\n\tВ изменения текст се предвижда и забрана за страните членки на ООН да внасят севернокорейски текстил, както искаше Вашингтон.\r\n\t \r\n\tВ замяна на това обаче, според дипломатите, след трудни преговори, водени в продължение на 4 дни с Пекин и Москва, САЩ са смекчили тона в проекта на резолюцията относно положението на командированите севернокорейски работници и относно инспекциите, ако се налага и със сила, на кораби, заподозрени, че транспортират забранени товари, попадащи в обхвата на резолюциите на ООН.\n\n\r\n\t \r\n\tСред другите отстъпки, направени от Вашингтон, е, че в текста не се предвижда вече замразяване на авоарите на севернокорейския лидер Ким Чен-ун. Китай и Русия, според дипломати, са се противопоставили на тази идея.\r\n\t \r\n\tДосега Съветът за сигурност на ООН прие седем пакета от санкции срещу Пхенян заради ядрените му опити и изпитанията му на балистични ракети.", "date": "2017.09.11", "title": "САЩ разпространиха коригирана проекторезолюцията за санкции срещу Пхенян"}
{"url": "http://www.mediapool.bg/navalni-zaplashi-s-obsht-boikot-na-prezidentskite-izbori-ako-ne-go-dopusnat-do-tyah-news269083.html", "text": "Руският опозиционер Алексей Навални обеща пред шефовете на свои структури из регионите на страната да организира общ бойкот на президентските избори догодина, ако не бъде допуснат до надпреварата за висшия пост, съобщава \"Независимая газета\", цитиран от Би Би Си.\r\n\t \r\n\tОбщественото мнение трябва да се обработи така, че хората сами да настояват Навални да бъде регистриран като кандидат-президент - това е разпоредил опозиционерът на своите щабове. Според него за кампанията му вече знаят 60 на сто от хората в Русия.\r\n\t \r\n\tТази оценка е твърде оптимистична, смята обаче политологът Константин Калачов. \"Видях редица регионални анализи, там имаше други данни\", казва той, но признава, че Навални става все по-известен в руската провинция. Стратегията с бойкот според експерта е нещо очаквано, но и властите в Русия очаквано не се страхуват от нея.\r\n\t \r\n\tЦифрите, огласени от Навални, изглеждат внушително. Но дори да е информирал за своята кампания 60 на сто от жителите на Русия, първо, едва ли ще може да мобилизира всички тях, и второ, останалите 40 на сто или изобщо не се интересуват от политика, или подкрепят само Путин, коментира аналитикът Алексей Макаркин.\n\n\r\n\t \r\n\tДори ако тези 60 на сто подкрепят регистрацията му като кандидат, повечето от тях нямат готовност за никакви усилия в тази насока. Отношението им е следното: с Навални - хубаво, без него - пак добре, смята наблюдателят. Намерението на Навални с обществен натиск да принуди властта да го регистрира за изборите, според Макаркин, е \"логично, но неосъществимо\".", "date": "2017.09.11", "title": "Навални заплаши с общ бойкот на президентските избори, ако не го допуснат до тях"}
{"url": "http://www.mediapool.bg/politikata-na-makron-e-vredna-za-bulgaria-obyavi-radan-kanev-news269076.html", "text": "\"Европейската политика на Макрон е откровено враждебна на българския национален интерес, а заявката му в Гърция свидетелства за тежък провал на българската дипломация в Евксиноград“, коментира в профила си във Фейсбук зам.-председателят на \"Демократи за силна България“ (ДСБ) Радан Кънев.\r\n\tНа 25 август френският президент Еманюел Макрон бе на посещение у нас, по време на което той представи предложението си за въвеждане на нови правила за командироване на работници в ЕС, така че да не се създава социален дъмпинг от страна на служителите на по-бедните държави в съюза. България пък поиска подкрепа за присъединяване към предверието на еврозоната ЕRM II и за Шенген.\r\n\tСпоред Радан Кънев обаче скорошното посещение на френския президент в Гърция е показало, че варненската дипломация на България се е провалила. В Атина Макрон представи идеите си за по-тясна интеграция в еврозоната и настоя валутният съюз да има общ бюджет. Според лидера на тъмносините обаче това са сигнали в посока към \"Европа на две скорости.“  \r\n\t\"Шумното посещение на Макрон в Атина показа колко \"успешна\" е била визитата му във Варна, особено за България. Акцентите:\r\n\t1) Политическо лидерство, бюджет и парламент на Еврозоната, т.е. не просто \"Европа на две/много скорости\", а същинска Европа и някакви периферии.\n\n\r\n\t(При избор на парламент на Еврозоната, който гласува истински бюджет и избира изпълнителни органи, значението на Европейския парламент ще е колкото на интерпарламентарната асамблея по франкофония...)\r\n\t2) Социална и данъчна хармонизация на ЕС като синоним на \"солидарност\", т.е. политика за изравняване на политически контролираните доходи (не всички!), социалните стандарти и данъците по тези на богатите социални държави.\r\n\t(Това не просто ще фалира държавите от Централна и Източна Европа, но по всяка вероятност ще фалира и целия ЕС, в отчаян опит да съхрани един демографски изчерпан социален модел)\r\n\t3) Нито дума за интеграцията на Република Македония. НИТО ДУМА. И това в държавата, от която фактически зависи приемането на Скопие в НАТО и ЕС.\r\n\tТочки 1) и 2) са политически табута за България, всичко, срещу което трябва да се борим в политиката си като член на ЕС. Точка 3) е националният ни свръхприоритет и ключ към сигурността на Балканите за десетилетия напред“, коментира Радан Кънев.\r\n\tТой подчертава, че е \"категоричен привърженик“ на Единна Европа, а не на \"разделена на три скорости и два парламента, три бюджета и шест изпълнителни органа“.\r\n\t\"Смятам, че Макрон, ако бъде укротен и вкаран в релси, е шанс в тази посока“, допълва още зам.-председателят на ДСБ.", "date": "2017.09.11", "title": "Политиката на Макрон е вредна за България, обяви Радан Кънев"}
{"url": "http://www.mediapool.bg/klintan-zayavi-che-poveche-nyama-da-se-kandidatira-za-politicheski-postove-news269072.html", "text": "Бившият държавен секретар на САЩ Хилари Клинтън заяви, че повече няма да се кандидатира за политически постове, но планира да остане ангажирана в политиката, съобщи ДПА.\r\n\t \r\n\tКлинтън, която загуби президентските избори миналата година от Доналд Тръмп, беше интервюирана от Си Би Ес преди излизането утре на новата й книга \"Какво се случи\", в която анализира предизборната кампания.\r\n\t \r\n\tБившата първа дама посочи, че няма да се стреми към президентската номинация на демократите през 2020 г., но няма да се откаже от политиката, защото смята, че бъдещето на страната е заложено на карта.\n\n\r\n\t \r\n\tКлинтън разказва за основните моменти от кампанията, включително за решението на тогавашния директор на ЦРУ Джеймс Коми да поднови разследването за личния й сървър за имейли, докато беше държавен секретар, което според нея й е струвало изборите. \r\n\t \r\n\tТя признава също, че е водила кампанията си по начин, който не е отговарял на настроенията в страната.\r\n\t \r\n\t\"Разбирах, че има много гневни американци заради финансовата криза, имаше и много омраза. Знаех това. Но вярвах, че е мой дълг да опитам да предложа решения, а не да го раздувам\", каза Клинтън. \r\n\t \r\n\tТя отчита това като грешка, защото \"явно хората очакваха от мен да споделя гнева им\". \r\n\t \r\n\tКлинтън заяви, че Тръмп, бивша реалити звезда, е признал, че да си президент е по-тежко, отколкото си е мислил, че ще бъде. \"Така е, защото това не е шоу. А реалност\", добави Клинтън.", "date": "2017.09.11", "title": "Клинтън заяви, че повече няма да се кандидатира за политически постове"}
{"url": "http://www.mediapool.bg/mihail-saakashvili-se-varna-v-ukraina-kato-preseche-granitsata-nezakonno-news269084.html", "text": "Бившият губернатор на Одеска област в Украйна и бивш президент на Грузия Михаил Саакашвили, който вчера незаконно премина полско-украинската граница, пристигна в град Лвов, съобщи ТАСС. Пристигането му беше предавано пряко на страницата му във Фейсбук. По улиците на града Саакашвили беше приветстван с възгласи \"Добре дошли в Лвов\", \"Слава на Украйна\", \"Ура, Миша\".\r\n\t \r\n\tСнощи Саакашвили и стотици негови привърженици пробиха кордона на правоохранителните органи на на КПП \"Шегини\" и проникнаха на територията на Украйна.\r\n\t \r\n\t\"Саакашвили, заедно с негови активисти, които буквално го носеха на ръце, проникна на територията на Украйна\", заяви неговият съюзник и депутат в украинския парламент Юрий Деревянко.\r\n\t \r\n\tЗаместник-началникът на службата за гранична охрана на Украйна Олех Слободян съобщи във \"Фейсбук\", че е имало ръкопашен бой между силите за сигурност и поддръжниците на Саакашвили, предаде ДПА. При инцидента са били ранени 12 полицаи и петима граничари.\r\n\t \r\n\tСлед като пресече границата, Саакашвили заяви, че заедно с с придружаващите го депутати смята да отиде в Лвов, където да вземе решение за по-нататъшните си действия по защита на правата си в Украйна. По думите на Саакашвили печат в паспорта му поставили \"подкрепящи го хора\", макар той сам да планирал да представи документите си, но не му дали възможност да го стори.\n\n\r\n\t\r\n\tПрез юли украинският президент Петро Порошенко отне украинското гражданство на Саакашвили. Бившият губернатор на Одеска област нарече този ход незаконен и се зарече, че ще се завърне в Украйна да го оспори, но украинските власти предупредиха, че няма да го допуснат на украинска територия.\r\n\t\r\n\tВ понеделник те обещаха да търсят съдебна отговорност от хората, помогнали на Саакашвили да се върне в Украйна, превземайки със сила граничен пост. Киев съзря в това \"атака\" срещу правителството.\r\n\t \r\n\t\"Това не е само нарушение на закона. Това е началото на атака срещу украинската държава, опит за дестабилизиране\" на страната, бездруго обременена от въоръжения конфликт с проруските сепаратисти в източните райони, заяви във Фейсбук премиерът Володимир Гройсман.\r\n\t \r\n\t\"Всеки участвал в силовото преминаване на границата и нападението срещу граничарите ще бъде идентифициран и наказан по закона\", увери във Фейсбук вътрешният министър Арсен Аваков, според когото случаят е \"оскърбление\" за страната.\r\n\t \r\n\tПолицията започна разследване за незаконно преминаване на границата - престъпление, което се наказва със затвор до пет години, посочи Аваков.\r\n\t \r\n\tХаризматичен реформатор, дошъл на власт в Грузия след \"революцията на розите\" от 2008 г., Саакашвили управлява близо десетилетие. Критикуван заради авторитарния си стил и най-вече заради безславната война с Русия през 2008 г., той е издирван днес от грузинското правосъдие за \"злоупотреба с власт\", но твърди, че това обвинение е политически мотивирано.", "date": "2017.09.11", "title": "Михаил Саакашвили се върна в Украйна като пресече границата незаконно"}
{"url": "http://www.mediapool.bg/23-godishna-kritichka-na-tramp-s-politicheski-ambitsii-e-novata-mis-sasht-news269081.html", "text": "Двадесет и три годишната Кара Мунд, която е Мис Северна Дакота и която разкритикува американския президент Доналд Тръмп за намерението му да изтегли страната от Парижкото споразумение за климата, спечели титлата Мис САЩ, предаде Асошиейтед прес.\r\n\t \r\n\tСъстезанието се състоя снощи в курорта Атлантик сити в щата Ню Джърси. Претендентките бяха 51. Победителката живее в град Бисмарк в Северна Дакота. В интервю преди финала тя определи решението на Тръмп за климатичното споразумение като погрешно и каза, че има доказателства, че климатът се променя и че САЩ трябва да са на масата на преговорите по климатичните въпроси.\r\n\t \r\n\tКара Мунд сподели също, че целта й е да бъде първата жена, избрана за губернатор на Северна Дакота. Тя заяви, че иска да има повече жени на всички нива в правителството.\r\n\t \r\n\tПодгласнички на красавицата бяха Мис Мисури Дженифър Дейвис, Мис Ню Джърси - Кейтлин Шофел, Мис Окръг Колумбия Бриана Кинси и Мис Тексас Маргана Ууд.\r\n\t \n\n\r\n\tСтихиите Харви и Ирма присъстваха образно казано на финала на състезанието. Мис Флорида Сара Чжън отправи послание за солидарност към жителите на щата си, ударен от урагана вчера. Мис Тексас Маргана Ууд пък благодари на родния си град Хюстън, излъчил я на финала на конкурса. Градът беше наводнен от урагана Харви и Маргана Ууд изрази солидарност с пострадалите.", "date": "2017.09.11", "title": "23-годишна критичка на Тръмп с политически амбиции е новата Мис САЩ"}
{"url": "http://www.mediapool.bg/uraganat-irma-otslabna-no-milioni-amerikantsi-bedstvat-news269061.html", "text": "Ураганът Ирма отслабна до първа категория с достигането на района на Тампа Бей във Флорида, съобщи Асошиейтед прес.\r\n\tСтихията връхлетя в неделя южния американски щат като повали строителни кранове и изтръгна покриви на постройки. В резултат над 3 милиона потребители във Флорида са останали без електричество, по данни на местните електроенергийни оператори, съобщи Ройтерс. Милиони други са заплашени от прекъсване на тока и пълното възстановяване на електрозахранването може да отнеме седмици.\r\n\tЗаради приливните вълни много улици в Маями са наводнени.\r\n\tСкоростта на ветровете на Ирма вече е спаднала до 135 км/час, като се очаква те да отслабнат още повече. Окото на стихията се намира на около 40 км североизточно от Тампа и се придвижва на север-североизток с около 24 км/час.\r\n\t\n\n\r\n\tПо-рано президентът на САЩ Доналд Тръмп обяви цялата територия на Флорида за зона на най-голямо природно бедствие, по предложение на губернатора на щата Рик Скот.\r\n\tТова решение позволява незабавно изпращане на федерални средства в помощ на пострадалите от урагана Ирма и заплащане на извънредния труд на държавните служители, заяви губернаторът.\r\n\tТръмп нарече урагана Ирма\"огромно чудовище\" и обяви, че \"много скоро\" ще посети пострадалия от стихията щат, съобщиха Франс прес и Ройтерс.\r\n\t\"Надявам се, че няма да има много хора по пътя на урагана. Ние се опитахме да предупредим всички и повечето са заминали\", заяви Тръмп при завръщането си в Белия дом от президентската резиденция \"Кемп Дейвид\" в щата Мериленд, където прекара уикенда.\r\n\tВицепрезидентът Майк Пенс заяви пред журналисти, че президентът е \"дълбоко обезпокоен\" от последиците от урагана и е заявил на екипа си, че иска да отиде в щата колкото е възможно по-скоро.\r\n\tГубернаторът на Флорида Рик Скот съобщи, че държавният глава е утвърдил предложението му за обявяването на щата на зона на най-голямо природни бедствие за броени часове. \"Ясно е, че цялата страна е солидарна с Флорида в този момент, когато ураганът Ирма бушува в нашия щат. Знам, че хора от всички краища на света искат да помогнат и да подкрепят Флорида\", добави губернаторът.\r\n\tУраганът предизвика приливни вълни с височина 2.1 метра по крайбрежието на курортния град Нейпълс, съобщи Националният център по ураганите. По негови данни, покачването на водата е станало бързо и равнището от над два метра било достигнато за 90 минути.\r\n\t\r\n\tСпоред изчисления на частното метеорологическо дружество Акюуедър (Accuweather)ураганите Ирма и Харви ще струват 290 милиарда долара или 1.5 процентни пункта от брутния вътрешен продукт (БВП) на САЩ, съобщи Франс прес.\r\n\t\"Оценките за щетите от Ирма се очаква да достигнат около 100 милиарда долара, което го прави един от най-скъпите урагани в историята\", изтъкна президентът и основател на дружеството Джоел Майерс.\r\n\tСпоред него това се равнява на половин процентен пункт от американската икономика.\r\n\t\"Изчислихме, че ураганът Харви е най-скъпото природно бедствие в историята на Съединените щати - 190 милиарда евро, или 1 процентен пункт от БВП\" на САЩ, допълни той.\r\n\tЗаедно двете бедствия ще отнемат 1.5 процентни пункта от БВП, колкото е предвиденият икономически растеж между средата август и края на годината.\r\n\tДружеството е съставило впечатляващ списък с причините за тези огромни загуби: спиране на предприятия, нарастваща безработица през идните седмици и дори няколко месеца, унищожени инфраструктури, което освен това забавят и транспорта, земеделски загуби, сред които реколтата от памук, но и 25 процента от портокаловата реколта, което ще се отрази на потребителските цени, ще поскъпнат и автомобилните горива, горивото за отопление и керосина, ще има щети по колите, къщите, антиките и предмети на изкуството.\r\n\tСамо част от загубите ще бъдат покрити от застрахователите, подчертава Джоел Майерс.\r\n\tПовече обаче няма да бъдат покрити, например разходите на милиони хора, принудени да се евакуират.", "date": "2017.09.11", "title": "Ураганът Ирма отслабна, но милиони американци бедстват"}
{"url": "http://www.mediapool.bg/kitai-planira-da-spre-benzinovite-i-dizelovite-koli-news269062.html", "text": "Китай се присъедини към Франция и Великобритания, обявявайки планове да сложи край на продажбите на бензинови и дизелови автомобили, съобщи Асошиейтед прес.\r\n\t \r\n\tКитайското министерство на промишлеността разработва график за спиране на производството и продажбата на коли с традиционно гориво и ще насърчи развитието на електрическата технология, съобщиха днес държавни медии, цитирайки представител на правителството.\r\n\t \r\n\tЦелева дата не се посочва, но Пекин засилва натиска върху автомобилопроизводителите да ускорят разработването на електромобили.\n\n\r\n\t \r\n\tКитай е най-големият в света пазар по брой продадени автомобили, което придава на всяка промяна в политиката му огромно значение за глобалната индустрия, отбелязва АП.\r\n\t \r\n\tПекин подкрепя електрическите разработки с милиарди долари субсидии за изследвания и стимули за купувачите, но преминава към квотна система, която ще прехвърли финансовата тежест върху автомобилостроителите.\r\n\t \r\n\t \r\n\tСпоред предложените квоти електрическите и хибридните бензиново-електрически превозни средства трябва да съставляват 8 процента от продукцията на всеки автомобилопроизводител догодина, 10 процента през 2019 година и 12 процента през 2020 година. Онези, които не успеят да изпълнят целта си, могат да си купуват кредити от конкуренти с излишък.", "date": "2017.09.11", "title": "Китай планира да спре бензиновите и дизеловите коли"}
{"url": "http://www.mediapool.bg/rafael-nadal-specheli-otkritoto-parvenstvo-na-sasht-news269063.html", "text": "Испанският тенисист Рафаел Надал спечели Откритото първенство на САЩ за трети път. Той 1 победи на финала Кевин Андерсън с 6:3, 6:3, 6:4 за 2 часа и 27 минути.\r\n\t \r\n\tИспанецът игра на много високо ниво през целия двубой и не остави никакво съмнение в превъзходството си. \r\n\t \r\n\t203-сантиметровият южноафриканец опита да се противопостави, но нямаше никакви шансове. Андерсън, който е 32-и в света, обаче трябва да е горд с представянето си, след като за първи път игра на финал от Големия шлем.\n\n\r\n\t \r\n\tТова е пета титла за Надал от началото на годината. След като през този сезон той спечели за десети път \"Ролан Гарос\" и триумфа му в Ню Йорк той вече има 16 титли от Големия шлем, като пред него е само Роджър Федерер, който е с 19. Двамата си разделиха големите титли този сезон и показаха на следващото поколение, че има още много да работи, отбелязва sportal.bg.", "date": "2017.09.11", "title": "Рафаел Надал спечели Откритото първенство на САЩ"}
{"url": "http://www.mediapool.bg/otvlecheniyat-adrian-zlatkov-e-pusnat-sled-platen-otkup-news269059.html", "text": "Отвлеченият Адриан Златков e бил пуснат невредим след платен откуп, съобщи баща му - бизнесменът Тони Златков в понеделник.\r\n\tОтвлеченият на 30 август Адриан е бил освободен в неделя вечерта на пътя до Панчарево в добро общо състояние. Случайни минувачи са го качили в кола и са го закарали до бензиностанция в района на Горубляне. Там Златков се е свързал сам с родителите си, които са дошли да го приберат.\r\n\t“Всички сме много щастливи и много благодарни. Не е упражнено насилие. Платен е откуп”, съобщи бащата на Адриан, цитиран от Нова телевизия в понеделник.\r\n\tОще на следващия ден след плащането на откупа младежът е освободен. Как е предадена сумата и колко голяма е била Тони Златков отказа да коментира.\r\n\tПохитителите се свързали със семейството още на втория ден след отвличането, а преговорите водил бащата. Комуникацията ставала с есемеси.\n\n\r\n\tOт МВР засега не коментират случая.\r\n\t \r\n\tМладият мъж, който е син на собственика на една от големите автокъщи в София Тони Златков, бе излязъл от дома си около 9.30 часа на 30 август.\r\n\t \r\n\tМалко след 10.30 часа баща му открива автомобила на Адриан встрани от пътя за Герман, като вътре са оставени личните документи и телефоните му. Адриан е работел в отдел \"Външни поръчки\" във фирмата на баща си.\r\n\tПред разследващите Тони Златков разказал, че няма врагове, нито е получавал заплахи или закани. Тази версия Златков потвърди и в понеделник след освобождаването на сина му.\r\n\t“Нямам врагове, бизнесът ми е изключително чист”, заяви Тони Златков. По думите му синът му също нямал врагове.", "date": "2017.09.11", "title": "Отвлеченият Адриан Златков e пуснат след платен откуп"}
{"url": "http://www.mediapool.bg/v-sasht-pochitat-zhertvite-na-atentatite-ot-11-septemvri-2001-godina-news269065.html", "text": "Американците отбелязват в понеделник шестнадесетата годишнина от атентатите от 11 септември 2001 г., отнели живота на близо 3000 души в Ню Йорк и във Вашингтон, съобщи Асошиейтед прес.\r\n\tПредвидени са няколко възпоменателни церемонии. В Ню Йорк на мястото, на което се издигаха кулите близнаци на Световния търговски център, сринати със земята от похитени от терористи самолети, ще има обичайното четене на имената на жертвите.\r\n\tВ церемонията участват близки на загиналите. С годините те придобиха навика освен лични послания да отправят и по-универсални послания, като например това, че всички хора са част от една планета и че те не трябва да забравят това.\r\n\tЦеремонията в Ню Йорк ще бъде аполитична - политици могат да присъстват, но от 2001 г. на тях не се позволява нито да четат имена на загиналите в атентатите, нито да произнасят речи.\r\n\tМиналата година възпоменателната церемония в Ню Йорк обаче бе белязана от полемиката на предизборната кампания.\r\n\tКандидат-президентската на демократите Хилари Клинтън напусна проявата внезапно и по-късно се разбра, че е била болна от пневмония. Този епизод накара опонентът й Доналд Тръмп да постави на няколко пъти въпроса за здравето на Клинтън и дали тя е достатъчно прозрачна пред избирателите си.\n\n\r\n\tДнес в Ню Йорк на мястото, на което се издигаха кулите близнаци на световния търговски център, има мемориален комплекс, включващ музей и парк. В зоната се строят небостъргачи, като третият от планираните четири, ще бъде открит догодина.\r\n\tВ Пентагона, където преди 16 години също се вряза самолет, похитен от терористите, на възпоменателната церемония ще присъстват Доналд Тръмп, първата дама Мелания Тръмп, министърът на отбраната Джеймс Матис и най-висшият американски военен Джоузеф Дънфорд.\r\n\tВицепрезидентът Майк Пенс и министърът на вътрешните работи Райън Зинки ще присъстват на възпоменателна церемония на мемориалния комплекс в Шанксвил в щата Пенсилвания, където преди 16 години се разби самолет, похитен от терористи, с който е трябвало да се извърши атентат, като тези в Ню Йорк и във Вашингтон.\r\n\tВ тази трагедия загинаха 33 пътници и 7 души екипаж. Смята се, че машината е катастрофирала, след като пътниците са се разбунтували срещу терористите.\r\n\tНю Йорк 16 години по-късно\r\n\tСъбота, Таймс скуеър. Множество хора от всички националности изпълват площада - един от най-прочутите в цял свят, обкръжен от небостъргачи с гигантски неонови пана. Насред площада има четири полицейски коли, а островчетата за пешеходци са оградени с предпазни стълбчета, за да не може автомобил да се вреже в тълпата, описва как изглежда сърцето на Ню Йорк 16 години след трагедията агенция Франс прес в свой репортаж.\r\n\t \r\n\t\"Не ми харесва тук - казва кротко Сю Гарсия, кинезитерапевтка от Бруклин. - А и навсякъде, където стават инциденти: страхът се връща.\"\r\n\t \r\n\tСтрахът от атентати. Страхът от нов 11 септември 2002 г. - най-кръвопролитния атентат в историята на САЩ, когато срутилите се кули на Световния търговски център погребаха близо 3000 души.\r\n\t \r\n\tТрийсет и тригодишната днес Гарсия била на училище, в Бруклин, когато самолетите се разбили в кулите близнаци. Видяла как сградите избухват в пламъци и после рухват. Върнала се вкъщи пеш, както още стотици хиляди нюйоркчани, защото метрото спряло.\r\n\t\"Бях тук, видях какво стана и всичко се връщаше пред очите ми пак и пак, не искам да мисля за това\", казва тя.\r\n\t \r\n\tНо тя го преживява всеки път, щом телевизията спомене нещо, \"всеки път, щом чуя да минава самолет\", добавя тя. Или когато чака сестра си на Таймс скуеър, \"кръстопътя на световете\", пресъздаващ толкова ярко нюйоркския водовъртеж, че изглежда идеалната мишена.\r\n\tПрез последните години това място на два пъти се разминава на косъм с катастрофа. През май 2010 г. полицията намери там натъпкан с експлозиви автомобил, докаран, за да сее смърт. А на 18 май т. г. бивш военен с психични проблеми нарочно помете с колата си 23 пешеходци и уби млада туристка американка, припомня агенция АФП.\r\n\t \r\n\tШестнайсет години след 11 септември пристъпите на страх, като тези у Гарсия, са нещо обичайно за жителите на Ню Йорк. За изгубилите близки или оцелели по чудо в тази трагедия годишнината може да е \"най-страшната дата\" от календара, а посттравматичният синдром да остане до живот, обяснява Чарлз Строзиър, психоаналитик и автор на книга за 11 септември с описания на очевидци.\r\n\t \r\n\tУ другите, след \"колективната травма\", предизвикана от този атентат \"с апокалиптичен размах\", остава най-вече \"чувството за уязвимост\", казва той.\r\n\t \r\n\t\"Преувеличено ще е да смятаме, че нюйоркчани са \"травматизирани\" и досега, но те мислят за това. Живи са още страховете им, загнездили се точно под прага на съзнанието, като страха от бомба в метрото\", обяснява професорът, видял срутването на Световния търговски център от своя офис в един от небостъргачите на Юниън скуеър.\r\n\t \r\n\tПоследните атентати бяха насочени най-вече срещу Европа, но мнозина смятат, че свръхконцентрацията все още прави Ню Йорк мишена номер едно.Мишена номер едно\r\n\t \r\n\t\"Каква по-добра мишена от Ню Йорк?\", резюмира Тим Ламбърт, който работи - както и през 2001 г., в най-южната точка на Манхатън, близо до мястото, където се извисяваше Световният търговски център, символ на американската мощ. Градът \"привлича като магнит хора от цял свят. Той символизира свободите, с които разполагаме, парите, с които разполагаме\", казва нюйоркчанинът.\r\n\t \r\n\tЕксперт по информатика, той смята, че постоянният риск, съответно и внушителните полицейски сили в Ню Йорк, вече са неотменима част от градската среда.\r\n\t \r\n\t\"Това ме притеснява, но такава е новата норма. Светът се променя и терористичната заплаха е част от промените\", заключава той.\r\n\t \r\n\tГрадските власти изглежда също са обсебени от мисълта, че може да има ново нападение.\r\n\t\"Слава богу, това не е терористичен акт, а изолиран инцидент\", заяви в края на юни кметът Бил де Блазио, след като бивш чиновник уби човек и рани шестима в болница в Бронкс.\r\n\t \r\n\tКогато в средата на май бяха прегазени пешеходци на Таймс скуеър, началникът на полицията Джеймс О'Нийл също призна, че първо \"си е помислил най-лошото\".\r\n\t \r\n\tЗа да опазва своите 8,5 милиона жители от такива натрапчиви страхове, Ню Йорк се стреми да действа образцово, пише Франс прес.\r\n\tВездесъщи камери за наблюдение, постоянни напомняния: \"Ако видите нещо, съобщете\", униформени полицаи на всички обществени места - Ню Йорк с неговите 38 000 стражи на реда наистина полага усилия.\r\n\t \r\n\tОт 2001 г. градът има и собствен антитерористичен отряд, включващ близо 2000 души и представители в редица чуждестранни столици, отбелязва Робърт Странг, президент на охранителната компания \"Инвестигейтив мениджмънт груп\".\r\n\t \r\n\tСъобщено бе и за известно престараване - полицията за известно време системно следила хората, посещаващи джамиите в града. Но разузнаването е от ключово значение; като цяло \"полицията работи успешно\", преценява Странг.\r\n\t \r\n\tАмериканската финансова столица държи да бъде образцов град и когато почита паметта на жертвите.\r\n\t \r\n\tСлед всеки атентат в Европа властите поднасят съболезнования и предлагат в Туитър помощ, а светлините на Емпайър стейт билдинг угасват в знак на траур.\r\n\t \r\n\tНапомняйки за последиците от атентатите на 11 септември, предавани на живо в цял свят, внушителният мемориал на жертвите с двата огромни черни басейна, изградени на мястото на кулите близнаци, и с прилежащия музей се е превърнал в място на международно поклонение.\r\n\t \r\n\tПетдесет и двегодишната Моник Мол, туристка от Холандия, също е дошла да почете паметта на загиналите.\r\n\t \r\n\t\"Това е донякъде и паметник на жертвите от атентати навсякъде по света - казва тя Пред Франс прес. - Убитите сякаш ще останат да живеят тук завинаги, подобно на мумиите в египетските пирамиди.\"", "date": "2017.09.11", "title": "В САЩ почитат жертвите на атентатите от 11 септември 2001 година"}
{"url": "http://www.mediapool.bg/partiyata-na-vlastta-pecheli-mestnite-izbori-v-rusiya-news269066.html", "text": "Партията на властта \"Единна Русия\" на президента Владимир Путин печели почти навсякъде на изборите за регионални законодателни органи и губернатори, провели се в неделя, съобщават руските медии.\r\n\tИзбрани са вече губернатори в 16 региона, шест регионални парламента, голям брой общински органи. Руски медии посочват, че кампанията като цяло не е предизвикала интерес у електората. И почти навсякъде печели \"Единна Русия\" .\r\n\t\"Основен резултат от изборите бе рекордно ниската активност. Но това не попречи да победят кандидатите на властта\", констатира \"Ведомости\".\r\n\tВ някои субекти на федерацията активността не бе много ниска, но те са по-скоро изключение, коментира \"Независимая газета\". Тази толкова \"мизерна\" избирателна активност може зле да повлияе на предстоящите напролет президентски избори в Русия, допуска вестникът.\r\n\t\"Ако и там не се получи никаква интрига, ще дойдат по-малко избиратели, отколкото се полага по традиция - 65-70 на сто\", предрича той.\n\n\r\n\tТова няма да лиши победителя в президентския вот от формална легитимност, но ще е сериозен удар по моралния компонент на тази формална легитимност, пише \"Независимая газета\".\r\n\tПобедата на повечето кандидати от \"Единна Русия\" в местните избори бе неизбежна поради липсата на силни конкуренти от опозицията, пише \"Комерсант\".\r\n\t\"Губернаторите, спечелили със смазващо мнозинство, предстои да докажат авторитета си на място, като постигнат през 2018 г. същите резултати за основния кандидат-президент\"у допълва изданието.", "date": "2017.09.11", "title": "Партията на властта печели местните избори в Русия"}
{"url": "http://www.mediapool.bg/idil-razpolaga-s-11-000-prazni-siriyski-pasporti-koito-mogat-da-badat-izpolzvani-news269067.html", "text": "Германските власти смятат, че групировката \"Ислямска държава\" разполага с над 11 000 празни сирийски паспорти, които могат да бъдат използвани, съобщи германският в. \"Билд ам зонтаг\".\r\n\tСледователите са съставили списък със серийните номера на тези празни паспорти и на властите, които са ги издали, уточнява седмичникът, цитирайки поверителни документи на федералната полиция и на министерството на вътрешните работи.\r\n\tГерманското разузнаване смята, че 18 002 празни сирийски паспорти са били откраднати от учреждения на сирийското правителство.\r\n\t\"Развоят на ситуацията с бежанците показа, че терористични организации използват случая да вкарват потенциални нападатели или симпатизанти в Европа и в Германия без да бъдат разкрити\", заявил пред изданието говорител на Федералната криминална полиция.\r\n\tЧленове на джихадистката група, извършили атентатите в Париж през ноември 2015 г., при които бяха убити 130 души, са били с фалшиви сирийски паспорти, припомня агенцията.\n\n\r\n\tСпоред говорителя на Федералната криминална полиция фалшивите или подправени паспорти най-често са използвани за нелегално влизане в Европа, без последващ мотив за извършване на терористични нападения.\r\n\tСпоред документи, с които \"Билд ам зонтаг\" се е запознал, 8625 паспорта, проверени от германските имиграционни власти през 2016 г., са се оказали фалшиви.", "date": "2017.09.11", "title": "ИДИЛ разполага с 11 000 празни сирийски паспорти, които могат да бъдат използвани"}
{"url": "http://www.mediapool.bg/phenyan-zaplashva-sasht-s-nai-golemi-stradaniya-i-bolki-news269068.html", "text": "Северна Корея заплаши Съединените щати, че ще им причини \"най-големите страдания и болки\", ако продължават да настояват ООН да затегне санкциите срещу Пхенян, след шестия му ядрен опит, съобщи Франс прес.\r\n\tВ комюнике, разпространено от официалната агенция КЦТА, севернокорейското външно министерство предупреждава, че ако Вашингтон прокара \"тази незаконна резолюция за втвърдяване на санкциите, Северна Корея ще направи всичко възможно САЩ да платят за това\".\r\n\t\"Мерките, които ще бъдат взети, ще причинят на Съединените щати най-големите страдания и болки в цялата им история\", посочва министерството.\r\n\t\"Светът ще стане свидетел на начина, по който Северна Корея усмирява американските гангстери, предприемайки поредица от действия, които ще бъдат най-твърдите, които някога са си представяли\", добавя севернокорейското външно министерство.\r\n\tСъветът за сигурност на ООН беше призован от Вашингтон да приеме днес нови строги санкции срещу Северна Корея, обвинена в заплашване на мира с програмите си за ядрено и конвенционално въоръжаване, припомня Франс прес.", "date": "2017.09.11", "title": "Пхенян заплашва САЩ \"с най-големи страдания и болки\""}
{"url": "http://www.mediapool.bg/pet-targa-za-gazovata-vrazka-s-gartsiya-tragvat-do-nachaloto-na-2018-g-news269069.html", "text": "Пет отделни търга за изграждането на междусистемната газова връзка България-Гърция ще бъдат обявени до началото на 2018 г.. Въпрос на дни е получаването на строително разрешително за българското трасе на проекта, чака се одобрение на правния статут на тръбата от Еврокомисията и енергийните регулатори на двете страни, а междувременно се урежда и финансирането.\r\n\tТова съобщи пред Мediapool Теодора Георгиева, изпълнителен директор от българска страна в движещото интерконектора дружеството \"Ай Си Джи Би\", акционери в което с равни дялове са \"Българският енергиен холдинг\" и гръцко-италианското дружество \"Посейдон\".\r\n\tНа интерконектора с Гърция се разчита да разнообрази газовите доставки у нас и в Европа. Той е и важна част от плановете на българското правителство за изграждане на газов хъб край Варна.\r\n\tНа 1 септември в регионалното министерство е подадено искане за строително разрешително на българската част от трасето, като засега очакванията са, че то ще бъде получено в регламентирания срок от 14 дни, каза Георгиева. В процес на изготвяне са правилата и условията на петте обществени поръчки за построяването на 183-километровия газопровод от Стара Загора през Хасково до Комотини с първоначален капацитет за пренос на 3 млрд. куб. м газ годишно. Българският маршрут е дълъг около 151 км, гръцкият – около 31 км, като общата индикативна стойност на цялото трасе се оценява на 240 млн. евро.\r\n\tПрез октомври се очаква да бъдат обявени поръчките за избор на инженер-консултант на строежа и за доставчик на тръби. През ноември ще се пусне търгът за избор на фирмата, която ще проектира, ще достави останалото оборудване за газопровода и ще го изгради и предаде за експлоатация. Той ще е най-скъпият. Идеята е до края на 2017 г. да могат да приключат процедурите по тези три поръчки, което ще са за цялото трасе на тръбата, и дори и да има забавяне заради обжалването им, което е практика, да може реално строежът на тръбата да започне в началото на 2018 г., обясни Георгиева.\r\n\tЗа тогава е оставено обявяване и на последните две поръчки по проекта – за избор на строителен надзорник и за фирма, която да отговаря за археологическите проучвания по българското трасе. Причината тези търгове да се оставят за накрая е, че те са сравнително леки и с по-ниски стойности, а работата на тези дружества идва едва при започването на реалния строеж, обясни българският шеф на дружеството, което ще финансира и ще експлоатира газопровода.\r\n\tПаралелно с подготовката на обществените поръчки \"Ай Си Джи Би\" очаква решение от енергийните регулатори на България и Гърция, като и от Европейската комисия за определяне на правния статут на газопровода. Акционерите настояват да получат право да изключат поне половината от капацитета на газопровода от регулирания пазар. Това означава, че за резервираните от оператора мощности тарифите за пренос няма да се определят от българския и гръцкия регулатор. Мотивът на компанията за това искане е, че така проектът ще стане по-привлекателен с тарифите си и тогава лесно може да се намерят търговци, които да запълнят оставащия свободен капацитет на тръбата от 1.43 млрд. куб. метра. Към момента \"Ай Си Джи Би\" има подписани предварителни споразумения с пет компании за резервиране на общо 1.57 млрд. куб. м от общата годишна мощност на интерконектора.\r\n\tПроектната компания е получила уверение, че до края на октомври двата регулатора ще се произнесат по правния статут на газопровода, а до края на януари 2018 г. това ще стори и Брюксел.  Чак след това, при избрани изпълнители на поръчката и старт на строежа, дружеството смята да обяви пазарен тест за набиране на желаещи да ползват остатъчния свободен засега капацитет на тръбата, обясни Георгиева.\r\n\tПаралелно се работи и по осигуряване на финансирането на проекта, който получи още през 2010 г. 45 млн. евро от Европейската комисия за предпроектното проучване и подготовката на строежа. В момента плановете са дружеството да усвои изцяло предоставената му от българската държава гаранция за 110 млн. евро за получаване на заеми от Европейската инвестиционна банка или Европейската банка за възстановяване и развитие, вместо българският акционер да вкарва собствен капитал в проекта. Целта е да се получат изгодни лихви от 1-1.5 процента по кредита, вместо по-високи, което на свой ред ще отрази се върху тарифите за пренос на суровина и съответно привличането на транзитьори.\r\n\tЗа да се ползва обаче държавната гаранция, е нужна нотификация от Брюксел, тъй като по същество това е държавна помощ. Нотификацията се очаква да бъде получена също в близките месеци, както и най-сетне да приключи прехвърлянето на 35 млн. евро финансиране от българската оперативна програма \"Иновации и конкурентоспособност\" (ОПИК) към проекта, както и на други 10-12 млн. евро от гръцките еврофондове.\r\n\tЗа гарантирано напредване на проекта, чиято реализация се бави от години, се предвижда акционерите да подпишат синхронизиран с ЕК план за действие по изграждането на интерконектора, съобщи още Теодора Георгиева пред Mediapool.\r\n\tГазовата връзка България-Гърция е сред приоритетните за Еврокомисията енергийни проекти и се радва на подкрепата и на САЩ. Интерконекторът ще е част от Южния газов коридор, по който от 2020 година в Европа ще бъде доставян азерски газ.", "date": "2017.09.11", "title": "Пет търга за газовата връзка с Гърция тръгват до началото на 2018 г."}
{"url": "http://www.mediapool.bg/balgarin-e-zadarzhan-v-belgiya-za-prevoz-na-migranti-news269064.html", "text": "Българин на 33 години, шофьор на камион, е задържан в Белгия с обвинение за превоз на мигранти, съобщи БТА, цитирайки местни медии.\r\n\tСъдът в Брюж ще прецени утре дали българският гражданин да бъде лишен от свобода с постоянна мярка. Миналата седмица камионът му е бил проверен при опит да бъде натоварен на ферибот към Великобритания през белгийското пристанище Зеебрюхе.\r\n\tБелгийските власти възприемат българина като каналджия, защото в камиона му са били намерени седем мигранти от Ирак - две семейства с общо три деца на възраст между 2 и 6 години.", "date": "2017.09.11", "title": "Българин е задържан в Белгия за превоз на мигранти"}
{"url": "http://www.mediapool.bg/moshtnite-uragani-shte-podhranyat-iskaniyata-ot-ostrovnite-darzhavi-na-pregovorite-za-klimata-news269085.html", "text": "Валъри Волковичи и Алистър Дойл, Ройтерс\r\n\t \r\n\tОпустошенията на урагана Ирма в Карибския регион ще засилят исканията на малките островни държави водещите потребители на изкопаеми горива да им помогнат да се справят с щети, които могат да се припишат на климатичните промени, казват представители на някои от тези страни.\r\n\t \r\n\tТова ще може да предизвика сблъсък между островните страни със САЩ и други богати държави на преговорите за климата в германския град Бон през ноември.\r\n\t \r\n\tПри управлението на президента Доналд Тръмп САЩ изразяват съмнения за глобалното затопляне и се заричат да се оттеглят от световно споразумение за борба с това явление, докато други богати държави отдавна се съпротивляват на призивите да плащат за свързани с климата \"вреди и загуби\" в чужбина.\r\n\t \r\n\t\"Ако някога е имало казус за вреди и загуби, той е налице\", каза постоянният представител в ООН на разположената в Индийския океан островна държава Сейшели Рони Жумо, имайки предвид Ирма и други неотдавнашни бури. Сейшелите са член на Съюза на малките островни държави в ООН.\r\n\t \n\n\r\n\t\"Ураганът Ирма нагледно показва разрушителната сила на климатичните промени и изтъква, че вредите и загубите не са някакво абстрактно понятие, а житейска реалност за хората, които най-малко са допринесли за проблема\", каза министърът на околната среда на Малдивите Торик Ибрахим, чиято страна е председател на Съюза на малките островни държави.\r\n\t \r\n\tПремиерът на Фиджи Франк Байнимарама, чиято страна ще председателства преговорите в Бон от 6 до 17 ноември, заяви, че ключов приоритет на тази среща на върха ще е въпросът кой ще плаща за \"вредите и загубите\" от свързани с климатичните промени бедствия.\r\n\t \r\n\tИрма нахлу във Флорида вчера, предизвиквайки една от най-масовите евакуации в историята на САЩ, след като опустоши карибските острови Сен Мартен и държавата Антигуа и Барбуда. Нейният премиер Гастън Браун каза, че Барбуда е \"едва обитаем\".\r\n\t \r\n\tУраганът Харви връхлетя Тексас на 25 август и предизвика рекордни наводнения, които взеха около 60 жертви и нанесоха щети за милиарди долари.\r\n\t \r\n\tМинистри от островните държави ще се позоват на дошлите един след друг урагани, за да окажат натиск на преговарящите в Бон да приемат някои подробности в механизъм за справяне с вредите и загубите от крайно тежки климатични прояви, както и от по-бавни промени като покачването на морското равнище и разрастването на пустинните райони.\r\n\t \r\n\tКлиматолозите казват, че затоплянето на въздуха и водата в резултат от климатичните промени може да е допринесло за усилването на ураганите. Агенцията за опазването на околната среда на САЩ оспорва тези твърдения и смята, че те са опит да се политизират природни бедствия.\r\n\t \r\n\tВредите и загубите са спорен въпрос в климатичните преговори от години и настройват богатите страни срещу бедните. Правителствата за пръв път одобриха \"механизъм за вредите и загубите\" във Варшава през 2013 г. и го потвърдиха в Парижкото споразумение от 2015 г. Не е ясно обаче какво ще покрива той, кой ще плаща и колко ще струва.\r\n\t \r\n\tПод натиска на богатите страни в преамбюла на Парижкото споразумение се казва, че механизмът за вредите и загубите \"не включва и не осигурява основание за обезщетение или компенсации\".\r\n\t \r\n\tМайлс Алън, преподавател по наука на геосистемите в Оксфордския университет в Англия каза, че развитите страни не искат да отворят вратичка към юридическа отговорност за изплащане на обезщетения. Той обаче добави, че трябва да се обсъди дали може да се търси отговорност от големите корпорации, като производителите на въглища и петрол, или от други страни по този казус.\r\n\t \r\n\tИзследователи от Фондацията \"Хайнрих Бьол\" в Берлин казват, че до 2030 г. ще са нужни най-малко по 300 милиарда долара годишно в помощ на хората, които са изгубили земите и насажденията си или са принудени да мигрират в резултат на крайно тежки проблеми, свързани с климата.\r\n\t \r\n\tТези разходи са отделно от 100-те милиарда долара годишно до 2020 г., които богатите страни обещаха на бедните съгласно Парижкото споразумение, за да им помогнат да развият икономиката си по природосъобразен път и да се приспособят към климатичните промени.\r\n\tТръмп и Конгресът на САЩ заявяват, че САЩ повече няма да допринасят за постигането на тази цел.", "date": "2017.09.11", "title": "Мощните урагани ще подхранят исканията от островните държави на преговорите за климата"}
{"url": "http://www.mediapool.bg/investorbg-kupi-vissheto-uchilishte-po-zastrahovane-i-finansi-news269086.html", "text": "Акционерното дружество \"Инвестор.БГ\" финализира сделката по придобиване на 90% от капитала на \"Висше училище по застраховане и финанси“ АД (ВУЗФ), съобщиха от компанията. Цената на сделката не се съобщава.\r\n\tДосегашният мажоритарен собственик Григорий Вазов запазва 5% от капитала, а останалите 5% остават собственост на Детелина Смилкова. \r\n\tЗад медийната група \"Инвестор.БГ\" стои варненската икономическата група \"Химимпорт\". Това е най-мащабната инвестиция на медия у нас в образователна институция, е посочено в съобщението на \"Инвестор.БГ\".\r\n\tМедийната група ще продължи линията на развитие на ВУЗФ като практически ориентирана образователна институция в областта на финансите, икономиката и предприемачеството.\r\n\tЩе се инвестира и в надграждане на академичната програма и възможностите за участие на бизнеса във ВУЗФ, така че студентите да натрупат практически опит още преди да завършат университета, е посочено в съобщението.\r\n\tБившият шеф на Комисията за финансов надзор (КФН) Апостол Апостолов е избран за президент на ВУЗФ. Той има повече от 10 години опит като преподавател във висшето  училище в дисциплината \"Капиталови пазари\".\r\n\tВ развитието на капиталовите пазари Апостолов специализира в периода от 1995 до 2009 г. Между 2003 и 2009 г. е председател на КФН, а от 2011 г. досега е председател на Надзорния съвет на Тексим банк. От 2012 г. е председател на Съвета на директорите на \"Централен депозитар\" и член на Надзорния съвет на \"ЧЕЗ Разпределение\". Завършил е \"Банки и банково дело\" в УНСС, а преди това Техническия университет в Пловдив.\r\n\tАкадемичната програма ще продължат да управляват ректорът доц. д-р Григорий Вазов и вицепрезидентът Детелина Смилкова.\r\n\tОт есента студентите ще могат да се включат в още няколко нови магистърски и бакалавърски програми, които залагат на иновативни и практически методи на преподаване, е посочено в съобщението.\r\n\tСтудентите от финансовите и икономическите специалности ще имат възможност за практически обучения на място в Bloomberg TV Bulgaria, се казва още в съобщението.\r\n\t\"Това е една голяма крачка, с която засилваме ролята на бизнеса в образованието и даваме на студентите си нови възможности за практика, по-експертно и иновативно образование и възможност да се срещнат с известни имена от българската и международната бизнес сцена\", коментира ректорът доц. д-р Григорий Вазов.\r\n\tВъпреки че обучава студенти по икономика и финанси ВУЗФ е затънало в дългове и е на загуба, показва финансовият му отчет за 2016 г., публикуван в Търговския регистър.\r\n\tПрез миналата година загубата на ВУЗФ се е увеличила с близо 400 хил. лв. и достига над 1.5 млн. лв. Общо натрупаната загуба възлиза на 11.5 млн. лв. към края на 2016 г.\r\n\tВисшето училището има и задължения към свързани лица за над 18.2 млн. лв.\r\n\tПриходите му са се увеличили с 270 хил. лв. през миналата година и достигат до 1.7 7 млн. лв.\r\n\t\"Инвестор.БГ\" АД е медийна група и единствената българска публична компания, която включва и телевизии.\r\n\tЧаст от портфолиото на групата са националната ефирна телевизия Bulgaria ON AIR, бизнес телевизията Bloomberg TV Bulgaria – първият международен бизнес и финансов канал, адаптиран към местната аудитория.\r\n\tВ дигиталното портфолио на групата са Bloombergtv.bg – онлайн видеоплатформата на Bloomberg TV Bulgaria, телевизионния сайт Bgonair.bg, новинарски сайт Dnes.bg, финансовият и икономически портал Investor.bg, сайта за млади хора Tialoto.bg, онлайн изданието за съвременната жена Az-jenata.bg, спортния новинарски сайт Gol.bg, здравеният сайт Puls.bg, интернет портал за тийнейджъри - Teenproblem.net, сайта за недвижими имоти  Imoti.net, детския портал Az-deteto.bg, сайта за автомобилни новини Automedia.bg, платформата за кариерно развитие Rabota.bg и други.\r\n\tЧаст от \"Инвестор.БГ\"  е и националното радио Bulgaria ON AIR с покритие в 33 града в страната, както и списанията Bulgaria ON AIR The Inflight Magazine, Investor Digest и GO ON AIR The Traveller’s Magazine, които се разпространяват на борда на самолетите на националния авиопревозвач \"България Ер\".", "date": "2017.09.11", "title": "Инвестор.БГ купи Висшето училище по застраховане и финанси"}
{"url": "http://www.mediapool.bg/proveryava-se-brutalna-koruptsionna-shema-v-tets-maritsa-iztok-2-news269087.html", "text": "Вицепремиерът Валери Симеонов обяви, че се е натъкнал на \"брутална корупционна сделка\" в държавната ТЕЦ \"Марица-изток 2\" ЕАД за покупка на варовик на завишени спрямо предварително обявените цени. \"Тепърва ще вървят моите проверки и надявам се на прокуратурата\", каза Симеонов пред БНТ в понеделник като изрази недоволството си, че още в началото на мандата поставил пред премиера Бойко Борисов въпроса за кадрови промени в държавната топлоелектроцентрала, но все още промяна нямало.\r\n\tСимеонов обясни накратко, че става въпрос за обявена от ТЕЦ \"Марица изток 2\" доставка на варовик през стоковата борса на цена от 15 лв. за тон. След като обявата престояла на тази цена 28-29 дни, тя била променена на 21 лв. на 31 август, а на следващия ден била сключена сделката с две фирми - \"Персенк\" АД и \"Инвесто\" АД, които по думите на вицепремиера досега не са се заминавали с тази дейност \r\n\tСпоред него бордът на директорите е вдигнал \"по изключително криминален начин\" първоначално обявената цена.\r\n\t\"Държавата сама си променя цената едностранно и сключва сделка с предварително уговорени 2 фирми. Те не са внесли и необходимия депозит. поставил съм задача на шефа на Комисията по стоковите борси и тържищата да провери сделката, защото правилата са брутално нарушени\", заяви Симеонов.\r\n\t\"Става въпрос за десетки милиони повече. Нямаше ли да се намери фирма, която да предложи варовика на по-ниска цена. На 20 лв. например. Става въпрос за съгласувани действия, които трябва да са обект на прокуратурата и ще направя каквото трябва, за да отиде в прокуратурата. Фирмите дори не са се занимавали с тази дейност.  Кой стои зад тях не мога да ви кажа\", допълни той.\r\n\tСпоред на сайта на дружеството на 3 август поръчка тя е за договаряне без предварителна покана за участие и е за две отделни доставки по 1.2 млн. т варовик за сероочистващите инсталации с прогнозна стойност общо 48 млн. лв. без ДДС. От интернет страницата на електроцентралата, както и от тази на Агенцията за обществени поръчки не е видно да са сключени договори с изпълнителите на поръчката.\r\n\tОт ТЕЦ \"Марица изток 2\" обещаха да отговорят на поставените от Mediapool уточняващи въпроси около случая с обявената от Симеонов поръчка.", "date": "2017.09.11", "title": "Проверява се \"брутална корупционна схема\" в ТЕЦ \"Марица изток 2\""}
{"url": "http://www.mediapool.bg/sofiya-poema-evropredsedatelstvoto-na-4-yanuari-v-narodniya-teatar-news269088.html", "text": "Официалното откриване на българското председателство на Съвета на ЕС ще се състои на 4 януари 2018 г. в Народен театър \"Иван Вазов\", обяви в понеделник ресорният министър Лиляна Павлова.\r\n\tВ началото на декември се очаква да бъде приет окончателен вариант на националната програма за българското председателство, което започва на 1 януари 2018 г.\r\n\tКато част от календара на мероприятието е среща във формат ЕС-САЩ в края на май или началото на юни. \"В САЩ планираме също голямо събитие като част от културната програма за председателството именно за засилване на взаимоотношенията със САЩ във всички направления“, обясни Лиляна Павлова.\r\n\tПредвижда се и среща на върха за Западните Балкани през май. Павлова цитира министър-председателя Бойко Борисов, според когото българското председателство на Съвета на ЕС всъщност може да се нарече \"балканско\".\r\n\t\"Ще подкрепим Западните Балкани и важна цел е да стартираме поредица от разговори, които да покажат каква е интеграционната перспектива на региона. Искаме, ако не успеем да завършим този процес, то поне да акцентираме върху важността му и да направим заявка за напредък в тази насока. Не искаме да даваме смели обещания за бързо приемане в блока, но най-малко трябва да стане ясно какво би могло да се очаква и какви изисквания трябва да покрият страните от региона. Важно е за България и по-тясната връзка с всички тези държави в областта на пътната, железопътна и въздушна инфраструктура, енергетиката, информационната политика, сигурността, дори и по отношение на роуминга\", каза Павлова.\r\n\tПо думите на министъра България поема щафетата в изключително труден момент, когато блокът е изправен пред редица теми, за които единодушие все още няма. Пример за това са финансирането след излизането на Великобритания от общността, което означава далеч по-малко средства на фона на все по-голяма необходимост от подпомагане на редица инициативи и политики. Други тежки разговори тя очаква около сигурността и миграцията. Според нея, точно затова София изпраща ясното послание за обединение със слогана \"Съединението прави силата\" (United We Stand Strong).\r\n\t\"Пет са големите приоритети на българското председателство на ЕС: конкурентоспособност и икономически растеж, справяне със социалното неравенство, енергиен съюз, напредък в областта на свободата, сигурността и правосъдието и развитие на европейската общност като мощен фактор на световната сцена\", припомни Лиляна Павлова.\r\n\t\"Освен трите стълба на председателството – консенсус, конкурентност, кохезия, ще включим и още един – култура. През 2018 г. ще се състои Европейската година на културното наследство, по време на която България ще покаже пред света богатото си културно и историческо наследство с редица прояви\", каза още тя.\r\n\tОчаква се през следващата година в страната да се проведат общо 230 заседания, 30 от които ще са срещи на върха, а останалите ще бъдат водени от министри и експерти.\r\n\t\"Премиерът Бойко Борисов създаде Висш консултативен политически съвет с подкрепата на европейски политици, с които да работим за налагането на приоритетите ни и те да бъдат посланици на Българското председателство\", припомни Павлова. Сред членовете на този борд са премиерът от 2001 до 2005 г. Симеон Сакскобургготски и президентът 2012 - 2017 г. Росен Плевнелиев.\r\n\tМеждувременно, в понеделник стана ясно, че обществената поръчка за кетъринга по време на европредседателството е с прогнозна стойност 1.1 млн. лв. В търга участват 4 фирми - \"Либърти фуд сървисис\", \"Лаура кетъринг\", \"Дели лукс\" и \"Ред девъл кетеринг\".", "date": "2017.09.11", "title": "София поема европредседателството на 4 януари в Народния театър"}
{"url": "http://www.mediapool.bg/okolo-11-hil-detsa-shte-uchat-verouchenie-po-zhelanie-prez-novata-uchebna-godina-news269089.html", "text": "Общо 11 000 деца ще учат вероучение по желание през новата учебна година в българските държавни училища, съобщи Емил Велинов, директор на дирекция \"Вероизповедание\" в Министерския съвет пред БТА.\r\n\t \r\n\t“Религията в училище дава знание за православната вяра, учение, история, приобщава към християнските ценности и морал“, посочи той.\r\n\t \r\n\tВелинов отбеляза, че в цялата страна ще отворят врати и 81 неделни училища на Българската православна църква, сред които 18 за първи път. Освен религиозно обучение в тях се учат на иконопис, както и на църковна керамика. В неделното училище учениците получават не само знания за вярата, но стават и съпричастни към общността на вярващите, участват в църковния живот чрез тайнствата и така живеят във вярата, каза Велинов.\n\n\r\n\t\r\n\tНеделни училища имат и енориите на Католическата църква и евангелските църкви, припомни той. По думите му много от тях са изключително успешни. Констатацията е валидна и за ромските квартали, добави той и посочи като добри примери \"Столипиново\" и \"Факултета\".\r\n\t \r\n\t“Вероучението е приоритет както на правителството, така и на премиера Бойко Борисов, който поддържа напредъка на страната и развитието на образованието с християнски ценности и мироглед, заяви Емил Велинов.\r\n\t \r\n\tТой уточни, че вече има готов учебник, изготвен от проф. Димитър Киров от Духовната академия. Учебникът е съобразен със съвременните изисквания.", "date": "2017.09.11", "title": "Около 11 хил. деца ще учат вероучение по желание през новата учебна година"}
{"url": "http://www.mediapool.bg/vss-ignorira-sdelkite-na-cholakov-i-go-izbra-za-shef-na-varhovniya-administrativen-sad-news269060.html", "text": "Висшият съдебен съвет (ВСС) напълно игнорира данните за сделките с имоти по морето чрез изкупуване на дългове, извършени от предварително смятания за фаворит да заеме поста на председател на Върховния административен съд (ВАС) Георги Чолаков и го избра в понеделник с 20 гласа \"за\".\r\n\tЕдинственият му конкурент Соня Янкулова пък получи подкрепата на едва петима членове на съвета, въпреки че нямаше нито една конкетна критика към работата й като съдия и към концепцията й. \r\n\tПредстои ВСС да изпрати на президента Румен Радев решението си с предложение той да издаде указ за назначаването на кандидата, спечелил конкурса. Чолаков бе номиниран за поста по време на Пленума на ВАС в началото на юни, след което настоящият председател на съда Георги Колев открито го подкрепи.\r\n\tСамо три дни преди избора обаче, в в сайт, известен с близостта си до депутата от ДПС Делян Пеевски, се появи информация от Имотния регистър за негови сделки със земи по морето чрез изкупуване на дългове.\r\n\tТази тема обаче не получи почти никакво внимание по време на изслушването на Чолаков в понеделник. Единствено Калин Калпакчиев помоли върховния съдия да коментира въпросните сделки, които преди това не бяха засегнати нито в официалните становища на ВСС за кандидатурата му, нито в изказванията на някого от членовете на съвета.\r\n\tКакто е известно, данните от Имотния регистър бяха публикувани миналия четвъртък, но около час по-късно бяха свалени. Впоследствие информацията бе потвърдена и от в. \"Сега\". От нея се разбра, че през 2011 г. Чолаков е придобил договорни ипотеки на два имота в село Стражица, на шест парцела в село Ляхово, както и на три в село Гурково – всичките в община Балчик. Те обаче не бяха посочени в имуществената му декларация, подадена като кандидат-председател на Върховния административен съд.\r\n\tДен по-късно, сайтът \"Биволъ\" пък съобщи, че съдия Чолаков не си е направил отвод по дело, заведено от бившия шеф на полицията в Сливен Чавдар Божурски срещу уволнението му от МВР. Към момента Божурски е областен управител на Сливен. Според електронното издание основанието за отвод на Чолаков в случая е било, че брат му Петко Чолаков е бил служител на МВР в Сливен.\r\n\t\"Брат ми работи в РЗБОП, което е подчинено на ГДБОП, а не на директора на Областната дирекция на МВР в Сливен. Към момента, когато съм участвал в това производство, брат ми не работеше в РЗБОП, а беше инспектор в затвора. Затова считам, че не съм имал никакви основания да се отведа. Няма никаква зависимост между него (Чавдар Божурски – бел.ред.) и мои близки роднини\", заяви по този въпрос кандидат-председателят на ВАС.\r\n\tПо отношение на сделките му с ипотекирани имоти край Балчик, Чолаков повтори разпространената в петък негова официална позиция по казуса, в която посочваше, че тогава е бил нотариус в Балчик и в действията му няма нищо незаконно или уронващо престижа на съдебната власт. Той категорично отхвърли съмненията, че е упражнявал някаква форма на лихварски бизнес и определи публикуването на въпросните данни, като \"груб опит за опетняване\" на името му.\r\n\t\"Става въпрос за прехвърляне на вземания по облигационен договор – предварителен договор за продажба на недвижим имот. Тези мои сделки, въпреки че не подлежаха на деклариране, (имотите не са мои и към настоящия момент) при встъпването си в длъжност като съдия, аз съм ги декларирал. Не съм ги декларирал като вземания, защото те не са парични вземания\", заяви в понеделник Чолаков в отговор на въпроса на Калпакчиев.\r\n\tПреди изслушването му пред членовете на ВСС бяха представени докладите на комисиите по атестирането и конкурсите, както и по етика, според които настоящият председател на Второ отделение на ВАС е магистрат с \"безукорна репутация на почтен и принципен човек с висок морал и поведение\".\r\n\tСпред въпросните становища Чолаков се въздържа от \"всякакви действия, които биха могли до уронят честта на магистрата\", напълно отговаря на изискванията за поста и срещу него липсват данни за някакви висящи производства и проверки по сигнали.\n\n\r\n\tЕдинствените жалби, подавани срещу върховния съдия, са били проверени от антикорупционното звено в Софийската градска прокуратура (СГП) през 2013 и 2014 г., като проверките са завършили с отказ да се образува досъдебно производство, а отказите са били потвърдени от горната инстанция. По време на заседанието на ВСС бе уточнено, че въпросните жалби са били подадени от \"недоволни от съдебни актове жалбоподатели\".\r\n\tВ докладите на ВСС за номинацията на Чолаков се посочваше още, че в медиите \"липсва информация, която да поставя под съмнение етичните и нравствените качества на кандидата\", въпреки появата на данните за сделките му с ипотекирани имоти в края на миналата седмица.\r\n\tНастоящият председател на ВАС Георги Колев, който открито подкрепя колегата си, представи и становището на Пленума на съда, с което Чолаков бе номиниран за поста в началото на юни, получавайки много по-сериозна подкрепа от другия кандидат в надпреварата Соня Янкулова.\r\n\tСамият Чолаков се обяви за осъвършенстване на електронното правораздаване, както и за анализ на дейността и евентуално закриване на някои от по-слабо натоварените административни съдилища в страната.\r\n\t\"Ще защитавам независимостта на всички съдии и магистрати\", декларира още кандидат-председателят на ВАС, добавяйки, че следващият състав на ВСС трябва да работи в тази посока и да дава ясни послания към обществото, като спазва ясни правила при кадровите избори и дисциплинарните производства.\r\n\t\"Корупцията е едно изключително грозно явление и аз смятам, че с него трябва да бъдат водени непрекъснато битки на всяко едно място и всяко едно ниво\", заяви Чолаков, попитан какво е отношението му към корупцията.\r\n\tПо повод бъдещото ръководство на ВАС, той обеща, че всяка от номинациите за евентуални негови заместници ще бъде обсъдена и гласувана от Пленума на съда преди да бъде внесена за разглеждане във ВСС. Освен това Чолаков ще се стреми председателите на отделения да идват от самите отделения.\r\n\t\"Доверието може да бъде повишено към ВАС само и единствено чрез позрачност и публичност на всички актове и действия, които се извършват във ВАС. Трябва да се отворим към обществото\", каза още магистратът, давайки за пример формирането на тричленните и петчленните състави на ВАС.\r\n\tГлавният прокурор Сотир Цацаров зададе само един въпрос – какво е мнението на Чолаков по отношение на мястото на прокуратурата. В отговора си той заимства изцяло позицията на самия Цацаров по темата, отбелязвайки, че изобщо не разбира кое налага този дебат и подчерта, че държавното обвинение не бива да бъде изваждано от съдебната власт.\r\n\t\"Какво ще се постигне, ако се изведе прокуратурата от съдебната система и отиде към изпълнителната власт? Нима тогава ще бъде по-независима, когато съответните прокурори и следователи ще се подчинени на съответния министър и той ще може да ги маха и да им нарежда действия, които може да не са по вътрешните им убеждения\", каза Чолаков, допълвайки, че в момента единствено образуването на досъдебно производство и привличането като обвиняем не подлежат на съдебен контрол и \"ако това е проблемът, той може да се реши със законодателни промени\".\r\n\tПопитан от Галина Карагьозова какво има предвид под \"контрол над случайното разпределение на делата\", споменат в концепцията му, той уточни, че възнамерява на всеки 6 месеца да прави проверка на системата за разпределяне на делата във всяко отделение.\r\n\tСъдия Чолаков започва работа в системата като районен съдия в Котел, а през 1993 г. отива в Сливен, където става председател на Районния съд. През 1995 г. става адвокат, какъвто е до 2007 г., след което се връща отново в съдебната система. След конкурс на 1 март 2007 г. Чолаков започва работа като административен съдия в Сливен. През октомври същата година е командирован в Административен съд София-област. Две години по-късно отново напуска системата и започва работа като нотариус в Балчик.\r\n\tПрез 2012 г. се явява на външен конкурс и така отново се връща в съдебната система, но вече във Върховния административен съд. От 1 юли 2013 г. Георги Чолаков става ръководител на Второ отделение на ВАС.\r\n\tСъдия Янкулова има 28-годишен юридически стаж, от които 11 години е правораздавала във Върховния административен съд. Работила е на районно, окръжно и върховно ниво. Оглавявала е първото в страната самостоятелно обособено административно отделение, което е било в Софийския градски съд, била е и заместник-председател на съда.\r\n\tОт 1998 г. е във ВАС, като през 2001 г. става зам.-министър на отбраната, а впоследствие и зам.-министър на вътрешните работи. След това се връща във ВАС, където гледа данъчни дела, дела по ЗЗК, лицензии, спорове по решения на Висшия съдебен съвет и др.", "date": "2017.09.11", "title": "ВСС игнорира сделките на Чолаков и го избра за шеф на Върховния административен съд"}
{"url": "http://www.mediapool.bg/portugaliya-se-sblaskva-s-nai-tezhkata-susha-ot-20-godini-news269090.html", "text": "Докато части от САЩ и Карибите са наводнени от силните урагани, сушата затяга хватката си над обширни райони от Португалия, предаде Асошиейтед прес.\r\n\t \r\n\tНад 80 на сто от страната по официални данни изпитва тежка или екстремна суша - най-тежките условия в Португалия за последните 20 години.\r\n\t \r\n\tОгромният язовир Пего ду Алтар изглежда като изоставена каменоломна и съдържа само 11 на сто от водата, за която е предназначен. Някога огромното езеро, където хората са идвали да плуват, да карат лодка и да ловят риба, се е свило до ивица вода, обградена от напукана земя - все по-честа гледка в Южна Португалия. От столетия тази част на Южна Европа е изложена на суши, но според Карлуш Мартинш, държавен секретар към португалския министър на околната среда, ситуацията се е влошила с климатичните промени.\r\n\t \r\n\tПродължителната суша е най-тежка в региона на Алентежу, на юг и на изток от столицата Лисабон. Там основната река е Саду, седмата по големина в Португалия. С намаляването на равнището й пресъхват и язовирите по течението, включително Пего ду Алтар. На някои места реката стига едва до коленете.\r\n\t\r\n\tС отдръпването на водите в Пего ду Алтар се разкри малък каменен мост, построен през 18 век, който беше залят от водата през 1999 година.\r\n\t \n\n\r\n\tУмрялата риба в засъхналата кал край Пего ду Алтар служи за предупреждение на властите. Големият брой риби, умрели поради спада на нивото на кислорода, биха замърсили питейната вода. Започнала е програма за изваждане на обречените риби от четири язовира в Саду, която е надпревара с времето. Очакванията са за шест седмици да бъдат уловени над 100 000 кг риба от четирите язовира.\r\n\t \r\n\tДържавният секретар Мартинш заяви, че правителството е създало комисия, която да следи сушата. Основният приоритет е да се гарантира наличието на достатъчно питейна вода. Това може да доведе до забрана на напояването на селкостопански земи, за което се употребяват 80 на сто от водата в региона. Селскостопанските работници обаче се оплакват от пресъхналите пасища и съхнещите посеви, а животновъдите искат вода за добитъка си.\r\n\t \r\n\tЕнергийните компании искат вода, която да задвижва водноелектрическите централи.\r\n\t \r\n\tАлентежу е известна с красотата си област в Португалия, с горички с маслинови дръвчета, пинии и коркови дъбове - достатъчно устойчиви, за да издържат на екстремния климат. Но това е и един от най-бедните райони в ЕС, а близо половината жители са на възраст над 65 години. Много от живеещите в района се прехранват със земеделие и прекъсването на напояването ще им отнеме работните места.", "date": "2017.09.11", "title": "Португалия се сблъсква с най-тежката суша от 20 години"}
{"url": "http://www.mediapool.bg/v-rusiya-blagopriyatnata-konyunktura-otnovo-bavi-reformite-news269091.html", "text": "След две години рецесия Русия се върна към икономическия растеж. Деловите среди обаче не са настроени оптимистично, тъй като страната така и не се опитва да излекува структурните болести на своята икономика.\r\n\t \r\n\tКриза, каква криза? В пълните с компютри офиси в IT Park в Казан, голям руски град на река Волга, превърнал се в иновационен център, суровият и дълъг период на рецесия, от който Русия едва излезе, бе просто един чудесен етап... на растеж! \r\n\t \r\n\t\"Нищо не усетихме. Нашият оборот дори се утрои за три години\", казва въодушевено Антон Грачев, младият директор на този център за високи информационни технологии, открит през 2009 година и превърнал се вече в модел. Стартъп компаниите идват тук една през друга. Инвестициите, комбинация от частни фондове и държавни помощи, ускоряват проектите. Кабинетът на регионалния министър на развитието е на един от етажите, редом до тези на големи частни групи и дори на един филиал на Microsoft. Умножавайки източниците на приходи, паркът даже успява да се самофинансира. Дали това е модел, който лесно може да бъде повторен в цяла Русия? \"Не е сигурно...\", признава през усмивка Антон Грачев.\n\n\r\n\t \r\n\tНа около 700 километра от Москва, Казан и неговият IT Park освежават руската икономика, която сега излиза от двугодишна рецесия, но не се възползва от нея, за да се реформира. В навечерието на президентските избори през март 2018 година, неудовлетвореността се превръща в безпокойство в деловите среди. Предизвикана от понижаването на цените на петрола и утежнена от западните санкции срещу Русия заради украинския конфликт, кризата се оказа поредната пропусната възможност за модернизиране на икономиката.\r\n\t \r\n\tОтсега нататък възстановяването би трябвало да намали още повече стимула на Кремъл да направи промени. Тъй като на повърхността последните данни са успокоителни: официално кризата е в миналото, защото Русия е регистрирала икономически растеж две последователни тримесечия тази година - 0,5% и след това 2,5%. Прогнозите са за растеж от 2,3% през 2017 година и 2,5% през 2018 година. Някои ключови сектори вече преживяха явен подем това лято. Продажбите на леки коли, например, се увеличиха с 19% на годишна основа през юли. Нещо, което потвърди възстановяването на потреблението, въпреки че кризата остави дълбоки социални разделения: броят на руснаците, които живеят под прага на бедността, се е увеличил от 15,5 милиона през 2014 година до 23,4 милиона.\r\n\t \r\n\t\r\n\t \r\n\tТази благоприятна конюнктура изведнъж измести на заден план призивите за промяна. Структурните проблеми обаче остават същите: силна зависимост от петрола, природния газ и други суровини (на тях се пада половината от руския износ); слабост на частните инвестиции (Сбербанк и ВТБ, два държавни мастодонта, смазват един банков сектор, който преживява истинска вълна от отпадащи от системата банки); слабо присъствие на малките и средните предприятия (на тях се пада само 20% дял в икономиката); недостатъчна тежест на предприемачите (едва 2% от руснаците казват, че искат да започнат свой собствен бизнес); неизправна инфраструктура (автомагистралата Москва - Санкт Петербург все още се строи); неефективност на държавната политика (изпълнени са под 50% от одобрените програми).\r\n\t \r\n\tРазбира се, има проблясъци на напредък. Казан и неговият IT Pаrk, чието развитие започна доста преди кризата, са доказателство, че един нов модел е съвсем възможен в Русия: Татарстан, богат на петрол регион, също бе свикнал да живее от приходите от петрол и газ, но в неговата столица Казан бяха създадени условия да се мисли за бъдещето.\r\n\t \r\n\tВ останалата част от страната нещата също се раздвижват: като се възползват от международното напрежение, някои сектори, например селското стопанство, преживяха истински бум. Промишленото производство, слабо място по принцип, бележи ръст. Само че, в момент когато бюджетната и паричната политика принудиха правителството да намали разходите, а централната банка да държи лихвените проценти високи, новите двигатели на растежа са прекалено малко, за да може да бъде постигната истинска диверсификация на националната икономика. Властите насърчават износа, но малките и средните предприятия все още са слаби, макар да е възможно да се превърнат в истински източници на технологии и продажби в чужбина.\r\n\t \r\n\tИкономическите условия не са единствените спирачки за реформите. Такава е и липсата на прозрачна и честна съдебна система, която би защитавала предприемачите и би гарантирала един истински климат на доверие - необходими фактори за установяване на благоприятен бизнес климат. Вечен източник на безпокойства, съдилищата все така пораждат страх с лошото си функциониране. Във вертикалата на властта в Кремъл, в обстановка на борба между отделните кланове, цари своеволие и съдебната система е използвана като инструмент.\r\n\t \r\n\tСъдебната хроника това лято само потвърди тази констатация: близкият до властта Игор Сечин, всемогъщият шеф на държавния петролен гигант Роснефт, е обвинен, че дърпа конците на два големи процеса.\r\n\t \r\n\tПървият е срещу Алексей Улюкаев, либералният бивш министър на икономиката, арестуван за корупция след нелепа засада в сутерена на централата на Роснефт и застрашен от 15 години затвор.\r\n\t \r\n\tВторият процес е срещу Владимир Евтушенков, олигарх начело на групата Система, осъден да плати гигантски обезщетения на същата тази компания Роснефт в последния епизод от една безкрайна сага около купуването на друг производител на петрол. Той трябва да плати 2 милиарда евро компенсации и правосъдието вече замрази някои активи на неговата група, включително една трета от капитала на най-големия мобилен оператор в Русия - МТС.\r\n\t \r\n\tТези две афери потвърдиха упоритото запазване на на правото на по-силния в Русия по стар обичай. И, далеч от миражите на обещанията за промени, те предизвикаха дълбоко безпокойство в деловите среди.", "date": "2017.09.11", "title": "В Русия благоприятната конюнктура отново бави реформите"}
