{"url": "http://www.mediapool.bg/britanskiyat-glaven-pregovaryasht-ek-se-postavya-v-glupavo-polozhenie-news268799.html", "text": "Главният преговарящ на Великобритания по Брекзита Дейвид Дейвис заяви, че Европейската комисия \"се поставя в глупаво положение\" с критиките си срещу британския подход към преговорите, за които от Брюксел казват, че няма напредък, предаде Ройтерс, в неделя.\r\n\t\"Частно казано, мисля, че това изглежда глупаво, защото несъмнено има неща, които сме постигнали\", посочи Дейвис пред Би Би Си. \"Комисията се поставя в глупаво положение, като казва, че нищо не е направено\", добави той.\r\n\tПо думите му Великобритания вероятно ще продължи да внася известни суми в хазната на ЕС, след като напусне съюза, но те няма да бъдат големи в дългосрочен план.\r\n\t\"Файненшъл таймс\" цитира лидера на британската партия Либерални демократи Винс Кейбъл, според когото Обединеното кралство може и да не напусне ЕС заради вътрешните разногласия в политическите партии. \"Според мен повече от вероятно е Брекзитът да не се състои\", казва 74-годишният политик.\r\n\tПо-рано \"Дейли телеграф\" писа, че проевропейски настроените членове на управляващата Консервативна партия се канят да осуетят приемането на законопроекта, който отменя действието на законодателството на ЕС на британска територия. Вестникът твърди, че не по-малко от шестима консерватори в Камарата на общините ще гласуват против законопроекта заедно с опозицията, оглавявана от лейбъристите.\n\n\r\n\t\"Сънди таймс\" пише от своя страна в неделя, че след конгреса на Консервативната партия през октомври премиерът Тереза Мей може да се съгласи да изплати на ЕС до 50 милиарда лири (54 млрд. евро), след като напусне съюза. Мей се надява, че този ход ще бъде стимул за започване на търговските преговори между Лондон и Брюксел.", "date": "2017.09.03", "title": "Британският главен преговарящ: ЕК се поставя в глупаво положение"}
{"url": "http://www.mediapool.bg/srebaren-medal-za-ansambala-v-mnogoboya-na-svetovnoto-po-hudozhestvena-gimnastika-news268786.html", "text": "В дебютното си участие на световно първенство новият състав на българския ансамбъл по художествена гимнастика спечели сребърни медали в многобоя в събота вечер.\r\n\tНа шампионата в италианския град Пезаро, по-малко от година след сформирането си като ансамбъл, Симона Дянкова, Мадлен Радуканова, Теодора Александрова, Лаура Траатс и Елена Бинева събраха 36.950 точки - 18.700 за съчетанието с пет обръча и 18.300 за съчетанието си с три топки и две въжета.\r\n\tТе бяха изпреварени единствено от рускините, които събраха 37.700 точки от изпълненията си с пет обръча (18.950) и на три топки и две въжета (18.750).\r\n\tТрети се нареди отборът на Япония с 36.650, следван от Италия с 36.625.\r\n\tПреките конкурентки на българките от Беларус се провалиха в съчетанието с пет обръча и останаха без медали - 5-то място с 36.425. Шеста е Украйна с 35.600 точки.\n\n\r\n\tВ неделя са финалите при ансамблите на отделните уреди, като засега българският отбор заема 3-та позиция и в двете композиции.", "date": "2017.09.03", "title": "Сребърен медал за ансамбъла в многобоя на световното по художествена гимнастика"}
{"url": "http://www.mediapool.bg/trima-chlenove-na-ekipazha-na-mezhdunarodnata-kosmicheska-stantsiya-se-varnaha-na-zemyata-news268790.html", "text": "Спускаемият апарат на космическия кораб \"Союз МС-04\" с трима членове на екипажа на Международната космическа станция се приземи днес в Казахстан, съобщи Центърът за управление на полетите в Корольов, Подмосковието.\r\n\tНа Земята се върнаха руският космонавт Фьодор Юрчихин, астронавтите от НАСА Джак Фишър и Пеги Уитсън, която постави рекорд - прекарала е общо 665 дни в орбита, повече от всеки друг американец. Сегашният й полет - третият по ред - продължи 288 дни.\r\n\tРуският й колега Юрчихин може да се похвали с още повече време в орбита - 673 дни за пет полета, а американецът Фишър има зад гърба си 136 денонощия в космоса.\r\n\tНа борда на МКС остават трима - руският космонавт Сергей Рязански, американският астронавт Рандолф Брезник и астронавтът от Европейската космическа агенция Паоло Несполи.", "date": "2017.09.03", "title": "Трима членове на екипажа на Международната космическа станция се върнаха на Земята"}
{"url": "http://www.mediapool.bg/phenyan-ofitsialno-obyavi-napalno-uspeshen-opit-s-vodorodna-bomba-news268788.html", "text": "Северна Корея обяви, че е направила успешен опит с водородна бомба. Съобщението бе направено днес в ефира на централната телевизия на КНДР, предаде Франс прес.\r\n\tВ съобщението се посочва, че водородният заряд, с който е направен днешният опит, може да бъде качен на междуконтинентална балистична ракета.\r\n\tНяколко часа по-рано в неделя два земни труса в рамките на само 8 минути бяха възприети като знак, че вероятно Пхенян е извършил своя 6-ти опит с ядрено оръжие.\r\n\tМощта на \"изкуственото земетресение\", станало днес на територията на КНДР, е почти 10 пъти по-голяма, отколкото при аналогичния подземен трус, регистриран при предишния ядрен опит на Пхенян, отбелязва метеорологичната служба на Южна Корея.\r\n\tНай-напред Службата за геоложки наблюдения на САЩ съобщи, че е регистрирала земетресение с магнитуд 6,3 и дълбочина 0 км в Северна Корея.\n\n\r\n\tЗеметресението, регистрирано малко преди 11,30 ч. местно време (03,00 ч. по Гринуич), е било на дълбочина нула километра в североизточната част на страната, предаде Ройтерс. Епицентърът на труса е бил фиксиран близо до полигона, където Пхенян вече е извършвал ядрени опити.\r\n\tЯпонското правителство потвърди, че Пхенян енаправил нов ядрен опит.\r\n\t\"Правителството потвърждава, че Северна Корея е извършила ядрен опит, след като проучи информациите от метеорологичната агенция и други институции\", заяви пред журналисти министърът на външните работи на Япония Таро Коно.Той определи опита като \"пораждащ изключително силно съжаление\".\r\n\tКитайските власти съобщиха, че са засекли земетресение с магнитуд 6,3 в Северна Корея, като го определиха като \"предполагаема експлозия\", предизвикана от човешка дейност.\r\n\tКитайската сеизмологична служба съобщи малко по-късно за второ земетресение в Северна Корея с магнитуд 4,6 на дълбочина нула километра, осем минути след първия трус, и го определи като \"колапс\" в резултат на пропадане на почвата.\r\n\tСамолетите на силите за самоотбрана на Япония са били изпратени към района на Японско море, където ще измерят равнището на радиоактивните частици в атмосферата.Японският премиер Шиндзо Абе посочи, че в момента се събира и анализира необходимата информация.\r\n\tПо-рано в неделя Северна Корея заяви, че е разработила по-съвършено ядрено оръжие \"с голяма разрушителна сила\" и лидерът Ким Чен-ун лично е инспектирал водородната бомба, която ще бъде инсталирана на нова междуконтинентална балистична ракета, предаде Ройтерс.\r\n\tСпоред севернокорейската агенция КЦТА Ким е посетил националния Институт за ядрени оръжия и е наблюдавал инсталирането на водородна бомба на новата междуконтинентална балистична ракета.\r\n\tМощността на водородната бомба е еквивалентна на стотици килотонове, тя може да бъде детонирана на голяма височина, а нейните компоненти са собствено производство на страната, което й позволява да построи толкова ядрени оръжия, колкото иска, се казва в съобщението на Пхенян, цитирано от южнокорейската агенция Йонхап.", "date": "2017.09.03", "title": "Пхенян официално обяви \"напълно\" успешен опит с водородна бомба"}
{"url": "http://www.mediapool.bg/vazstanoveno-e-dvizhenieto-po-bulpraga-news268792.html", "text": "Възстановено е напълно движението по софийския булевард \"Прага\", информира Столичната община в неделя.\r\n\tЛиниите на градския транспорт в района също се движат по редовните си маршрути. На бул.\"Прага\" е извършен цялостен ремонт в участъка от бул.\"Скобелев\" до бул.\"Пенчо Славейков\".\r\n\tВ края на август Министерството на културата разреши паветата по булеварда да бъдат заменени с асфалт, след което миналата седмица започна полагането на новата настилка.\r\n\tТо завърши в петък, а в събота бе положена пътна маркировка, очертани пешеходни пътеки и се оформяха зоните на спирките на градския транспорт.\r\n\tВсе пак ремонтът не е напълно завършен. В следващите дни ще се изграждат нови тротоари.", "date": "2017.09.03", "title": "Възстановено е движението по бул.\"Прага\""}
{"url": "http://www.mediapool.bg/blizo-5-mln-chuzhdestranni-turisti-sa-posetili-bulgaria-v-perioda-ot-yanuari-do-yuli-news268793.html", "text": "Последните данни на статистиката показват, че близо 5 млн. чуждестранни туристи са посетили България в периода януари – юли 2017 г..\r\n\tТова означава ръст от 7,2% спрямо същия период на миналата година, съобщиха от пресцентъра на Министерство на туризма в неделя, цитирани от Фокус.\r\n\tДанните потвърждават прогнозите на министерството за увеличение в сектора от 7 до 10 на сто.\r\n\tОсвен това се предвижда в периода между май и октомври българите да реализират над 5,7 млн. нощувки. Очаква се и при тях ръстът да е около 4,5-5 на сто спрямо миналата година.", "date": "2017.09.03", "title": "Близо 5 млн. чуждестранни туристи са посетили България в периода от януари до юли"}
{"url": "http://www.mediapool.bg/voina-na-patya-v-ankara-zaradi-otneto-predimstvo-na-mps-news268791.html", "text": "Отнето предимство на пътя стана повод за истинска война в центъра на турската столица Анкара, предаде информационната агенция Догу хабер ажансъ (ДХА), цитирана от агенция Фокус.\r\n\tИнцидентът е възникнал вчера между двама водачиС и бързо прераснал в истинска гладиаторска битка, в която са се включили и живущи в района. Във въздуха са хвърчали камъни и шишета; разменяли са се юмруци.\r\n\tРавносметката е шестима ранени. По подаден сигнал на място са пристигнали много линейки и екипи на полицията. След оказана първа помощ ранените са настанени в различни болници.\r\n\tСлед самия инцидент недоволните издигнали барикади на улицата, а подвижните сили на полицията използвали водно оръдие, за да ги разпръснат. Задържани са двама от най-агресивните от тях.", "date": "2017.09.03", "title": "Война на пътя в Анкара заради отнето предимство на МПС"}
{"url": "http://www.mediapool.bg/konfliktat-mezhdu-moskva-i-vashington-za-diplomaticheskite-imoti-se-zadalbochava-news268787.html", "text": "Русия призовава властите в САЩ незабавно да върнат всички дипломатически обекти (генералното консулство в Сан Франциско и сградата на търговското представителство във Вашингтон и филиала му в Ню Йорк). В противен случай върху Вашингтон ще падне цялата вина за по-нататъшното влошаване на отношенията, се посочва в изявление на руското министерство на външните работи, цитирано от ТАСС в неделя.\r\n\t\"Призоваваме американските власти да променят решението си и незабавно да върнат руските дипломатически обекти. В противен случай върху САЩ ще падне цялата вина за продължаващото влошаване на отношенията между нашите страни, от които в голяма степен зависи състоянието на глобалната стабилност и международната сигурносте\", заяви руското външно министерство.\r\n\tПо-рано Държавният департамент потвърди, че САЩ са взели под свой контрол трите руски дипломатически мисии.\r\n\tЗаедно с това Вашингтон оспори обвинението на Москва, че американски служители са заплашвали \"да разбият входната врата\" в един от обектите, а агенти на ФБР са \"прочиствали помещенията\".\r\n\t\"Това не е вярно\", заяви високопоставен представител на Държавния департамент, като добави, че американски служители заедно с руски дипломатически персонал са извършили оглед на трите сгради.\n\n\r\n\t\"Тези инспекции бяха осъществени, за да осигурят безопасността и охраната на сградите и да потвърдят, че руското правителство е опразнило помещенията\", заяви анонимният американски дипломатически представител.\r\n\tРуското външно министерство помести на официалната си страница във Фейсбук кадри от консулството в Сан Франциско и търговското представителство във Вашингтон, като заяви, че това са \"фото и видео свидетелства за противозаконните действия на американските власти, които в нарушение на международното право и на собственото си законодателствоо са нахлули в руски дипломатически обекти и извършват \"оглед\" на помещенията\".\r\n\tВчера шефът на пресслужбата на посолството на Русия в САЩ Николай Лахонин заяви пред ТАСС, че в сградата на търговското представителство във Вашингтон са започнали обиски, а в Москва министерството на външните работи привика заместник-ръководителя на посолството на САЩ Антъни Годфри, за да му връчи официален протест \"във връзка с намерението на американските власти да устроят претърсване на търговското представителство във Вашингтон, макар че сградата се намира в руска държавна собственост и притежава дипломатически имунитет\".\r\n\tМинистерството \"разглежда нелегитимния оглед на дипломатическите помещения на Русия без присъствието на руски официални лица и изказаната заплаха да бъде разбита входната врата като безпрецедентна агресивна акция, която при това може да бъде използвана от спецслужбите на САЩ за организиране на антируски провокации с помощ на подхвърлени компометиращи предмети\".\r\n\tАмериканската страна все пак прие поне едно от оплакванията на руснаците, отбелязва АП - че са им дали само 48 часа да опразнят жилищата, обитавани от дипломатите и семействата им.\r\n\tСмекчавайки първоначалната заповед, Държавният департамент уточни, че са направени \"отделни споразумения\", които да дадат на семействата \"достатъчно време\" да опаковат багажа си и да освободят апартаментите на територията на консулството.\r\n\tПредставителят на ведомството не разкри за колко време руснаците ще трябва да се изнесат от жилищната част на консулството, като каза само, че Москва е била информирана за новия срок.\r\n\tМеждувременно Държавният департамент ще контролира изцяло достъпа до имотите и поема цялата отговорност за сигурността и поддръжката им.\r\n\tПреди вчера да се стигне до твърдението за обиски в сградата на консулството в Сан Франциско над нея се изви гъст черен дим. Пристигналите на място пожарникари не бяхадопуснати в сградата.\r\n\tРепортер на АП чул излезли от сградата хора да казват на пожарникарите, че няма проблем и че персоналът на консулството изгаря неуточнени предмети в камина.\r\n\tДържавният департамент даде срок на Москва да затвори до събота – 2 септември  генералното си консулство в Сан Франциско и две търговски представителства в Ню Йорк и Вашингтон.\r\n\tМярката на САЩ дойде в отговор на Москва, която нареди миналия месец на Вашингтон да свият техническия персонал в дипломатическите си мисии в Русия със 755 души или до 455 служители. Преди това Конгресът на САЩ с голямо мнозинство одобри нови санкции срещу Москва.", "date": "2017.09.03", "title": "Конфликтът между Москва и Вашингтон за дипломатическите имоти се задълбочава"}
{"url": "http://www.mediapool.bg/trima-arestuvani-sled-kato-blasnaha-s-bentli-avtomobila-na-srabskiya-prezident-news268794.html", "text": "Сръбската полиция е арестувала трима души, след като превозното им средство удари автомобила, в който е возен президента на страната Александър Вучич, предаде Франс прес, цитирана от Фокус.\r\n\tБентли удари колата на Вучич в предградие на Белград в събота сутринта, заяви вътрешния министър Небойша Стефанович. Охраната на президента реагирала и тримата били задържани.\r\n\t„В момента всеки детайл е разследван и по време на следствието всички факти по случая ще се установят“, уточни министърът.\r\n\tПо думите му засега няма индикации или доказателство, че Вучич е бил цел.\r\n\tМъжете ще бъдат разпитани в понеделник в прокуратурата. Те са работили като охрана в белградска дискотека и са имали криминални досиета по данни на местни медии.\n\n\r\n\tТвърди се, че преди инцидента са взели назаем бентли-то от футболен играч и са прекарали вечерта на дискотека.", "date": "2017.09.03", "title": "Трима арестувани, след като блъснаха с бентли автомобила на сръбския президент"}
{"url": "http://www.mediapool.bg/bulgaria-osazhda-shestiya-yadren-opit-na-kndr-news268796.html", "text": "Министерството на външните работи на България осъжда остро извършения днес от Корейската народно-демократична република (КНДР) шести по ред ядрен опит. Това се посочва в позиция на ведомството.\r\n\tТази поредна тежка провокация е сериозно нарушение на съответните резолюции на Съвета за сигурност на ООН и на споразумението за гаранциите на МААЕ. България категорично осъжда подобни действия, които водят до допълнително повишаване на напрежението в региона и представляват заплаха за световния мир и сигурност.\r\n\tПризоваваме КНДР да прекрати веднъж завинаги своята ядрена и балистична програма по цялостен и необратим начин, изпълнявайки в пълна степен своите международни ангажименти, както и да се ангажира с конструктивен диалог с международната общност за намирането на изход от ситуацията по мирен път, се казва в позицията на МВнР.", "date": "2017.09.03", "title": "България осъжда шестия ядрен опит на КНДР"}
{"url": "http://www.mediapool.bg/tramp-se-sreshtna-sas-spasiteli-v-luiziana-sled-kato-poseti-teksas-news268789.html", "text": "Президентът на САЩ Доналд Тръмп се срещна с участници в спасителните операции след урагана Харви в щата Луизиана и им благодари за усилията, предаде Асошиейтед прес.\r\n\tПридружаваха го съпругата му Мелания и губернаторът на щата Джон Бел Едуардс.\r\n\tТръмп пристигна в Лейк Чарлз, след като посети първо Хюстън, Тексас, където се срещна с местни жители, преживели наводнението. \"Това са хора, които са свършили фантастична работа, за да поправят нещата\", каза той.\r\n\tПрезидентът похвали губернатора на Тексас за реакцията след Харви, както и страхотната по думите му координация между федералните, щатските и местните власти. Той каза няколко думи в църква в Пиърленд, предградие на Хюстън, в присъствието на губернатора Грег Абът и сенатора от Тексас Тед Круз.\r\n\tТръмп и първата дама се присъединиха към доброволците, които раздаваха помощи, осигурени от Червения кръст, като храна и хигиенни продукти. \"Тук имате много и усърдно работещи хора\", каза той. Двамата с Мелания се включиха в товаренето на палети с бутилки с вода. \"Харесва ми да го правя\", каза той и добави: \"Това е добро упражнение\", обръщайки се към съпругата си.\n\n\r\n\t\"Грижете се за себе си\", пожела той на шофьорите на колите и камионите, които на свой ред му благодариха и казаха, че се молят за него. Президентът похвали Червения кръст - \"Фантастична работа, страхотна организация\", каза той.\r\n\tПреди това в приют за останали без дом в Хюстън президентската двойка помагаше за кратко в сервирането на обяда, като раздаваше хотдогове в бели кутии с логото на Червения кръст.\r\n\tВ NRG Center Тръмп също похвали \"фантастичното сътрудничество\" между властите. Той се срещна с децата в центъра и каза, че те справят чудесно. Военнослужещите от Националната гвардия, които се грижат за центъра, в отговор викаха към президента: \"Гордеем се с вас\" и \"Вършите фантастична работа\".", "date": "2017.09.03", "title": "Тръмп се срещна със спасители в Луизиана, след като посети Тексас"}
{"url": "http://www.mediapool.bg/zaradi-bomba-ot-voinata-vav-frankfurt-se-evakuirat-60-000-dushi-news268795.html", "text": "Германските власти завършват подготвителните дейности по обезвреждането на бомба от Втората световна война във Франкфурт, наложила евакуацията на над 60 000 души, предаде Асошиейтед прес.\r\n\tСред засегнатите са пациенти на болници и възрастни хора, като евакуацията се определя като най-голямата в най-близката история на Германия.\r\n\tВъв вторник 1,8-тонната британска бомба беше открита от строителни работници. Властите наредиха на жителите да се евакуират от всички домове в радиус от 1,5 километра.\r\n\tПреди да започне обезвреждането, бяха докарани десетки линейки, които трябваше да превозят всеки, който не е в състояние да напусне сам рисковата зона.\r\n\tПодобни операции в Германия са често явление, въпреки че войната е приключила преди 72 години. Вчера в град Кобленц бяха евакуирани около 20 000 души преди да бъде обезвредена 500-килограмова американска бомба.", "date": "2017.09.03", "title": "Заради бомба от войната във Франкфурт се евакуират 60 000 души"}
{"url": "http://www.mediapool.bg/prokuraturata-iska-razpechatka-ot-razgovorite-na-pritezhatelya-na-pistoleta-ot-vinogradets-news268797.html", "text": "Окръжната прокуратура в Пазарджик внесе искане в съда за предоставяне на разпечатка на телефонните разговори на председателя на Общинския съвет в Септември Лазар Влайков в нощта, когато нелепо бе убит 47-годишният Наско Тонкев.\r\n\tТова ще докаже дали наистина е имало нерегламентирани разговори между Влайков и прокурора, както твърдят присъствали на тържеството в заведение в село Виноградец, по време на което се случи нещастието, предаде в неделя БНР\r\n\tСемейството на жертвата твърди, че веднага след тежкия инцидент, вместо да се обади на телефон 112, Лазар Влайков е търсил съдействие от районния прокурор на Пазарджик, с когото били в близки приятелски отношения.\r\n\tВзетите натривки от ръцете на 6-годишното дете показват, че то е държало пистолета, но не доказват, че именно то е произвело фаталния изстрел. Това може да докаже само специалист с отлична експертиза, твърдят запознати, цитирани от БНР.\r\n\tБез да му предяви обвинение вчера прокуратурата освободи председателя на Общинския съвет в Септември.\n\n\r\n\tТрагедията се разигра в четвъртък вечерта в селото в община Септември по време на празнуване на рождения ден на 6-годишно дете. Оръжието, с което е произведен фаталният изстрел, е собственост на чичото на момченцето – Лазар Влайков. Първоначално лансираната версия бе, че момченцето неволно е произвело изстрела.\r\n\tБлизките на убития собственик на заведение в село Виноградец обаче не вярват, че фаталният изстрел е произведен от 6-годишното дете. Дъщерята на убития Деница Тонкева, която е била свидетел на изстрела, твърди, че той е произведен от Влайков, а детето си е играело по това време.\r\n\tВ събота наблюдаващият прокурор по делото Димитрия Ганчева съобщи, че се работи по две версии - нелеп инцидент или прикриване на опит за убийство. Делото засега обаче се води срещу неизвестен извършител и това е причината Лазар Влайков да бъде освободен след 24-часовото му задържане от полицията до изясняването на обстоятелствата около случая.\r\n\tМеждувременно от ГЕРБ съобщиха, че Тодор Влайков е изключен от партията и го призоваха да напусне и Общинският съвет в Септември.\r\n\tВерсията, че детето е убило съпруга ми, е скалъпена след инцидента, каза съпругата на убития Наско Тонкев в събота. Според нея той е намерил веднага вратичката, с която да се измъкне.\r\n\tДъщерята на убития твърди, че след фаталния изстрел Лазар Влайков започнал да звъни по телефона. Тя го попитала дали се обажда на спешния телефон 112, но той и казал, че не звъни на него и тогава тя се обадила на 112. Деница предположи, че председателят на Общинския съвет в Септември най-вероятно е звънял на прокурор, с когото бил близък, за да му каже какво да прави.\r\n\t44-годишният Лазар Влайков е председател на Общинския съвет в Септември от октомври 2014 г. След местните избори през есента на 2015 г. отново е избран за председател по предложение на ГЕРБ. Живее в село Виноградец и е председател на местната кооперация.\r\n\tПреди пет години името му нашумя след като намушка с нож случаен гражданин след пътен инцидент, но не е осъден по случая. Преди този инцидент Влайков е бил обвинен, че е пребил сина на общинския съветник Дора Пачева и заплашвал семейството и със саморазправа. Тогава срещу Влайков е образувано досъдебно производство, а Пачева завежда гражданско дело срещу него, но нито разследващите, нито съдът откриват вина у Лазар Влайков и той има чисто съдебно минало.", "date": "2017.09.03", "title": "Прокуратурата иска разпечатка от разговорите на притежателя на пистолета от Виноградец"}
{"url": "http://www.mediapool.bg/buryata-v-zapadna-bulgaria-ostavi-bez-tok-6-vrachanski-obshtini-news268798.html", "text": "Шест общини от Врачанска област са без ток заради силната буря - Враца, Мездра, Бяла Слатина, Роман, Борован и Криводол, съобщава БНР в неделя.\r\n\tСамо за няколко минути скоростта на вятъра рязко се покачи до ураганни стойности. Във Враца има десетки паднали дървета и клони, изкъртени са пътни знаци. Силният вятър е обърнал метален щанд. Пострадала е една жена, която е настанена в болница със счупен таз.\r\n\tСилен дъжд с бурен вятър от 76 км. в час събори клони по улиците, а също и саксии от по-висите етажи на кооперациите в Кюстендил. Бурята продължи около 15 минути. На моменти западният вятър стигна скорост от 21 метра в секунда, съобщиха от метеорологичната станция. Все пак в Кюстендил бурята не е нанесла сериозни щети.\r\n\t25 сигнала са постъпили в Столичната община за проблеми, причинени от краткотрайната буря, която се разрази над София. Сигналите са предимно за повалени дървета и клони. Отстранено е и паднало дърво, което временно затрудни движението на трамвай №10.\r\n\tИма и паднало строително платно от ограда на строителен обект, но няма нанесени материални щети.\n\n\r\n\tЖълт код за обилни валежи, придружени от гръмотевици, е обявен за 5 области в Северозападна и централна Северна България.", "date": "2017.09.03", "title": "Бурята в Западна България остави без ток 6 врачански общини"}
