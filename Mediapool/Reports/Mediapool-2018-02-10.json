{"url": "http://www.mediapool.bg/protesti-vav-vidin-za-patishta-i-v-burgas-sreshtu-nasilieto-v-zabavachkite-news275387.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНа трети протест излязоха жители от Северозападна България заради липсата на нормален път без ями от София до Видин. В Бургас пък протестираха срещу насилието в детските градини. В София имаше поредно недоволство срещу Истанбулската конвенция.\r\n\t\r\n\tЗа трета поредна събота жители на Видин блокираха международния път към втория мост над Дунав. Така те протестират с искане за незабавно решение на Министерския съвет за стартиране на процедурите по изграждане на магистралата Видин - София и тунел под прохода Петрохан.\r\n\tПолицията се опита да предотврати спирането на движението към моста, но протестиращите все пак успяха да го блокират минути след 11:30 часа в района на бившия химически завод.\r\n\tПри село Бързия пък беше затворен пътят през прохода  Петрохан.\n\n\r\n\tВ протестите участват хора от всички възрасти. Има и родители с деца.\r\n\t\"Пътят не може да е готов веднага, но могат да се стартират процедурите без да ни лъжат\", коментираха недоволни.\r\n\tИзграждането на пътя София – Видин първоначално беше сред приоритетните проекти за миналия програмен период 2007 – 2013 г., но отпадна заради включването на пътища край София. През този програмен период не е включен за финансиране от оперативна програма \"Транспорт\".\r\n\tОрганизаторите на протеста от гражданско движение \"Единни за промяна\" заявиха, че днес протестът ще приключи по-рано, за да може новоизбраният Видински митрополит Даниил да пристигне в 16 часа във Видин, където ще бъде посрещнат с официална церемония на площад \"Бдинци\".\r\n\tВидинчани се заканиха да затварят пътя към \"Дунав мост ІІ\" всяка събота, докато правителството не започне да строи пътя.\r\n\tМеждувременно от пътната агенция обещаха през 2019 г. да бъдат обявени търговете за цялото трасе от 167 км от Видин до София. Пез март тази година ще бъде пусната обществената поръчка за участъка Мездра – Ботевград (33 км), а през втората половина и за Видин – Ружинци (52 км), се казва в съобщението на Агенция \"Пътна инфраструктура\".\r\n\tСкоростният път Видин - София ще се строи със средства от републиканския бюджет. Изграждането му може да започне най-рано догодина и то при условие, че няма обжалвания на търговете. Реалистично строителството може да стартира чак през 2020 г.\r\n\tПътят I-1 (Е-79) Видин – Ботевград е приоритетен проект в инвестиционната програма на АПИ до 2022 г.,твърдят от пътната агенция.\r\n\tНовото трасе в отсечката от Видин до Ружинци ще се отделя от първокласния път І-1 на около 500 м след пътния възел с път ІІ-14 за Видин- Връшка чука и се развива изцяло по нов терен. Пътят ще преминава източно от Новоселци и Слана Бара, по-нататък между Дунавци, Търняне и Синаговци. Продължавайки към Димово трасето ще минава на изток от Ивановци и ще пресича път ІІІ-141 между гара Срацимир и с. Срацимирово. След това ще продължава между село Вълчек и съществуващата ж.п.линия Видин – София. По-нататък трасето ще пресича съществуващия път І-1, ще обхожда Димово от запад и отново ще пресича съществуващия път І-1. Продължавайки към  Ружинци новия път ще минава на юг от първокласния път между селата Медовница и Орешец. След това отново ще пресича път І-1 и изнасяйки се на север от І-1ще завършва преди село Ружинци при км 58+128, се казва в съобщението на пътната агенция.\r\n\tОтсечката Мездра - Ботевград ще бъде с две платна с по две ленти за движение в посока. Трасето ще следва съществуващия път, като се развива по нов терен в участъците, обхождайки селата Люти дол, Типченица, Новачене и Скравена. Ще бъдат изградени редица съоръжения - над ж. п. линията Мездра - София, мостове над река Искър, Малата река, Калница, Бебреш, Рударка, както и пътен възел при село Новачене. Пресичанията на републиканските и общинските пътища ще се осъществява чрез кръгови кръстовища \"Мездра\", \"Дърманци\", \"Ребърково\", \"Люти дол\", \"Скравена\" и \"Ботевград\".\r\n\t\r\n\tЛошото време не изплаши десетки родители, които се събраха на протест пред сградата на общината в Бургас. Повод за недоволството им са кадрите с насилие в една от детските градини в града.\r\n\tРодителите подкрепят предлаганите законови промени за мандатност на директорите и редовни психотестове на преподавателите. Сред другите искания са въвеждане на видеонаблюдение.\r\n\tЩе се чувствам по-спокойна, ако броят на децата в групите е адекватен на преподавателите, които се грижат за тях, коментира майка на дете в детска градина.\r\n\tОт Националния инициативен комитет за качествена и иновативна образователна системасъобщиха, че протестите за промяна в образователната система продължават в неделя в още три града. Във Варна и Пазарджик те са насрочени от 11:30 часа, а Плевен от 16 часа.\r\n\tПротест имаше и в София. Няколко граждани се събраха пред Народното събрание срещу Конвенцията на Съвета на Европа срещу домашното насилие, добила популярност като Истанбулската конвенция.\r\n\tНедоволните твърдят, че документът е \"гавра с българските деца\" и ще ги принуди да изучават \"сатанински понятия\" като \"джендър\" и \"социален пол\".\r\n\t\"Призоваваме прокуратурата да разследва пропагандата на гей, лесбиян и хомо технологии чрез филми и печатни издания\", каза организаторът на мероприятието Румен Дечев.Той посочи, че заедно със съмишлениците си ще продължи с протестите, докато подписът на България под документа не бъде оттеглен.", "date": "2018.02.10", "title": "Протести във Видин за пътища и в Бургас – срещу насилието в забавачките"}
{"url": "http://www.mediapool.bg/parvata-golyama-zadushnitsa-za-godinata-news275384.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tДнес е първата Голяма Задушница за годината - Месни заговезни.\r\n\tВ съботния ден се прави помен в чест на мъртвите. За помена се приготвят варено жито, хляб и вино.\r\n\tПоменът се прави на гроба, в църква или у дома.\r\n\tНа днешния ден се яде месо, откъдето идва името на празника, след което то е забранено.\r\n\tЗадушниците винаги са в събота, защото църквата е определила съботата за ден на покойните.\n\n\r\n\tНа тези дни близките на починалите посещават гроба, преливат го с вино, прекадяват го с тамян и раздават жито и храна за \"Бог да прости мъртвите души\".\r\n\tВ неделя с Евангелско четене се припомня картината на Страшния съд.\r\n\tВеликият пост започва от понеделник след Сиропустната неделя - Сирни заговезни.", "date": "2018.02.10", "title": "Първата голяма Задушница за годината"}
{"url": "http://www.mediapool.bg/mvr-ne-otkri-narusheniya-pri-proverkata-na-kolata-na-prezidentshata-news275385.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНяма нарушение на правилата при проверката на колата на Националната служба за охрана (НСО), в която се е возила съпругата на президента Десислава Радева. Това се казва в съобщение на Столичната полиция, цитирано от агенция \"Фокус\".\r\n\tВ сряда на бул. \"България\" в столицата полицейски патрул спира автомобил, в който се оказва, че се вози , според първоначалната информация на МВР. По-късно вицепремиерът и министър на отбраната Красимир Каракачанов поясни, че в колата е била Десислава Радева – съпруга на президента. Автомобилът бил преследван от две патрулки, защото шофьорът отказал да спре. Полицаите не са забелязали лампите на автомобила на НСО, които може и да не са били включени, разясни Каракачанов. Той допълни, че при всеки случай, когато мине кола с тъмни стъкла и не е със специален режим на движение, тя се проверява.\r\n\t\"От извършената проверка на Столична дирекция на вътрешните работи по случая от 7 февруари се установи, че действията на полицейските служители при проверката на автомобил на НСО са в съответствие с разпоредбите на Закона за МВР и съответните други нормативни документи\", се казва в официалното съобщение на СДВР.\r\n\t\"Автомобилът е бил със затъмнени стъкла, без обозначителни белези за специален режим на движение, управляван от служител на НСО и с него се е придвижвало охранявано лице. След установяване на горните обстоятелства полицейската проверка е преустановена незабавно и автомобилът на НСО е продължил по маршрута си\", е посочено още в съобщението на СДВР.\r\n\tВ петък президентшата пусна във \"Фейсбук\" какво е значението на думата .\n\n\r\n\tМеждувременно в петък президентът Румен Радев освободи със свой указ генерал-лейтенант Ангел Антонов от длъжността началник на НСО. С друг указ държавният глава назначи досегашния заместник на Антонов полковник Росен Тодоров да изпълнява правомощията на началник на службата. Рокадата бе съгласувана още миналата седмица между правителството и държавния глава и не може да се обвързва със случая от сряда.", "date": "2018.02.10", "title": "МВР не откри нарушения при проверката на колата на президентшата"}
{"url": "http://www.mediapool.bg/avtorat-na-rechite-na-tramp-podade-ostavka-news275386.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tВ рамките на два дни втори служител на Белия дом подава оставка заради обвинения в домашно насилие. Това е Дейвид Соренсен, автор на речите на президента Доналд Тръмп, съобщиха агенциите.\r\n\t\"Разбрахме за повдигнатите обвинения. Веднага поискахме от него да изясни съответстват ли те на действителността. Той отрече всичко, но днес подаде оставка\", се казва в съобщение на говорителя на американския държавен глава.\r\n\tОбвиненията за побой и издевателства бяха отправени от бившата съпруга на Соренсен - Джесика Корбет. Соренсен отрича и твърди, че не е извършил насилие срещу нито една жена в живота си. Нещо повече именно той е бил жертва на домашно насилие от страна на бившата си половинка.\r\n\tПреди да се присъедини към президентския екип, Соренсен е работил като помощник на губернатора на щата Мейн Пол Лепаж.\r\n\tПреди ден заради същите обвинения поста си напусна секретарят на апарата на Белия дом Робърт Портър. Той беше обвинен в битово насилие от двете си бивши жени. Портър отрича твърденията им.", "date": "2018.02.10", "title": "Авторът на речите на Тръмп подаде оставка"}
{"url": "http://www.mediapool.bg/poredna-tezhka-katastrofa-na-patya-ruse-byala-vze-zhertva-news275388.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tТежка катастрофа на пътя Русе – Бяла взе поредната жертва, съобщи МВР.\r\n\tПри удар между турски камион и лек автомобил е загинал 57-годишният шофьор на колата.\r\n\tИнцидентът е станал малко преди 8:30 часа на втория разклон за град Две могили.\r\n\tКамионът е пътувал от Турция към Дунав мост за Беларус. Леката кола е излизала от разклона към главния път. Шофьорът не е изчакал тира, който е с предимство, и камионът го е блъснал.\r\n\tУдарът е бил толкова силен, че двете превозни средства са излетели в крайпътните храсти.Шофьорът на колата е загинал на място.\n\n\r\n\tМеждувременно регионалното министерство съобщи, че стартът на новата магистрала от Русе до Велико Търново ще се забави най-малко с половин година. Причината е жалба от жители на село Хотница, които не са доволни с маршрута на трасето. Срещу трасето на бъдещата магистрала се обявиха и жители на Горна Оряховица. Причината е, че градът остава в страни от пътя.\r\n\tРегионалният министър Николай Нанков е коментирал, че не са верни твърденията, че магистралата ще заобикаля с 30 км и се увеличава пътя между Русе и Велико Търново. Той опровергава и твърденията, че магистралата ще \"виси\" над село Хотница. \"Ще има мостови съоръжения на 250 - 300 метра, както и шумозащитни съоръжения\", казва Нанков.\r\n\tДържавата е поела ангажимент да построи скоростен път от магистралата до Горна Оряховица и летището там, тъй като това ще бъде една от индустриалните зони на Северна България, напомня Нанков. По думите му от техническа гледна точка трасето на бъдещия скоростен път заобикаля със 7 километра града. Този вариант е бил предпочетен, защото е с около 300 млн. лв. по-евтин от т.нар. \"син вариант\", който преминава почти през центъра на Горна Оряховица, твърди регионалният министър.", "date": "2018.02.10", "title": "Поредна тежка катастрофа на пътя Русе – Бяла взе жертва"}
{"url": "http://www.mediapool.bg/pokachvane-na-naprezhenieto-po-granitsata-mezhdu-siriya-i-izrael-news275389.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tИзраел извърши въздушни удари по елементи на противовъздушната отбрана (ПВО) и ирански обекти в Сирия в събота след като негов Ф-16 се беше свален.\r\n\tИзраел обяви, че е извършил въздушни удари по елементи на противовъздушната отбрана (ПВО) и ирански обекти в Сирия в събота, след като негов Ф-16 се разби в Северен Израел, като според Дамаск самолетът е бил поразен, съобщи \"Ройтерс\".\r\n\tСлед инцидента, който рязко изостри ситуацията в региона, израелските военни предупредиха Сирия и Иран, че си играят с огъня и са готови на всякакви сценарии, макар че не се стремят към ескалация на напрежението.\r\n\tИзраелският Ф-16 се разбил по време на мисия срещу ирански обекти за дронове в Сирия, създадени от ирански и проирански сили в рамките на военната им подкрепа за режима на президента Башар Асад.\r\n\tБойни самолети били пратени в Сирия след свалянето на ирански дрон на израелска територия по-рано в събота. Израел съобщи, че изтребителите попаднали под обстрел в Сирия, но все още не е ясно дали заради това се е разбил Ф-16.\r\n\tДвамата пилоти катапултирали и се приземили с парашути преди падането на изтребителя в Северен Израел. Смята се, че за първи път Израел губи боен самолет в рамките на 7-годишния конфликт в Сирия.\r\n\tИзраелски военни заявиха, че са атакували в Сирия 12 мишени, включително три батареи за ПВО и четири ирански обекта. \"По време на атаката бяха изстреляни зенитни ракети към Израел и те активираха сирени, които можеха да бъдат чути в Северен Израел\", се посочва в съобщението.\r\n\tСирийските държавни медии съобщиха за две отделни атаки. При първата сирийската ПВО открила огън в отговор на израелска \"агресия\" срещу военна база, при която бил поразен поне един самолет.\r\n\tПо-късно противовъздушната отбрана отговорила на ново израелско нападение, като осуетила атака срещу военни позиции в Южна Сирия.\r\n\tИрански и подкрепяни от Иран шиитски сили, включително ливанската групировка \"Хизбула\", разположиха свои бойци и обекти край Голанските възвишения при битките с бунтовници срещу режима в Дамаск, което предизвика тревога в еврейската държава заради присъствието им в близост до границата, посочва Ройтерс.\r\n\tИранската държавна телевизия нарече \"нелепи\" твърденията за сваляне на ирански дрон, като посочи, че Техеран има само съветници в Сирия.\r\n\t\"Иран смята, че Сирия има правото на легитимна самоотбрана. За да прикрият престъпленията си в региона, израелски представители прибягват до лъжи за други страни\", заяви говорителят на външното министерство Бахрам Госеми пред АФП.\r\n\tИзраел обяви, че негов щурмови хеликоптер е свалил ирански дрон около 4:30 часа сутринта в събота, след като навлязъл в страната от Сирия. След което последвали въздушни удари по ирански обекти.\r\n\tВоенен говорител каза, че \"значителен\" брой израелски самолети станали обект на \"масиран зенитен огън\", но само един бил засегнат.\r\n\tЕдин от двамата пилоти пострадал при катапултирането Самолетът Ф-16 паднал в поле край село Хардуф в Северен Израел показаха тв кадри. Единият от пилотите пострадал при катапултирането, съобщиха военните.\r\n\tБившият шеф на израелските ВВС Давид Иври заяви, че според него за първи път Ф-16 е може би свален, откакто Израел започва да използва тези самолети през 80-те години на XX век. Военен говорител каза, че все още не се знае дали пилотите са катапултирала заради сирийския огън, както и на какъв етап от мисията са го направили.\r\n\t\"Но е много обезпокояващо за нас, ако самолетът е бил свален\", добавил той.\r\n\tПолетите към основното израелско летище край Тел Авив бяха спрени за около 15 минути, а излитанията за около 20 минути, след като в Северен Израел завиха сирените за въздушна опасност. Но след това \"Бен Гурион\" продължи нормалната си работа.\r\n\tЗаради ситуацията по границата израелският премиер Бенямин Нетаняху свика консултативен съвет по сигурността.\r\n\tВъв връзка с информацията за нанесени днес от израелската авиация ракетни удари по цели на територията на Сирия, включително намиращи се на границата на зоната за деескалация в югозападната част на страната, министерството на външните работи на Русия призова всички въвлечени страни към сдържаност и недопускане на засилване на напрежението в региона, предаде ТАСС.\r\n\t\"Смятаме за необходимо безусловно да се зачита суверенитетът и териториалната цялост на Сирия, на другите страни от региона\", се казва в съобщението на министерството.\r\n\tМосква също така смята за недопустимо създаването на заплахи за руските военни, намиращи се в Сирия \"по покана на законното й правителство и за оказване на съдействие в борбата с терористи\", заявиха от руското външно министерство.", "date": "2018.02.10", "title": "Покачване на напрежението по границата между Сирия и Израел"}
{"url": "http://www.mediapool.bg/shvedka-specheli-parviya-zlaten-medal-ot-zimnite-olimpiyskite-igri-news275390.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tШведската ски бегачка Шарлоте Кала спечели първия златен медал от зимните олимпийски игри в Пьонгчанг. 30-годишната състезателка триумфира в скиатлона на 15 километра (7.5 км класически стил + 7.5 км свободен стил).\r\n\tКала измина дистанцията за 40:44.9 минути. Тя изпревари със 7.8 секунди шампионката в тази дисциплина от Сочи 2014 Марит Бьорген.\r\n\tКриста Пармаковски от Финландия се окичи с бронзовия медал, след като завърши с изоставане от 10.9 секунди от победителката.\r\n\tКала спечели трети златен медал от олимпийски игри в кариерата си след титлата на 10 км свободен стил във Ванкувър през 2010 г. и в щафетата на 4х5 километра в Сочи преди четири години.\r\n\tШведката стартира силно и беше начело след първите две контроли. След това тя отстъпи първата позиция и завърши класическия стил на второ място зад Хенди Ванг от Норвегия. Два километра и половина преди финала Кала отново си върна първата позиция и не я изпусна до края.\n\n\r\n\tКала спечели своя шести медал от олимпийски игри. Освен трите златни тя има и три сребърни - в скиатлона и в десетте километра класически стил от Сочи 2014 и в отборния спринт от Ванкувър 2010.\r\n\tНорвежката Марит Бьорген, която е най-успешната действаща ски бегачка, спечели своя 11-и медал от олимпийски игри. Тя има шест олимпийски титли - три от Сочи и три от Ванкувър, четири сребърни отличия и едно бронзово.\r\n\tЗа Пармаковска днешният медал е първи индивидуален и втори след среброто в щафетата от Сочи.", "date": "2018.02.10", "title": "Шведка спечели първия златен медал от зимните олимпийските игри"}
{"url": "http://www.mediapool.bg/podgotvya-se-sreshta-na-varha-mezhdu-liderite-na-severna-i-yuzhna-koreya-news275391.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПрезидентът на Южна Корея Мун Дже-ин обеща да посети Пхенян след необходимите приготовления в отговор на поканата от свернокорейския лидер Ким Чен-ун за среща на върха в Северна Корея, предадоха световните агенции.\r\n\tПоканата е предадена на южнокорейския държавен глава от делегацията на Пхеняна за Зимните олимпийски игри в събота.\r\n\tГоворител на администрацията на южнокорейския президент посочва, че поканата е предадена устно от сестрата на севернокорейския лидер Ким Чен-ун - Ким Йо-чен, на срещата в Синия дом (южнокорейското президентство). Тя е предала на Мун и писмо от брат си, в което Ким Чен-ун изразява готовност да се срещне с президента на Южна Корея възможно най-скоро.\r\n\tГоворителят на президентството, цитиран от АП, казва, че Мун е отговорил, че Северна и Южна Корея трябва да продължат да работят за създаване на условия за провеждане на такава среща на върха.\r\n\tЕвентуално посещение на Мун в Северна Корея би било първата среща между лидерите на двете Кореи от 2007 г. насам, отбелязва \"Ройтерс\".\n\n\r\n\tНа срещата с делегацията от Северна Корея Мун е призовал Пхенян да започне диалог с Вашингтон, посочва пред журналисти говорителят на Синия дом, цитиран от ТАСС.\r\n\t\"Скорошно начало на диалог между САЩ и Севера е необходимо и за развитие на междукорейските контакти\", коментирал е южнокорейският лидер пред делегацията от Пхенян.\r\n\tНа срещата е постигнато и споразумение да се насърчава диалогът между Севера и Юга с цел укрепване на отношенията.\r\n\tСрещата в президентството в Сеул се състоя, след като Ким Йо-чен и другите севернокорейски делегати присъстваха на церемонията по откриването на Зимните олимпийски игри в Пьончан.\r\n\tСред присъстващите на срещата с Мун Дже-ин бяха и председателят на Националния спортен комитет на Северна Корея Чхуе Хуи и ръководителят на агенцията по междукорейски въпроси И Сон-гуон.\r\n\t22-членната севернокорейска делегация е водена от церемониалния държавен глава на Северна Корея, председателят на парламента Ким Йон-нам.\r\n\tДруги южнокорейски представители на срещата в Синия дом в Сеул са директорът на националната сигурност, шефът на южнокорейското разузнаване, началникът на кабинета на президента и министърът на националното обединение.\r\n\tПосещението на севернокорейската делегация в южнокорейското президентство е първата от този род от август 2009 г. Ким Йо-чен е единственият член на управляващия род на Северна Корея, който посещава Южна Корея от края на Корейската война (1950-1953 г.), отбелязва ДПА.", "date": "2018.02.10", "title": "Подготвя се среща на върха между лидерите на Северна и Южна Корея"}
{"url": "http://www.mediapool.bg/programniyat-direktor-na-bnt-pokaza-sreden-prast-v-predavaneto-si-news275378.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПрограмният директор на БНТ Емил Колшуков показа среден пръст във воденото от него предаване \"Още от деня\" в петък вечер. Той демонстрира неприличния жест не един път, а два пъти.\r\n\tТова стана по време на разговор с бившия министър на екологията в първото правителство на Бойко Борисов Нона Караджова, представена като експерт, и на Борислав Сандов от партия \"Зелените\", който е активист от протестите за защита на Пирин. Темата, която обсъждаха беше продължаващите протести в защита на Пирин и изграждането на втори лифт в Банско.\r\n\tПрограмният директор на БНТ започна разговора в предаването си с видео от новинарски репортаж на телевизията от протеста пред сградата на БНТ. Предупреди, че не е подходящ за деца, заради нецензурните думи и кадри. Причината - един от участниците в протеста държи листовка с неприличен знак – изобразена ръка със специфичната конфигурация на пръсти. Чуват се и нецензурни призиви.\r\n\tПо този повод Кошлуков прочете декларация на журналистите от \"По света и унас\", които протестират срещу отношението, което са получили от участници в протеста.\r\n\tПопита - \"Г-н Сандов, добър вечер от лекето Кошлуков. Как се чувствате в студиото на леке?\". Следва дебат по темата за защитата на Пирин.\n\n\r\n\tВ края на разговора Кошлуков свива пръсти по специфичния начин, при който само средният стърчи. Обръща се към Сандов с думите - \"А този знак ще го има ли...\". Природозащитникът му отговаря, че не носи отговорност за действията на неидентифицирани участници. Обяснява, че той не е правил този жест и допуска, че става дума за провокация.\r\n\tКошлуков обаче не се предава и отново показва неприличния жест, без предупреждение, както за видеото, че предаването съдържа кадри, неподходящи за всякаква аудитория.\r\n\tВсичко това се случва в най-гледаното време. Официална реакция от БНТ за поведението на програмния й директор няма до момента. Такава няма и от Съвета за електронни медии, който следи дали се спазват правилата.\r\n\tЗа това пък сред служителите в БНТ се разказва нов виц:\r\n\tПитат генералния директор Коко Каменаров: \"Защо Кошлуков показва среден пръст от екрана?\"\r\n\tКаменаров мисли две секунди и отсича: \"Защото може.\"", "date": "2018.02.10", "title": "Програмният директор на БНТ показа среден пръст в предаването си"}
{"url": "http://www.mediapool.bg/valyo-toploto-izleze-predsrochno-ot-zatvora-news275379.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБившият директор на столичната \"Топлофикация\" Валентин Димитров е бил освободен от затвора предсрочно в петък. Причината е, че той е работил, докато е бил зад решетките, съобщиха от Министерството на правосъдието.\r\n\tВальо Топлото, както стана публично известен, беше осъден на три години затвор за това, че между 2003 и 2006 г. е харчил пари на дружеството за луксозни стоки, отчитайки ги неправомерно като \"представителни разходи\".\r\n\tЗад решетките изкара година и седем месеца. Освободен е предсрочно, защото работи в затвора и участва във всички спортни и културни занимания. Получил е и три награди, едната от тях за най-добра великденска картичка.\r\n\tИнформацията за пресрочното освобождаване на Валентин Димитров съвпадна с новината, че той окончателно е оправдан по повдигнатите му обвинения за валутни престъпления.\r\n\tТова дело продължи 10 години, като в крайна сметка градските съдии са се съгласили с районните, че извършените от подсъдимия деяния вече са декриминализирани.\n\n\r\n\tОбвинението твърдеше, че от 20 октомври 1999 г. до 25 юни 2003 г. в Австрия Димитров е извършил забранени финансови сделки за близо 6 млн. лв., както и че не е декларирал пред БНБ множество сделки за над 16 млн. лв.\r\n\tСрещу бившия шеф на \"Топлофикация\" има и две висящи дела за пране на пари и за длъжностно присвояване на близо 4.5 млн. лв.", "date": "2018.02.10", "title": "Вальо Топлото излезе предсрочно от затвора"}
{"url": "http://www.mediapool.bg/zimata-se-zavrashta-v-sabota-news275382.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЗимата се завръща в събота с понижаване на температурите, студен северен вятър, дъжд, който по-късно през деня ще премине в сняг. Това каза синоптикът от БАН Евгения Егова пред Нова телевизия.\r\n\tНай-интензивни валежи се очакват в Западна България, в Рило-Родопската област и в Предбалкана.\r\n\tВ останалите места в страната количеството на валежите ще бъдат между 5 и 15 л/кв.м.\r\n\tНа повечето места ще се образува снежна покривка. В София тя ще достигне до около 10 см. Снегът в столицата ще започне да вали в събота привечер.\r\n\tВ неделя валежите ще усилят. В североизточните райони ще духа силен вятър.\n\n\r\n\tМинималните температури ще бъдат между минус 1 и 2 градуса, а максималните - от 3 до 6 градуса над нулата.\r\n\tВ районите на старопланинските проходи ще има условия за виелици и навявания.\r\n\tСтуденото време ще се задържи до понеделник, когато ще започне постепенно затопляне.\r\n\tСутрешните температури в понеделник ще бъдат между минус 7 и минус 2 градуса, а дневните - между 2 и 6 градуса.\r\n\tВъв вторник температурите значително ще се повишат.", "date": "2018.02.10", "title": "Зимата се завръща в събота"}
{"url": "http://www.mediapool.bg/bednite-balgari-obednyavat-a-bogatite-stavat-oshte-po-bogati-news275393.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tДанните за депозитите на българските домакинства в края на 2017 година, изнесени от БНБ, показват тенденция за намаляване на влоговете на най-бедните и за увеличаване на авоарите на най-богатите.\r\n\tДепозитите до 1000 лева в банки са намалели в сравнение с последното тримесечие на 2016 г. с близо половин милион, което е четири на сто.\r\n\tВлоговете от 1000 до 2000 лева намаляват с 1.3 на сто. Това са депозитите на най-бедните българи, които са ги закрили, вероятно за да покрият увеличени разходи по отоплението си през зимата.\r\n\tВ замяна на това, депозитите над 1 милион лева растат с 9.3 на сто в сравнение с последното тримесечие на 2016 г. Така нови 71 души у нас са станали милионери.\r\n\tРъст е отчетен и при кандидатите за милионерите, които са се увеличили със 155 и вече са 100 904. Това хората, които имат влогове между 500 000 и 1 милион лева.\r\n\tНай-много сред групата на богатите българи са тези с влог от 200 до 500 хиляди лева. Техният брой е 281 956 в края на 2017 г. Ръстът им спрямо година по-рано е 1021 депозита.", "date": "2018.02.10", "title": "Бедните българи обедняват, а богатите стават още по-богати"}
{"url": "http://www.mediapool.bg/prezidentskite-izbori-v-rusiya-putin-i-sedemte-dzhudzheta-news275392.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНа изборите през 2000 година, когато Владимир Путин беше избран за първи път за президент, имаше общо 11 кандидати. След това техният брой драстично намаля.\r\n\tНякои критици навремето казаха, че Кремъл е ограничил списъка на кандидатите. Изглежда, че сега Русия се завръща към старите времена. \r\n\tВ публикувания списък за президентските избори на 18 март 2018 г. има общо осем кандидати - два пъти повече в сравнение с 2008 година.\r\n\t\r\n\tГолемият брой кандидати може да се обясни с това, че Кремъл е загрижен за избирателната активност. Защото само един кандидат изпъква пред останалите. Според анкетите на държавните социологически институти, Владимир Путин е еднозначен фаворит. Според анкетите, 70 процента от руснаците искат да изберат за четвърти път 65-годишния бивш офицер от КГБ за президент на Русия. При такъв рейтинг, неговите съперници изглеждат направо като джуджета.\n\n\r\n\tПо всичко изглежда, че руснаците не проявяват голям интерес към избори с предизвестен резултат. Още по време на изборите през 2016 година избирателната активност намаля драстично. В Москва гласуваха едва 35 процента от имащите право на глас. Наблюдателите смятат, че Кремъл се опитва да увеличи интригата около изборите с нови лица, без обаче да застрашава победата на Путин. Защото най-силният му конкурент, опозиционният политик Алексей Навални не е допуснат до изборите заради влязла в сила присъда срещу него. Самият Навални смята, че по този начин Кремъл иска да го изключи като съперник на Путин и призова за бойкот на изборите.\r\n\t\r\n\tЛидерът на комунистите Генадий Зюганов, който вече е на възраст, не се кандидатира. Сред кандидатите за президентския пост има както опитни политици, така и нови лица. Сред тях изпъква Павел Грудинин. 57-годишният политик и шеф на едно аграрно предприятие край Москва изненадващо беше номиниран от комунистическата партия, въпреки че не членува в нея. Анализаторите прогнозират, че той ще спечели шест процента от гласовете и може да се класира на второ място след Путин. Някои наблюдатели обаче смятат, че Грудинин може да спечели доста повече гласове, защото много руснаци харесват неговите умерени възгледи. Очевидно и Кремъл се опасява, че Грудинин може да вгорчи победата на Путин и държавните медии го атакуваха особено остро. И то не заради факта, че той величае Сталин, а заради негови банкови сметки в чужбина.\r\n\t\r\n\tОсновният конкурент на Грудинин за второто място е Владимир Жириновски, който е и най-възрастният сред тазгодишните кандидати за президентския пост. 71-годишният лидер на дяснопопулистката либарално-демократичаска партия на Русия се кандидатира за президентския пост още през 1991 година. Жириновски формално е в опозиция, но отдавна е част от истаблишмънта и е верен на линията на Кремъл. Неговите изяви, при които той обича да заплашва Запада с ядрен удар, са неотменна чест от руските ток-шоута. В сравнение с него, Путин изглежда умерен и благоразумен. Жириновски обаче не е истински противник и конкурент на Путин.\r\n\t\r\n\tСъщо като Жириновски, и Григорий Явлински се опитва отдавна да стане президент. Той е на същата възраст като Путин - на 65 години. Явлински е в политиката от началота на 1990-те години. Той е съосновател на дяснолибералната партия Яблоко и през 2000-та година спечели седем процента от гласовета и се класира на трето място. Има имидж на либерал с прозападни възгледи, но така и не успява да спечели на своя страна широки слоеве от населението. Делът на неговите избиратели дори намалява.\r\n\t\r\n\tБорис Титов е на 57 години и е един от най-младите кандидати за президентския пост. През 2000-та година той спечели 1.5 процента от гласовете. Вероятно този път ще постигне значително по-добър резултат. Той представлява младата дяснолиберална \"Партия на растежа\", която не играе особена роля в руската политика и досега изобщо не е постигала големи изборни резултати. По поръчка на президента Путин, Титов се грижи за правата на руските предприемачи от 2012 година насам. В сегашната надпревара той се опитва да спечели либералните икономически слоеве от населението.\r\n\t\r\n\tСергей Бабурин се появява на тези избори като спомен от далечното минало. През 1990-те години той е заместник-председател на парламента. Впоследствие обаче известният консерватор остава в сянка. Бабурин е председател на националноконсервативната партия \"Руски общонароден съюз\", която подкрепя вътрешната и външната политика на Путин.\r\n\t\r\n\t36-годишната Ксения Собчак е особен случай, не само защото е единствената жена сред кандидатите. Тя е дъщеря на бившия кмет на Санкт Петербург Анатолий Собчак, който минава за политически ментор на Путин. Ксения Собчак стана известна първо в шоу-бизнеса. Впоследствие се разви като журналист с опозиционни възглади. Тя обаче не е професионален политик.\r\n\tКсения Собчак води предизборната си кампания под мотото \"Една срещу всички\" и се опитва да спечели на своя страна протестните избиратели. Собчак има либерални възгледи и предпазливо критикува шефа на Кремъл. След като обяви кандидатурата си, тя има почти неограничен достъп до медиите. Мнозина оценяват този факт, като сигнал, че се ползва с протекциите на Кремъл. Наблюдателите предполагат, че Собчак трябва да спечели на своя страна недоволните млади поддръжници на Навални. Ксения Собчак обаче силно поляризира и едва ли ще спечели много гласове.\r\n\t\r\n\tСред новите лица в тези президентски избори е и Максим Сурайкин. 39-годишният Сурайкин е председател на основаната през 2009 година партия \"Комунистите на Русия\", която се предствавя като алтернатива на утвърдената комунистическа партия. Партията на Зюганов обвинява партията \"Комунистите на Русия\", че е проект на Кремъл, чиято цел е да отслаби старите комунисти. Независимо дали са възрастни или млади, кандидатите имат нещо общо помежду си: те нямат никакъв шанс. Въпреки големия брой кандидати, сегашните президентски избори не се отличават много от предишни, спечелени от Путин.", "date": "2018.02.10", "title": "Президентските избори в Русия – Путин и седемте джуджета"}
{"url": "http://www.mediapool.bg/iliyan-vasilev-gospodin-koshlukov-ochakvam-ostavkata-vi-news275380.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\t\"Господин Кошлуков, проявата Ви от днес е недопустима не само за водещ на подчертавам национална, т.е. поставяща стандартите на поведение, телевизия, още по-малко за програмен директор. Очаквам оставката Ви\". Това написа в профила си във \"Фейсбук\", бивш посланик на България в Русия, който има активна гражданска позиция по различни теми.\r\n\t\r\n\tНе става дума за това, че някой Ви бил обидил. Такава е съдбата на много публични личности, такива са ценности и нравите в българското общество. От Вас се предполага да служите за пример при преодоляване на тези дефицити и налагането на уравновесен и доброжелателен тон. Нито един от гостите ви в студиото не ви е обидил. В качеството на домакин сделката е Вие да бъдете гостоприемен, вежлив и учтив, спрямо гостите си. \r\n\tПоказвате \"рога\". Намирам за неуместно продължаване на директорството Ви в БНТ, да не говорим за позицията на водещ. Нямате минимално необходимите качества - нямате възпитание и търпение. \r\n\tВероятно си мислите, че трупате точки и симпатия към себе си в колегите в БНТ, които Ви смятат за чуждо тяло. Хората атакуват БНТ във Ваше лице за едностранчивото покриване на протестите и с това трудно може да се спори. Репортерите са предварително инструктирани какво и как могат да отразяват.\r\n\tНе подкрепям крайните \"зелени\" и много техни екстремни искания - както това че въведоха в съзнателно заблуждение и манипулираха хората по темата с шистовия газ, след това с редица сондажи, с концесиите в Трън, редица излизащи от елементарно приличие крайни позиции. Подготвят се да блокират и новите проекти за газова инфраструктура. Изобщо са пречка пред индустриалното развитие. Но никога не съм си позволява да отричам правото им на различно мнение.\n\n\r\n\tИ сега темата в Банско не е само, дори толкова, дали ще има нов лифт и писти. С това се различавам от тях - докато направят лифт или писти ще мине време и ще може да се реагира. Това, срещу което не протестират е убийството на Банско като изключително историческо наследство. Старите банскалии са ходили по Европа и са донасяли културата и строили с историческа мяра, която и днес възхищава.\r\n\tКакво ще оставят днешните банскалии и най-вече прищълците - конфекция, неподдържана и липсваща адекватна инфраструктура. Старите банскалии са оставили непреходна историческа стойност, макар и ограничена в центъра в няколко улици. Новите поколения ще унишожат тази уникална стойност като я размият с новите масови свидетелства за липсва на вкус, на алчност и поквара.\r\n\tНе зная дали си давате сметка, че по този начин няма как да останете в БНТ.", "date": "2018.02.10", "title": "Илиян Василев: Господин Кошлуков, очаквам оставката ви!"}
{"url": "http://www.mediapool.bg/frenska-myusyulmanka-napusna-tv-konkurs-zaradi-komentari-vav-feisbuk-news275370.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tМлада певица от мюсюлмански произход, която се се превърна в интернет сензация след представянето си във френското телевизионно състезание \"The Voice\", напусна шоуто заради критики към нейни коментари в социалните мрежи.\r\n\tВ един от коментарите си 22-годишната Менел Ибтисем изразява съмнение, че нападението на десетки пешеходци с огромен камион през 2016 г. в Ница е било терористично.\r\n\tВъв Франция, която е все още разтерзана от политическите битки преди президентските избори миналата пролет, както и от джихадистки и расистки атаки, телевизионното представяне на Менел Ибтисем изглеждаше като лъч на надеждата.\r\n\tСинеоката Менел изпълни на френски и арабски песента на Ленард Коен \"Hallelujah\" по френската национална телевизия, появявайки се на сцената със забулена коса. Тя беше фаворит в риалити шоуто, въплъщение на ценностите на съвместното съжителство и толерантността.\r\n\t\n\n\r\n\tВидеото с нейното изпълнение на \"Hallelujah\" е гледано над 900 000 пъти в YouTube.\r\n\tИзявите й в социалните медии обаче разкриха друга страна на личността й. Именно коментарите и оценките й за атаката в Ница на националния празник 14 юли, стана причина телевизионната мрежа TF1 да съобщи, че обмисля да я дисквалифицира от надпреварата.\r\n\tНе може да допуснем участие в шоуто на човек, който прави незаконни изказвания, заявиха от TF 1 във вторник.\r\n\tФренски медии съобщиха, че ден след зверското нападение с камион в Ница през 2016 г., когато загинаха 86 човека, Менел Ибтисем е написала: е написала:\"Добре е, че стана рутинно, по една атака на седмица!\".\r\n\t\"И за да е винаги добросъвестен, \"терористът\" е взел документите за самоличност със себе си. Истината е, че когато планирате да вършите нещо мръсно, не забравяте да си вземете документите\", пише още Менел.\r\n\tПостингът й е с хаштаг \"#PrenezNousPourDesCons\", което означава \"вземат ни за идиоти\".\r\n\tШофьорът на камиона, погубил 86 човека, бе 31 годишен мъж от Тунис.\r\n\tСедмици след това нападение имаше друго – в църква в градчето  дю Рувре, където възрастен свещеник бе убит. \"Реалният терорист е нашето правителство\", пише по този повод Менел Ибтисем.\r\n\tТези разкрития предизвикаха буря в социалните медии. Някои хора заявиха, че коментарите на Менел са оскърбление към жертвите на атаката в Ница. Асоциацията на близките на загиналите обяви, че са \"неприемливи\".\r\n\tМненията обаче се разделиха, като имаше и такива, че тя е била несправедливо критикувана, защото е мюсюлманка.\r\n\tСлед като писанията й в социалните мрежи станаха една от най-обсъжданите теми във Франция, Ибтисем се извини и каза, че тя \"очевидно е осъдила тероризма\". В петък обаче съобщи, че напуска шоуто.\r\n\tВъв видеообръщение на английски, качено във Фейсбук, тя казва, че никога не е смятала да нарани някого и идеята, че ще го направи умишлено, й носи голямо страдание.\r\n\tМенел Ибтисем е родена във Франция от баща сириец и майка алжирка. Реагирайки на нападките, тя каза, че изявленията й за тероризма са били \"извадени от контекста\" и \"не отразяват моите възгледи\". Тя не се опита да постави бележките си в нов контекст.\r\n\tМенел написа, че посланието й е за \"любов, мир и толерантност и доказателство за това е, че пея \"Hallelujah\" на Ленард Коен – песен, която перфектно илюстрира посланието, което искам да изпратя като артист\".\r\n\tНейното изпълнение на арабски на песента на Коен обаче се отклонява от това послание, според някои медии. Докато френският превод е верен на английския оригинал, в който се говори за това как Цар Давид е съблазнен от Батшеба и женската сексуалност, в арабската версия се разказва за мъж, \"обграден от тъма\", докато не намерил Бога. Тази версия е била написана преди години от кувейтки автор, който адаптира ислямска лирика към западни поп мелодии.", "date": "2018.02.10", "title": "Френска мюсюлманка напусна тв конкурс заради коментари във Фейсбук"}
{"url": "http://www.mediapool.bg/narodnoto-sabranie-otvari-vratite-si-za-grazhdanite-news275383.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПо повод 139-ата годишнина от Учредителното събрание парламентът отвори врати за посетители в събота от 10 до 16 часа.\r\n\tГостите ще могат да видят оригиналите на Търновската конституция и на \"Сребърната конституция\" – издадена поради приети промени в основния закон на 9 юли 1911 г. и наричана така за това, че нейната корица е от ковано сребро с позлата, съобщават от пресцентъра на парламента.\r\n\tВ Клуба на народния представител посетителите ще имат възможност да разгледат и документалната изложба \"Основите на българския парламентаризъм\". Експозицията е организирана в сътрудничество с Държавна агенция \"Архиви\".\r\n\tПосетителите ще могат да разгледат пленарната зала на Народното събрание, както и постоянната експозиция, свързана с историята на законодателната институция.", "date": "2018.02.10", "title": "Народното събрание отвари вратите си за гражданите"}
{"url": "http://www.mediapool.bg/byudzhetniyat-izlishak-prikriva-prerazhodite-na-upravlyavashtite-news275381.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЗа втора поредна година консолидираната фискална програма приключва с излишък при очаквания за дефицит. Прогнозираният недостиг през 2017 г. бе 1.3 млрд. лв., а преизпълнението на приходите над разходите е в размер на около 850 млн. лв. На пръв поглед това изпълнение изглежда като фискална консолидация, но разбивката на приходите и разходите разказва друга история.\r\n\tБюджетното изпълнение през изминалата година показва своеобразно развързване на кесията, тъй като увеличението на разходите в сравнение с нивата им от 2016 г. е в размер на близо 2 млрд. лв., докато увеличението на приходите  е около 1,4 млрд. лв. По-високите разходи са донякъде очаквани предвид постепенното ускоряване на разплащанията по европейски проекти, където има увеличение с около 600 млн. лв., но те формират едва 1/3 от по-високите бюджетни разходи през 2017 г. Останалите 2/3 се дължат на преизпълнение на разходи по националния бюджет, които са насочени към увеличение на доходите.\r\n\tТака например през 2017 г. са предвидени 273 млн. лв. повече за пенсионни плащания във връзка с промяна в параметрите на пенсионната политика и по-конкретно - формулата за изчисляване на дължимата пенсия. Изпълнението на това перо показва увеличение на тези разходи с 635 млн. лв., което е двойно повече от предвидените и се дължи на популисткото увеличение на минималните пенсии след парламентарните избори. Това решение беше условие за сформиране на настоящата управленска коалиция.\r\n\tОсновното преизпълнение в разходната част е при разходите за персонал (заплати, допълнителни възнаграждения и социални осигуровки), които се увеличават с над 1,1 млрд. лв. в сравнение с бюджетния план. Това се случва за втора поредна година след като през 2016 г. в бюджета са предвидени 6,2 млрд. лв. за персонал, а реално са изплатени 7,1 млрд. лв. През 2017 г. тази сума набъбва до 7,9 млрд. лв. при предвидени около 6,8 млрд. лв. И докато увеличението на минималните пенсии, колкото и противоречиво, беше публично обявено, то при разходите за заплати такива сигнали липсват, а резултатите единствено се констатират в края на годината.\r\n\tПрез последните две години правителството ясно демонстрира как „хем вълкът е сит, хем агнето е цяло” – увеличава публичните разходи и едновременно с това приключва годината с излишък. Това е възможно благодарение на нереалистично високите прогнози за капиталовите разходи и тези за текуща издръжка. Изглежда това е „новият фискален трик” – до 2008 г. управляващите подценяваха приходната част на бюджета, което им позволяваше да харчат безотчетно в края на годината без това да влошава бюджетното салдо. Сега надценяват разходната част в бюджета, което позволява безконтролно прехвърляне на харчове от такива за инвестиции и издръжка към такива за заплати и социални разходи без това да влошава бюджетното салдо.\n\n\r\n\tВъпреки че методите за прикриване на преразходите се променят през годините, изпълнението им в течение на календарната година остава почти непроменено. Така само през декември 2017 г. са концентрирани около 14,5% от годишните консолидирани публични разходи в сравнение с 15% през 2016 г. и 15,4% през 2015 г. Това е най-високия дял на месечните разходи от рекордната 2008 г., когато достига близо 19%, а в периода 2010-2014 г. той е около 12%. Интересно е да се отбележи, че високите разходи през 2015 г. се дължат на приключването на разплащателния период за европейски проекти от предходния програмен период, докато през 2017 г. такива „извънредни” разходи липсват. Въпреки това разходите през декември 2015 г. са близо 5,2 млрд. лв., докато през 2017 г. са с едва 300 млн. лв. по-малко.\r\n\tТова ударно харчене в края на годината се дължи на решения на Министерски съвет в последния момент, с които са гласувани допълнителни разходи в размер на близо 1,3 млрд. лв., което е над ¼ от публичните разходи през декември. Близо 1 млрд. лв. от тези разходи са отпуснати чрез преструктуриране на разходите в централния бюджет, което означава, че не са предвидени в приетия от Народното събрание бюджет за годината.\r\n\tЗа поредна година ставаме свидетели на постигнато по-добро от очакваното бюджетно салдо на фона на слабо изпълнение на публичните разходи. Наблюдава се трайна и задълбочаваща се тенденция на неизпълнение на капиталови разходи и такива за издръжка за сметка на огромно преизпълнение на разходите за заплати в размер на близо 17%. Това се случва на фона на увеличение на средните заплати в частния сектор за първите три четвърти на годината с около 10%.\r\n\tТова повдига въпроса доколко настоящата фискална политика може да се нарече разумна въпреки постигнатите бюджетни излишъци, предвид очакванията капиталовите разходи да започнат да се възстановяват с напредване на настоящия програмен период. Нещо повече – стремежът към реформи и оптимизиране на публичните разходи изглежда изчезва още през 2012 г., след което се наблюдават няколко години на „разпускане” на фискалната политика в резултат на политическата криза през 2013-2014 г. и последвалите години на висок икономически растеж, които водят и до по-добра от планираната събираемост на данъците. По време на кризата политиците се оправдаваха, че няма пари за реформи.\r\n\tСега пари има и негласното оправдание е, че няма необходимост от реформи. Всъщност проблемите остават под повърхността и само са замаскирани от добрата икономическа обстановка, каквато е ситуацията до 2008 г., но решаването им не може да бъде отлагано вечно по две причини: 1) проблемите се трупат и решаването им става все по-трудно и скъпо и 2) икономическият растеж не продължава вечно и е по-добре реформи да се правят в добри години, отколкото по време на криза.", "date": "2018.02.10", "title": "Бюджетният излишък прикрива преразходите на управляващите"}
