{"url": "http://www.mediapool.bg/severna-koreya-zayavi-che-sasht-sa-y-obyavili-voina-news269638.html", "text": "Предупрежденията и заплахите на президента Донлад Тръмп, насочени срещу Северна Корея, представляват \"обявяване на война\", заяви в понеделник външният министър на комунистическата държава И Йон-хо. Той допълни, че Пхенян си запазва правото да предприеме контрамерки, в това число и сваляне на американски стратегически бомбардировачи, предаде Ройтерс.\r\n\t\"Целият свят трябва ясно да помни, че САЩ първи обявиха война на нашата страна\", заяви дипломат номер едно на Пхенян И Йон-хо пред репортери в Ню Йорк.\r\n\t\"Тъй като САЩ обявиха война на нашата страна, ние ще имаме пълното право да вземем контрамерки, в това число и свалянето на стратегически бомбардировачи на САЩ, дори когато те не са в границите на въздушното пространство на нашата страна\", предупреди министърът.\r\n\t\"В светлината на обявената от Тръмп война всички опции ще бъдат на масата за подготовка на операциите на върховното ръководство на Корейската народнодемократична република\", заяви министърът, преди да напусне Ню Йорк, където беше за годишната сесия на Общото събрание на ООН.\r\n\tДумите на дипломат номер едно на Пхенян бяха в отговор на предупрежденията от администрацията на Тръмп, че на масата са всички опции за справяне с развитието на севернокорейската ракетна и ядрена програма и със заплахите на Пхенян да се сдобие с оръжие, способно да достигне територията на САЩ.\n\n\r\n\tТова не е първият път, когато Северна Корея използва фразата \"обявяване на война\" по адрес на САЩ.\r\n\tСегашните коментари на севеврнокорейския външен министър са реакция на публикация на Тръмп в Туитър по негов адрес и по адрес на севернокорейския президент:\r\n\t\r\n\tВ речта си пред Общото събрание на ООН, произнесена на 19 септември, Тръмп заяви, че готов \"изцяло да унищожи\" Северна Корея, ако тя заплашва САЩ и съюзниците им. В словото си Тръмп назова севернокорейския лидер с прозвището \"човека-ракета\", който според него е готов да приключи със себе и с режима си.\r\n\tВ отговор на това И Йон-хо каза, че речта на Тръмп била кучи лай. \"Кучето си лае, парадът си върви\", коментира той пред журналисти.", "date": "2017.09.25", "title": "Северна Корея заяви, че САЩ са й обявили война"}
{"url": "http://www.mediapool.bg/vmz-podpisa-direkten-dogovor-sas-srabska-firma-za-barut-news269613.html", "text": "Държавните Вазовски машиностроителни заводи (ВМЗ) в Сопот са подписали със сръбската фирма за производство на барути \"Милан Благоевич\" меморандум за дългосрочно сътрудничество, определящ широк спектър от дейности - съвместни разработки, техническа взаимопомощ, излизане на трети пазари и др. Това съобщиха от оръжейната фирма в понеделник.\r\n\tЗа договорката съобщи миналата седмица икономическият министър Емил Караниколов при обясненията как държавата елиминира посредниците си при вноса и износа на продукция и относно пренасочената поръчка от \"Емко\" към ВМЗ заради прекратения лиценз на частното предприятие.\r\n\tСега от МВР уточняват, че меморандумът и договорите с клаузи, удовлетворяващи и двете страни, са били обект на преговори, състояли се на 20 септември в сръбския град Лучани.\r\n\tПараметрите на договорите позволяват постигане на по-високо ниво на печалби за ВМЗ, тъй като те ще получават продукцията от Сърбия на по-ниски цени от предлаганите им досега.\r\n\tКато допълнителен бонус сопотската оръжейница договорила фирмата \"Милан Благоевич\" да поеме разходите за транспорт до склад на ВМЗ.\n\n\r\n\t\"Всички подписани между двете страни документи гарантират едно добро сътрудничество в дългосрочен план. Меморандумът с нашите сръбски партньори е доказателство, че българският военно-промишлен комплекс може да работи без частни посредници при оръжейните сделки. Тази позиция бе оповестена преди месец от премиера Бойко Борисов и министъра на икономиката Емил Караниколов.\", коментира шефът на държавната фирма Иван Гецов, цитиран в съобщението на дружеството.", "date": "2017.09.25", "title": "ВМЗ подписа директен договор със сръбска фирма за барут"}
{"url": "http://www.mediapool.bg/vazrasten-mazh-e-zadarzhan-za-ubiystvoto-na-sina-si-v-pazardzhishko-selo-news269605.html", "text": "Полицията в Пазарджик задържа 77-годишен мъж по подозрения, че е убил собствения си син в село Добровница, съобщиха от пресцентъра на МВР в понеделник.\r\n\tСигнал за престъплението е подаден в неделя сутринта. Жертвата е 54-годишен мъж, който живеел заедно с родителите си във въпросната къща.\r\n\tПри първоначалния оглед в присъствието на съдебен лекар и последвалата аутопсия било изяснено, че мъжът е починал в резултат на множество травми по главата.\r\n\tВпоследствие е задържан бащата на убития. Освен това разследващите са открили и оръжието, с което е убита жертвата, допълват от МВР.", "date": "2017.09.25", "title": "Възрастен мъж е задържан за убийството на сина си в пазарджишко село"}
{"url": "http://www.mediapool.bg/shtandove-na-bankata-za-razvitie-i-agentsiite-za-investitsii-i-malkiya-biznes-shte-ima-v-plovdivskiya-panair-news269609.html", "text": "В следващите издания на Международния панаир в Пловдив да има щандове на държавните Българска банка за развитие и агенциите за инвестиции и насърчаване на малкия и средния бизнес, обеща министърът на икономиката Емил Караниколов при откриването на 73-то издание на Международния технически панаир в Пловдив в понеделник.\r\n\tТой обясни, че целта на бъдещите щандове на тези институции ще е разширяване кръга на потенциалните инвеститори в България.\r\n\tПанаирът в Пловдив е най-авторитетната технологична среща на Балканите, доказателство за което е увеличеният с 20% ръст на изложбените площи в новото издание на техническия панаир, посочи Караниколов.\r\n\t\"Участието на компании от близо 40 държави, които представят не само технологии и машини, но и авангардни решения за индустрията и дома, е символ на една динамично развиваща се икономика, отличаваща се с устойчивост, конкурентоспособност и европейски стандарт за качество”, заяви той.\r\n\tНа церемонията по откриването на Международния технически панаир присъстваха и премиерът Бойко Борисов, кметът на Пловдив Иван Тотев, областният управител на Пловдивска област Здравко Димитров, бизнесменът Георги Гергов, депутати, политици и граждани, съобщиха от икономическото ведомство.", "date": "2017.09.25", "title": "Щандове на банката за развитие и агенциите за инвестиции и малкия бизнес ще има в Пловдивския панаир"}
{"url": "http://www.mediapool.bg/brendo-e-neotkrivaem-za-italianskite-vlasti-news269611.html", "text": "Евелин Банев-Брендо, който на 15 септември окончателно бе осъден на 20 години затвор за наркотрафик от Касационния съд в Рим, засега остава неоткриваем за италианските власти. Това става ясно от интервю на бившия ръководител на спецзвеното на карабинерите в Торино Джузепе Джорджино пред \"24 часа\". Именно той поставя началото на разследването срещу Брендо, по което той получи окончателна присъда преди десетина дни.\r\n\t\"Ще я изтърпи, ако бъде намерен. Доколкото знам, той е неоткриваем. Ако утре бъде задържан в страната, в която се намира, чрез международните споразумения, той ще я изтърпи. Но ако не го намерят...\", лаконично коментира Джорджино.\r\n\tПо думите му Брендо е основен организатор на наркомрежа, която е успяла да изгради директна връзка с производители на кокаин в Колумбия и така да внесе около 40 тона от наркотика в Европа между 2006 и 2008 г.\r\n\t\"Ясно е, че калабрийската ндрангета е доминираща в наркотрафика. И други организиции, като неаполитанската камора например, имат директни контакти с Колумбия. Що се отнася до Източна Европа, когато оперираше организацията на Банев, тя беше една от главните. Той беше достигнал до добри контакти с колумбийските групировки\", разказва бившият карабинер, уточнявайки, че по данни от разследването в Италия Брендо е спечелил поне 100 млн. евро от този трафик.\r\n\tБлагодарение на повдигнатите му обвинения италианските разследващи са успели да запорират около 10 млн. евро от авоарите на българина в Швейцария.\r\n\t\"Останалата част сигурно е била реинвестирана в други дейности. Тази част от разследването обаче ние не сме я задълбочили, защото не беше от нашата компетентност, а и не беше свързана с италианската територия. Ние спряхме до трафика. Видяхме, че Банев има контакти с Кипър, с Югоизточна Азия, с Дубай... Долавяше се, че развива и дейност по изпиране на печалбите, но това беше нещо, по което не сме разследвали. Доволни сме, че нашето разследване и резултатите, до които достигнахме навремето, бяха потвърдени на три съдебни инстанции\", добавя Джорджино.\r\n\tТой е категоричен, че Брендо е не само финансист на разбития наркоканал, а е и негов основен организатор, \"тъй като той поддържаше контакти с колумбийските наркокартели. Италианската организация след това се занимаваше с транспорта в Испания, оттам кокаинът се разпределяше към различни страни в Европа, включително и Италия\".Брендо е осъден, въпреки че нито веднъж не е записан от разследващите\r\n\t\"Той лично не е идвал никога в онзи период. Въпреки това успяхме да възстановим структурата на организацията му. В нея бяха и Тинко Гарев, Матей Боев, Радослав Атанасов. Когато стигнахме до Банев, започнахме сътрудничество с ГДБОП, която ни даде цялата информация. Боев беше дясната ръка на Банев\", казва още Джопрджино.\r\n\tПопитан дали с колегите му някога са успявали да запишат обаждане от Брендо, той отрича. Въпреки това италианските разследващи са успели да докажат ролята му в престъпната йерархия \"заради серия от елементи, които бяха описани подробно в документите\".\r\n\t\"Много обстоятелства доказаха, че се касае именно за него. А в съда някои от осъдените, като например Радослав Атанасов и Антонио Мелато, потвърдиха, че начело на организацията стои Банев\", посочва италианецът.\r\n\tПопитан за изтичането на информация от разследването през 2008 г., което бе публично обявено от бившия вътрешен министър Цветан Цветанов след последното задържане на Банев при операцията \"Кокаинови крале\", Джузепе Джорджино коментира, че този епизод е провалил залавянето на поредна пратка кокаин. По думите му след това обаче така и не е станало ясно кой е бил \"къртицата\".Банев получи 10 години и половина затвор и в Румъния през юни\r\n\tПреди да получи окончателна 20-годишна присъда в Италия, през юни т.г. Банев беше осъден на 10 години и половина затвор за трафик на 51 кг кокаин и от Апелативния съд в румънската столица Букурещ. Година по-рано той получи на първа инстанция 14-годишна присъда, която бе намалена от магистратите в северната ни съседка.\r\n\tЗаради разследването срещу него в Румъния Брендо бе обявен за международно издирване от Интерпол и докато името му все още стоеше в червения бюлетин на организацията той се яви лично в Миланския съд, за да чуе тамошната си присъда по обвинението му като организатор на наркоканал.\r\n\tВластите в Букурещ още през 2013 г. поискаха от България Брендо да бъде предаден, за да го изправят пред съда. Тогава Софийският градски съд (СГС) поиска допълнителна информация по случая, за да се произнесе по Европейската заповед за арест на Банев. Отговор от Румъния обаче така и не последва и след 4-месечно чакане СГС окончателно прекрати производството.\r\n\tДни преди старта на делото му в Италия в началото на март 2013 г., 10-годишната му дъщеря Лара бе отвлечена и след 47 дни в плен изненадващо бе освободена, като така и не стана ясно дали е платен откуп за свободата й. Извършителите на отвличането не са открити и до днес. Докато полицията все още издирваше детето пък, Банев отказа да дава обяснения пред италианския съд, след което бе осъден на две инстанции.\r\n\tВ началото на 2015 г. стана ясно, че българските власти нямат никаква представа къде се намира Банев, тъй като след оправдаването му по делото у нас на втора инстанция, той не е имал забрана да напуска страната и е бе с най-леката мярка за неотклонение - \"подписка\". И докато медиите опитваха да разберат къде се намира Брендо, той издаде роман, озаглавен \"Съзирам душата на България\" и вдъхновен от престоя му зад решетките. В крайна сметка Банев се появи на заседание на Софийския апелативен съд (САС) по делото си в България през септември 2015 г.Предстои ВКС да се произнесе за втори път по делото му в България\r\n\tВ средата на март т.г. апелативният съд го осъди на 6 години затвор по обвинението му за участие в организирана престъпна група за пране на пари от наркотрафик. Доведеният му брат Симо Карайчев, който на първа инстанция получи 3-годишна условна присъда, пък получи 3 години ефективно. Останалите две подсъдими – бившата съпруга на Брендо Моника Добринова и вдовицата на убития през 2005 г. Константин Дишлиев – Десислава, бяха напълно оправдани.\r\n\tДелото бе разгледано от САС за втори път, след като Върховния касационен съд (ВКС) го върна на тази инстанция в края на май 2015 г. заради тежко процесуално нарушение. Тогава върховните магистрати отмениха оправдателната присъда на Банев, произнесена от апелативния съд при първото разглеждане на казуса през 2014 г.\r\n\tНа първа инстанция Брендо бе осъден на 7 години и половина затвор от СГС, но така и не се доказа, че личното му имущество е било придобито чрез пране на пари. Добринова, Карайчев и Дишлиева получиха тогава по 3 години условно с по 5 години изпитателен срок. През 2015 г. ВКС отмени и техните оправдателни присъди, произнесени на втора инстанция.\r\n\tЕвелин Банев и съучастниците му бяха привлечени като обвиняеми по това дело през април 2007 г. Те бяха обвинени, че от 17 октомври 2002 г. до края на май 2005 г., участвайки в бандата, са превеждали парични суми от различни сметки в чужбина към \"Прайвът файнънс юниън\" АД, като са \"знаели или предполагали\", че средствата са придобити от наркотрафик.", "date": "2017.09.25", "title": "Брендо е неоткриваем за италианските власти"}
{"url": "http://www.mediapool.bg/onlain-kalkulator-smyata-tsenite-na-99-uslugi-na-stolichnata-obshtina-news269608.html", "text": "Гражданите и фирмите вече ще могат да използват онлайн калкулатор, за да изчислят колко би им струвала определена услуга на направление \"Архитектура и градоустройство\" на Столичната община. Калкулаторът помага при планирането на разходите за 99 услуги, които не са с фиксирана цена, а стойността им зависи от различни параметри.\r\n\tТака например цената на одобряването на инвестиционен проект от първа, втора или трета категория зависи от това дали сградата е жилищна или не, от разгърнатата застроена площ, както и от това дали става въпрос за идеен проект, или за одобрение от общинския експертен съвет по устройство на територията.\r\n\t„Възможността да предвиди ясно разходите по всеки проект е от изключителна важност за всеки гражданин или фирма и с новата ни технологична система ние ще позволим на всички граждани и инвеститори да изчислят своите разходи и правилно да планират своите проекти“, обясни арх. Здравко Здравков, главен архитект на Столична община.\r\n\tКалкулаторът е създаден с помощта на геоинформационната компания \"Мапекс\". Той може да се ползва, след като от сайта на направлението се избере съответната услуга. До нея има бутон „Детайли“, където се намират всички данни към услугата - име, срок, правно основание, цена, освобождаване от такси, пояснения, подписва се от, необходими документи, образец на заявление. В горния десен ъгъл на описанието на услугата има бутон \"Цена\". Натискането му отваря калкулатора.\r\n\tТаксата на специфични услуги зависи и от зоната на строителни граници на Столична община. Като част от проекта, специалистите на \"Мапекс\" са създали карта с геореферирани зони на строителни граници, действащи Общ устройствен план, подробен устройствен план и регулация, кадастрален план и административна карта. През интерактивната карта могат да бъдат изпълнени търсения по различни параметри като адрес, данни по регулация, данни по кадастрален план, административни актове и по този начин всеки може да провери в коя зона се намира имотът, обект на търсената услуга.\n\n\r\n\tВидео демонстрации и упътване за ползване на калкулатора може да се намерят .", "date": "2017.09.25", "title": "Онлайн калкулатор смята цените на 99 услуги на Столичната община"}
{"url": "http://www.mediapool.bg/borisov-se-budi-sas-sienen-trevozhen-za-mezhdunarodnoto-polozhenie-news269615.html", "text": "Откривайки тазгодишното издание на Техническия панаир в Пловдив, премиерът Бойко Борисов направи преглед на ръста на доходите, икономиката и стабилността у нас, след което обяви тревогата си за международното положение.\r\n\t\"Ние само може да настояваме за бързо и дипломатическо решение на конфликта между САЩ и Северна Корея, защото военният конфликт, според мен, не е решим\", заяви той пред репортери в понеделник. И поясни, че когато от едната страна има учения на Русия и Китай, а от другата летят американски изтребители с техните самолетоносачи, заедно с Япония, от такъв конфликт победител няма да има.\r\n\t\"Изключително съм разтревожен и всяка сутрин първо пускам СиЕнЕн, за да видя дали не върви някакъв извънреден надпис\", каза Борисов, имайки предвид дали няма извънредни новини.\r\n\tТой обясни присъствието си на Пловдивският панаир с това, че форумът е традиционен и \"толкова години се прави\".\r\n\t\"Не вярвам да има такъв идиот в държавата\", каза Борисов в отговор на репортерски въпрос дали не е дошъл да открива изложението, за да затопли отношенията с БСП и червения бизнесмен Георги Гергов, който е собственик на Пловдивския панаир.\n\n\r\n\tГергов посрещна премиера още на входа и двамата си подадоха ръце с широки усмивки.\r\n\t\"Тук сме да открием Пловдивския панаир, който е толкова традиционен, от толкова години се прави. Тук има огромна численост на български компании, на иновации от цял свят, търгува се тук. Наслушах се на такива глупости. Ще е глупаво, няма да е европейско ако щете, да дойда в панаира и да кажа \"Гергов да не е до мен\" или \"Да не идва на откриването\", подчерта министър-председателят.\r\n\tЗаради скандала \"ЦУМ-гейт\" (частната среща на главния прокурор с бизнесмена Сашо Дончев-б.р.) Гергов се  с община Пловдив.\r\n\tПо този повод Борисов коментира: \"Аз не съм го давал пловдивския панаир, много преди мен е купен той. Така че г-н Гергов си носи и политическата, и партийната и цялата отговорност\".\r\n\t\"Никога не съм говорил с Георги Гергов за коалиция между ГЕРБ и БСП. Нито те са искали, нито ние. Обсъждали сме единствено социалистите да излъчат председател на парламента. Моята партия беше против, защото шефът на народното събрание определя дневния ред. Преговаряли сме ясно и публично\", каза Борисов, връщайки се на събитията отпреди няколко месеца с изгонването на Гергов от ръководството на БСП и твърденията на негови съпартийци, включително лидерът на партията Корнелия Нинова, че е .\r\n\t\"Щеше да е спокойно и добре всички в тези шест месеца да сме по-задружни, и затова го предложихме. Отидохме и преговаряхме ясно и публично\", заяви премиерът.\r\n\tСамият Гергов, неотлъчно нахилен до Борисов, даде висока оценка на.\r\n\t\"Това е огледалото на държавата. Никой не може да каже обратното - трябва да си черноглед или тапигьоз, за да отречеш, че в България има напредък\", коментира Гергов.\r\n\tПремиерът напълно се съгласи, съобщавайки, че тази година ангажираните площи на панаира били с 30% повече и в него взимат участие над 600 фирми от общо 40 държави.\r\n\tПо думите му това е \"показател за икономическата, финансовата и политическата стабилност\".\r\n\t\"Аз не съм го давал Пловдивския панаир, много преди мен е купен той. Така че г-н Гергов си носи и политическата, и партийната и цялата отговорност\", допълни Борисов.", "date": "2017.09.25", "title": "Борисов се буди със СиЕнЕн, тревожен за международното положение"}
{"url": "http://www.mediapool.bg/ruski-firmi-s-interes-kam-porachki-za-milioni-v-energetikata-ni-news269616.html", "text": "Руски фирми проявяват интерес към реконструкцията на енергийни обекти у нас, както и към цифровизацията и модернизацията на въглищните ни централи, за да отговарят на новите екоизисквания на Европейския съюз. Това съобщиха от Министерството на енергетиката след заседание в Москва на работната група \"Енергетика“, част от Междуправителствената българо-руска комисия за икономическо и научно-техническо сътрудничество. В срещата участва българският министър на енергетиката Теменужка Петкова, а откриването на заседанието се е включил и руският министър на енергетиката Александър Новак.\r\n\tОт страна на  са проявили интерес към евентуално разширяване на сътрудничеството при реконструкция на енергийни обекти в България – ТЕЦ \"Марица изток 2“, ТЕЦ \"Бобов дол“, ТЕЦ \"София“, водноелектрическите централи \"Китница“, \"Ардино“, \"Бял извор“, както и на други енергийни обекти. Компанията на руския предприемач Алексей Мордашов, която е сред лидерите по оборудване на различни видове електроцентрали, обявила готовност и занапред да участва активно в модернизацията на оборудването за АЕЦ \"Козлодуй“.\r\n\tЕдна от руските водещи компании в промишлената автоматизация - , е потвърдила готовността си да участва във възстановяването на хидроенергийните мощности в България и да съдейства при внедряване на цифрови технологии в българските топлоелектрически централи.\r\n\tОт страна на Националния съюз за енергоспестяване на Руската федерация пък бил проявен интерес към реализацията на съвместни проекти в областта на комплексната модернизация на българските въглищни централи в контекста на новите европейски екологични изисквания.\r\n\tБългарските ТЕЦ в момента оценяват необходимите им инвестиции за внедряване на нови очистващи технологии на изхвърляните във въздуха серен двуокис, азотни оксиди и живак, за да се намалят нивата на замърсяване, ако искат централите да работят след 2021 г. Грубите оценки бяха за около 1 млрд. евро, като е възможно сумата да е по-малка, но очевидно руските компании подготвят почвата за участието си в бъдещите поръчки.\n\n\r\n\tАпетит от руска страна е бил проявен и към друга богата на приходи дейност, извършвана у нас – извеждането от експлоатация на малките реактори ВВЕР-440 на АЕЦ \"Козлодуй\", което ще продължи години наред.\r\n\tОт страна на ядрения концерт \"Росатом“ е бил обявен интерес за участие в проектите по демонтаж на четирите реактора. В момента процесът навлиза в същинската си дейност и предстои обявяването на нови обществени поръчки по извеждане, нарязване и обезвреждане на старото ядрено оборудване. Тези дейности се финансират от Международния фонд \"Козлодуй“, захранван от Европейската комисия като компенсация на предсрочното извеждане на четирите блока от експлоатация при влизането ни в ЕС.\r\n\tРазчетените разходи за цялостното изпълнение на програмата по демонтажа на четирите реактора са за 1.106 млрд. евро, от които са осигурени 731.442 млн. евро, а надеждите на правителството на ГЕРБ са фонд \"Козлодуй\" да продължи да работи и след 2020 г. и Еврокомисията да предостави още 300 млн. евро за извеждането на блоковете от експлоатация.\r\n\tОт енергийното ведомство обявиха, че по време на заседанието било отчетено многогодишното успешно сътрудничество на двете страни при осигуряване на ядрено гориво и съпътстващи услуги за АЕЦ \"Козлодуй“. Те също се извършват от дъщерни фирми на руския ядрен концерн \"Росатом\".\r\n\tНеговата компания \"Русатом Сървисиз\" участва в дейностите за продължаване срока на експлоатация на V блок на атомната централа до 60 години и в изпълнението на програмата за модернизация на VІ блок, посочиха от министерството.\r\n\tОбсъдено е било още сътрудничеството в газовия сектор, но подробности за темата на тези разговори не се съобщават.\r\n\tСледващото заседание на работната група ще се проведе в България.", "date": "2017.09.25", "title": "Руски фирми с интерес към поръчки за милиони в енергетиката ни"}
{"url": "http://www.mediapool.bg/germanskite-medii-za-uspeha-na-desnite-populisti-koshmar-i-shok-news269614.html", "text": "\"Кошмар\", \"изумление\", \"исторически поврат\": германските вестници се надпреварват в търсенето на силни думи, за да опишат шока от развитието на вчерашните избори, белязани от пробива на националистическата десница.\r\n\t \r\n\tНационалистическата и антиимигрантска партия \"Алтернатива за Термания“ спечели 12,6 процента от гласовете на вчерашните избори, което значи, че ще вземе над 90 места в парламента. За пръв път от над 60 години крайнодясна партия ще заседава в Бундестага, отбелязва ДПА.\r\n\tСензационният напредък на десните популисти представлява исторически поврат в германския политически живот, който се характеризира с култура на консенсус и цивилизовани дебати, а сега навлиза в епоха на много по-сурово и конфликтно поведение, посочва \"Франкфуртер алгемайне цайтунг\".\r\n\t \r\n\t\"Алтернатива за Германия\" (АзГ) влиза в Бундестага с подкрепа, надхвърляща 10 процента, и ще бъде изключително трудно да се състави солиден управляващ съюз за следващите четири години, подчертава сп. \"Шпигел\".\r\n\t \r\n\tСтотици хора излязоха късно снощи по улиците на няколко германски града да протестират срещу дясната партия, която за първи път ще влезе във федералния парламент след националните избори, при това като трета политическа сила.\r\n\t \n\n\r\n\tОколо 1000 демонстранти се събраха пред нощен клуб на берлинския площад \"Александерплац\", където АзГ празнуваше пробива си на изборите. Протестиращите викаха \"Вън, махайте се!\" и \"АзГ, расистка измет!\"\r\n\t \r\n\tПолицията съобщи, че обстановката е спокойна, въпреки че някои от демонстрантите са хвърляли бутилки и яйца.\r\n\t \r\n\tНяколкостотин души се събраха на спонтанен протест и в източния град Лайпциг. Сходни прояви имаше също в Кьолн, Хамбург и Франкфурт. Митинг с около 400 участници пред централната гара в Кьолн беше част от национална кампания под надслов: \"Национализмът не е Алтернатива\".\r\n\t \r\n\tВ Хамбург хората преминаха от гарата до местната централа на \"Алтернатива за Германия\". Спонтанни протести имаше още в Мюнхен, Дюселдорф, Гьоингер, Майнц, Саалфед и дори в Дрезден – столицата на източната провинция Саксония, в която дясната партия е първа политическа сила с 27 на сто от гласовете.\r\n\t \r\n\tЛидер на \"АзГ\" отказа да бъде депутат в парламентарната й група\r\n\tЕдин от лидерите на \"Алтернатива за Германия\" - Фрауке Петри, обяви в понеделник, че няма да бъде депутат в парламентарната й група в Бундестага заради агресивни изказвания на партията в периода на изборите.\r\n\t \r\n\t\"След дълъг размисъл реших да не членувам в парламентарната група\" на АзГ в Бундестага, обяви тя на пресконференция в Берлин, в която участваха и другите лидери на антиимигрантската партия.\r\n\t \r\n\tПо този начин съпредседателката на АзГ иска да протестира срещу радикализирането на партията през последните седмици, когато зачестиха словесните нападки срещу мигрантите и мюсюлманите, а някои членове поискаха да се сложи край на покаянието на германците за престъпленията на нацистите, отбелязва АФП.\r\n\t \r\n\tФрауке Петри е представител на умереното крило в АзГ. След като обяви решението си, тя напусна залата, без да отговаря на повече въпроси.\r\n\t \r\n\tПетри е съпредседател на АзГ, но е все повече изолирана от другите лидери през последните месеци. След вчерашните избори \"Алтернатива за Германия\" стана трета парламентарна сила и постигна особено високи резултати в родната провинция на Петри Саксония, а самата Петри спечели депутатско място, отбелязва Асошиейтед прес.\r\n\t \r\n\tПетри е заявявала, че иска да направи партията готова да управлява през 2021 г., докато други представители на АзГ обявяват за свой приоритет да са безкомпромисна опозиция.\r\n\t \r\n\tПри учредяването си през 2013 г. АзГ имаше ясната амбиция, която се запази до 2015 г., \"бързо да започне да упражнява управленски отговорности\", заяви Петри и добави, че това продължава да е нейна цел.\r\n\t \r\n\t\"Една анархистка партия може да е успешна в опозиция, но не може да направи на избирателите надеждно предложение за управление\", заяви Фрауке Петри на днешната пресконференция.\r\n\t \r\n\tФрауке Петри \"обърна гръб на партията\", реагира на същата пресконференция съпредседателят на АзГ Йорг Мойтхен и заяви, че това нейно решение е \"достойно за съжаление\".\r\n\t \r\n\t\"Това си е нейно решение, не наше\", коментира един от водачите на листи на АзГ Александър Гауланд.\r\n\t \r\n\t\"Самият Гауланд е в открит конфликт с Фрауке Петри, която го упрекна за войнственото изказване, че АзГ \"ще преследва до край\" Меркел след нейния изборен успех.\r\n\t \r\n\t\"Такава реторика не е конструктивна за умерените избиратели\", изтъкна Петри.\r\n\t \r\n\t\"Изненадващото й напускане само ден след вота излага на показ постоянните вътрешнопартийни борби в АзГ, която е разделена между отслабващо национал-либерално течение и екстремистко течение, което изглежда е взело връх в предизборната кампания, отбелязва Франс прес.\r\n\t \r\n\tФрауке Петри бе изтласкана встрани в борбата кой да е водач на листа на АзГ в полза на Александър Гауланд и Алис Вайдел при спора между крайнодясната и по-умерената фракция в \"Алтернатива за Германия\".", "date": "2017.09.25", "title": "Германските медии за успеха на десните популисти: Кошмар и шок"}
{"url": "http://www.mediapool.bg/vseki-vtori-medik-e-bil-obekt-na-agresiya-news269607.html", "text": "Всеки втори медик у нас е бил обект на агресия, най-често вербална.\r\n\tТова сочат резултатите от проучване, направено от Българския лекарски съюз сред 1409 медицински лица и 1373 пациенти в периода юли-септември 2017 г., заяви д-р Галинка Павлова, зам.-председател на съсловната организация.\r\n\tВ 81% от случаите на агресия тя е била вербална, става ясно от данните. Над половината от засегнатите са били обект на насилие повече от веднъж.\r\n\tПавлова каза още, че 88 на сто от медиците смятат, че причината за агресията е ниско ниво на култура, употреба на упойващи вещества, несъвършенства в здравната система и липса на доверие. 7% от лекарите признават, че провокацията е била от страна на медика, докато два пъти повече от пациентите отговарят по този начин.\r\n\tЗа първото полугодие на годината са регистрирани 25 физически нападения над медици, заяви на кръгла маса председателят на Българския лекарски съюз Венцислав Грозев, като уточни, че данните му са от Министерството на здравеопазването.\r\n\tБроят на посегателствата над медици през 2016 г. е 28, а през 2015 г. - 47, допълни още Грозев. През последните две години и половина посегателствата над екипи от центровете за спешна медицинска помощ са над 100, допълни той.\r\n\tГрозев добави, че след разпореждане на главния прокурор Сотир Цацаров във всяка районна прокуратура ще има дежурен прокурор за директна връзка с лечебните заведения.\n\n\r\n\tВ същото врече 39% от пациентите казват, че са недоволни от доплащането в здравната система, а 31 на сто изразяват недоволство от липсата на направления.\r\n\tВсеки втори пациент отговаря, че отчасти е доволен от здравните услуги в страната. Само 5 на сто от отговорилите изразяват удовлетворение от здравните услуги.\r\n\tПо време на кръглата маса бе обявено началото на кампания за превенция на насилието над медици, чийто патрон е омбудсманът Мая Манолова.", "date": "2017.09.25", "title": "Всеки втори медик е бил обект на агресия"}
{"url": "http://www.mediapool.bg/indiyski-kompanii-planirat-investitsii-za-55-mln-dolara-u-nas-news269610.html", "text": "Индийски компании планират в краткосрочен план да инвестират в свои проекти у нас над 55 млн. долара, а български фирми също имат потенциал за правят бизнес в Индия. Това заяви заместник-министърът на икономиката Александър Манолев по време на откриването на българо-индийски бизнес форум в понеделник в София, цитирано т пресцентъра на ведомството.\r\n\t\"За нас Индия е важен икономически партньор в Азиатския регион. Показателно за потенциала и взаимния интерес е постоянният ръст на стокообмена и на българския износ. За последните десет години двустранният стокообмен се е увеличил близо 3 пъти – от 79 млн. долара през 2006 г. на 215 млн. долара през 2016 г.“, каза Манолев. Той даде като примери за успешно реализирани проектите на \"Намдхари Сийдс“ (Namdhari Seeds) в областта на земеделието, \"Елдер Фармасютикълс“ (Elder Pharmaceurticals) във фармацевтичната промишленост, \"Синегранд“ (Cine Grand) в киноиндустрията и др.\r\n\t\"Предимствата на ИТ и аутсорсинг сектора у нас също са оценени от индийските инвеститори“, допълни зам.-министърът.\r\n\tОт 2008 г. до сега компанията \"Съдърланд Глобал Сървисиз“ (Sutherland Global Services) поетапно откри у нас четири аутсорсинг центъра. Общо 1600 служители работят в офисите на компанията в България и обслужват европейския пазар на водещи световни компании на повече от 16 европейски езика, стана ясно по време на събитието.\r\n\tДруг успешен пример е този на компанията \"Феуджи“, която откри своя център за аутсорсинг и ИТ услуги в София в началото на тази година. Понастоящем за индийската компания в София работят около 50 души, като до края на 2017 г. се планира броят на назначените специалисти да достигне 100 души, с перспектива до 2019 г. в него да работят 300 човека.\n\n\r\n\t\"Много български компании също имат потенциал да реализират проекти в Индия“, смята Манолев. По думите му поредно доказателство за това е успешното включване на България в кампанията \"Направи в Индия“, инициирана от индийското правителство. Нейната цел е привличане на преки чуждестранни инвестиции в производствения сектор на страната. Няколко български компании вече са реализирали инвестиционни проекти в Индия и оперират успешно на индийския пазар в областта на интернет технологиите, опаковането на битум, производството на ветеринарни фармацевтични продукти и др. Работи се и по мащабен проект в областта на възобновяемите източници на енергия, посочи той.\r\n\tМежду България и Индия има много добри връзки на политическо ниво, но все още не е използван целият потенциал в икономическата сфера, заяви индийският посланик у нас Пуджа Капур. Според нея, моментът е изключително подходящ за това и подобни инициативи са важни, за да се надгради положителната тенденция в двустранните търговски отношения през последните години.\r\n\tПо време на бизнес форума бе подписан и меморандум за сътрудничество между председателя на Балканско-индийската бизнес асоциация Красимир Ангелов и изпълнителния директор на Индийския съвет за насърчаване износа на електроника и компютърен софтуер (ECSEPC) Д.К. Сарийн.\r\n\tПредвижда се в рамките на престоя си в България индийската делегация да посети и Международния технически панаир - 2017 в Пловдив.", "date": "2017.09.25", "title": "Индийски компании планират инвестиции за 55 млн. долара у нас"}
{"url": "http://www.mediapool.bg/ek-potvardi-che-migratsionnite-kvoti-nyama-da-badat-izpalneni-iztsyalo-news269617.html", "text": "Европейската комисия потвърди съмненията, че квотите за разселване на мигранти в ЕС няма да бъдат изпълнени изцяло, предаде БТА от Брюксел.\r\n\tВъпреки че преди две години държавите от ЕС се споразумяха за разселването на 160 хиляди мигранти, по-късно числото бе намалено до 98 хиляди, уточни говорител на комисията. В последните две години близо 29 хиляди от пристигналите в Гърция и Италия бяха обхванати от квотите. Остават още около 10 хиляди души, които следва да бъдат разселени, посочи говорителят.\r\n\tПо неговите думи разселените ще бъдат по-малко от първоначално предвиденото, защото мнозина от мигрантите не отговарят на условията. Важно е държавите от ЕС да продължат да изпълняват ангажиментите си и останалите да бъдат преместени, коментира говорителят. Според ЕК изпълнението на квотите е \"успех при тези трудни обстоятелства\".", "date": "2017.09.25", "title": "ЕК потвърди, че миграционните квоти няма да бъдат изпълнени изцяло"}
{"url": "http://www.mediapool.bg/yunker-ochakva-silno-pravitelstvo-v-germaniya-news269620.html", "text": "Председателят на Европейската комисия Жан-Клод Юнкер е разговарял по телефона с германския канцлер Ангела Меркел, за да я поздрави с историческата й четвърта победа на изборите в Германия. Това съобщи на пресконференция говорител на комисията.\r\n\tЮнкер е изразил убеждението си, че в светлината на световните предизвикателства Европа има нужда от силно германско правителство. Той е заявил, че при преговорите за съставянето на следващото федерално правителство в Берлин е необходимо да бъдат оставени настрана въпросите, които биха разрушили Европа. Според него е нужно да се обръща повече внимание на исканията на хората и \"Европа да бъде по-добре обяснявана на гражданите\".\r\n\tПредседателят на ЕК е разговарял по телефона и с ръководителя на Германската социалдемократическа партия Мартин Шулц. Юнкер има много приятели и им е верен, поясни по този повод говорителят на ЕК. Шулц и Юнкер бяха кандидати за председател на ЕК, а след назначаването на Юнкер начело на комисията германският политик оглави за две и половина години Европейския парламент, преди да се върне в родината си за участие във вчерашните избори, които загуби.", "date": "2017.09.25", "title": "Юнкер очаква силно правителство в Германия"}
{"url": "http://www.mediapool.bg/izborite-v-germaniya-kato-proverka-na-realnostta-news269606.html", "text": "Може би това е полезна доза реализъм: както се оказа, в крайна сметка Германия не е толкова изключителна. Вярно, избирателите отново дадоха мнозинство на управляващия Християндемократически съюз, а Ангела Меркел забележително ще остане канцлер четвърти мандат. Но като цяло Германия не избегна западната популистка вълна.\r\n\tОкончателните  трудно могат да се формулират в опростен вид, но ето какво може да се каже: дясноцентристките християндемократи се представиха по-лошо отпреди и по-зле, отколкото се очакваше. Социалдемократите поеха по пътя на останалите лявоцентристки партии на континента и се представиха много по-лошо, отколкото преди и много по-лошо от очакваното.\r\n\tПо-малките партии като либералите, Зелените и крайнодесните, се справиха по-добре от преди. А антимигрантската, антиевропейската и антинатовската партия \"Алтернатива за Германия\" (АзГ) се представи по-добре откогато и да е и спечели 13.5% от гласовете.\r\n\tИзводът е, че както в Холандия, Австрия, Франция и Полша, а също и САЩ, Великобритания, Унгария, Швеция, Финландия и Италия, както и почти навсякъде другаде, крайните националисти сега ще се заявят по-силно в официалната политика на Германия.\r\n\tВлиянието ще бъде усетено най-сериозно в самата Германия, тай като дузина съвсем нови крайнодесни политици ще са членове на Бундестага. Тази кохорта не е особено отдадена на нормите на германската политическа система с нейните традиции на колегиалност и компромиси, така че германската политика може да стане по-малко консенсусна. Конспиративна онлайн кампания, свързана с АзГ, вече започна да твърди за \"изборна измама\" а водещи политици от партията казаха, че оттук нататък постоянно ще \"дебнат\" Меркел.\n\n\r\n\tТази група е най-сплотена най-единна по една тема – отхвърляне на хуманитарното решение на Меркел да приеме огромен брой бежанци, така че може да се очаква съсредоточаване в този проблем и нарастване на съпътстващата истерия.\r\n\tИ накрая, това е група, която се ползваше с открита и активна руска подкрепа в социалните медии, затова също така може да се очаква още по-голямо и забележимо присъствие на Русия в германския интернет и дори ръст на проруските настроения в Германия.\r\n\tИзборният резултат в Германия ще има влияние и навън. Сега на Меркел й се налага да поддържа единство в по-фрагментирана коалиция, която вероятно ще включва либералите и Зелените. Това може би ще затрудни допълнително Германия в провеждането на революционните реформи, необходими да направят Европейския съюз по-хомогенен както по отношение на икономиката, така и на външната политика, Очакваното партньорство между Меркел и Еманюел Макрон ще стане малко по- неустойчиво. И макар че Меркел както и по-рано ще е твърда в неприемането на руската военна намеса в Украйна, е разбираемо, че за нея ще стане по-трудно да поддържа този курс.\r\n\tИзборните резултати обаче имат и положителна страна. Германия вече не е някакво божествено изключение – и това може би е за добро. Нарастващото й чувство на морално превъзходство – спрямо Франция, Полша и други съседи с безцеремонни националистически политици; спрямо САЩ с техния объркан Бял дом – бързо ще се топи. Германия сега влиза в отбора на страните, които се борят със сходни проблеми, вместо да е незаинтересован аутсайдер.\r\n\tВодещите политически умове в най-богатата страна в Европа сега са принудени да се съсредоточат неотложно върху успокояването на антиимигрантските и анти-ЕС емоциите в собствената си страна, а не само да ги осъждат в други държави. Това е важно, тъй като германската политика по отношение на бежанците, парите и всичко останало, е сама по себе си източник на някои от тези емоции, или поне някои си представят така.\r\n\tТака че, да, Меркел ще си запази работата, но тази работа става по-трудна.", "date": "2017.09.25", "title": "Изборите в Германия като проверка на реалността"}
{"url": "http://www.mediapool.bg/belgiya-osporva-zadalzheniyata-si-po-migratsionnite-kvoti-na-es-news269618.html", "text": "Белгийският държавен секретар по убежището и миграцията Тео Франкен оспори твърдения на \"Амнести интернешънъл\", че страната му не изпълнява задълженията си по квотите на ЕС за разселване на мигранти, съобщиха местни медии, цитирани от БТА.\r\n\tНе можем да подслоним мигранти, които не са пристигнали в Европа, коментира Франкен. Той пояснява, че Съветът на ЕС е приел решение за разселването на 160 хиляди чужденци, които търсят убежище, но всъщност в Италия и Гърция не са дошли толкова много хора, които да отговарят на изискванията по квотите.\r\n\tПо данните на международната правозащитна организация държавите от ЕС са изпълнили под 30 на сто от задълженията си. По данните на Европейската комисия до началото на септември в ЕС са били разселени близо 28 хиляди мигранти, пристигнали в Гърция и Италия. Очаква се още близо 10 хиляди да бъдат обхванати от квотите на ЕС. По оценка на Франкен, Белгия е поела своя дял в този процес.\r\n\tМедиите отбелязват, че досега Белгия е приела 976 разселени мигранти, а квотите предвиждат да подслони 3812 души. Пояснява се, че прилагането на квотния принцип няма краен срок на изпълнение и обхваща всички мигранти, пристигнали в Италия и Гърция до края на утрешния ден. \"Амнести\" посочва Малта, Финландия и Ирландия като \"отличниците\" в изпълнението на квотните задължения. Организацията отчита, че Унгария и Полша не са приели нито един мигрант по схемите, а Чехия и Словакия са взели едва по десетина души.", "date": "2017.09.25", "title": "Белгия оспорва задълженията си по миграционните квоти на ЕС"}
{"url": "http://www.mediapool.bg/pobedata-na-otslabenata-merkel-news269585.html", "text": "ХДС/ХСС на канцлера Ангела Меркел губят драматично, свободните демократи отново са представени в парламента, а десните популисти стават трета политическа сила в страната. Тези парламентарни избори разбъркаха енергично политическата колода в Германия, пише Дойче Веле.\r\n\tНай-голямата изненада на вечерта поднесе неизвестният избирател. Тойотново наказа социолозите. Експертите, които измерват политическите нагласи, даваха на Ангела Меркел близо 40% от гласовете, но се получи най-слабият резултат за консерваторите от 1949 г. насам. На този фон първата реакция на канцлерката след обявяването на данните от екзиптола прозвуча дори малко арогантно - тя заяви, че \"без нас не може да бъде съставено правителство.\"\r\n\t\r\n\tКонсерваторите губят гласове в две посоки: от тях преливат гласове най-вече към свободните демократи и към десните популисти. В същото време ХДС/ХСС не успяват да мобилизират нови млади избиратели.\r\n\tОгромен принос за слабия резултат на консерваторите има катастрофалният резултат на ХСС в Бавария, който губи повече от 10% от гласовете, които партията успя да вземе на изборите преди 4 години. А тежкото поражение за социалдемократите отне на канцлерката Ангела Меркел една от възможностите за коалиционно управление - ГСДП обяви, че няма да участва отново в широка коалиция.\n\n\r\n\t\r\n\tЧисто аритметически остава възможна само тройната коалиция между ХДС/ХСС, СвДП и Зелените. На федерално ниво такова управление ще бъде премиера. Още отсега е ясно, че преговорите за съставяне на такова правителство ще бъдат много трудни. Свободните демократи и Зелените от доста време насам не мелят брашно заедно. Може би трябва да се проучи опитът на тройната коалиция в същите цветове, която от юни управлява в провинция Шлезвиг-Холщайн.\r\n\tЗа първи път от над 60 години в Бундестага ще бъдат представени 6 партии. Двете големи сред тях - консерваторите и социалдемократите - губят драматично места, докато останалите четири могат да се чувстват победители, защото всички те увеличават резултата си. И най-много - \"Алтернатива за Германия\" (АзГ), която с над 13% от гласовете става дори трета политическа сила в Бундестага.\r\n\tС двуцифрен резултат в парламента - след 4-годишно отсъствие - се връщат и свободните демократи. Левицата взема около 9% от гласовете и постига поставената цел, а Зелените дори я надхвърлят - вземат малко повече, отколкото очакваха. Но подкрепата и при трите по-малки партии е значително по-слаба отколкото при \"Алтернатива за Германия\".\r\n\t\r\n\tДосегашните управляващи загубиха сумарно почти 14% от гласовете си. При избирателна активност от около 75% - с 4 на сто повече от тази на изборите през 2013 г. - това означава много сериозно предупреждение от страна на избирателите. Времената, когато двете големи партии в центъра направляваха еднолично политическите съдбини на страната, са минало.\r\n\tГолемите коалиции съдействат за укрепването на политическата периферия. Успехът на \"Алтернатива за Германия\" го потвърждава. Ако през 1987 г. ХДС/ХСС и ГСДП са имали общо 81% от гласовете, то на тези избори през 2017 г. делът им е спаднал на 54%.\r\n\tШамарът, който избирателите зашлевиха на управляващата коалиция, показва, че въпреки добре функциониращата икономика и ниската безработица хората са недоволни от състоянието на останалите сфери, в т.ч. бежанската и пенсионната политика.\r\n\t\r\n\tСлед като влезе в почти всички провинциални парламенти, сега \"Алтернатива за Германия\" ще бъде представена също и във федералния парламент. В източните германски провинции тази партия дори се радва на цели 22% подкрепа и е втора политическа сила там. А сред мъжете-избиратели в източната част на страната \"Алтернатива за Германия\" дори е номер едно.\r\n\tНа федерално ниво тази партия се качва от нула директно на третото място. Шейсет процента от нейните избиратели признават, че са дали гласа си за десните популисти в знак на  протест срещу другите партии. Твърдите избиратели на \"Алтернатива за Германия\" са незначително малцинство. А техниятводещ кандидат Александър Гауланд вече обяви, че целта им е да бутнат правителството на Ангела Меркел.", "date": "2017.09.25", "title": "Победата на отслабената Меркел"}
{"url": "http://www.mediapool.bg/perspektivata-pred-germaniya-iztoshtavasht-sayuz-s-nesigurno-badeshte-news269586.html", "text": "Ангела Меркел най-вероятно отново ще е канцлер, но нейният четвърти мандат със сигурност ще е най-деликатният и трудният досега.\r\n\t\r\n\tСлед като социалдемократите изключиха категорично възможността да управляват отново с Християндемократическия съюз, Меркел няма друг избор освен да договори единствената математически възможна коалиция със Зелените и Свободната демократическа партия. В противен случай Германия върви към нови избори. Бъдещето на една такава коалиция обаче изглежда несигурно.\r\n\tГрозящата ни коалиция между ХДС, Свободната демократическа партия и Зелените ще е само един изтощаващ съюз, който няма да изтрае през целия следващ четиригодишен период, предрича авторитетният \"Франкфуртер алгемайне цайтунг\" и мнението му се споделя от повечето германски и световни медии.\r\n\t\r\n\t\r\n\tКонсерваторите на Ангела Меркел печелят вчерашните избори, но със значително по-слабо представяне от очакваното от германската канцлерка, показват окончателните резултати.\n\n\r\n\tХристияндемократически съюз заедно с баварската си партия посестрима Християнсоциален съюз (ХДС/ ХСС) печелят 33 процента от вота (8,5 на сто по-малко от предишните избори). Германска социалдемократическа партия (ГСДП) - 20,5 процента (-5,2); десните националисти от \"Алтернатива за Германия\" - 12,6 процента (+7,9); Свободна демократическа партия (либерали) - 10,7 процента (+5,9); \"Левите\" (радикална левица) - 9,2 процента (+0 6) и партия \"Зелени\" - 8,9 процента (+0,5).\r\n\tВ новия си състав Бундестагът ще има рекорден брой депутати - 709, при 630 в сегашния, като ХДС/ХСС ще имат 246 места, ГСДП – 153, \"Алтернатива за Германия\" – 94, Свободната демократическа партия - 80 депутати, Зелените - 67, Левите - 69.\r\n\t\r\n\t\r\n\tГерманският канцлер Ангела Меркел заяви днес, че планира да остане на поста още един пълен четиригодишен мандат. Тя не можа да каже дали до края на годината ще може да състави ново правителство на Германия, но изключи възможността за правителство на малцинството.\r\n\tНа журналистически въпрос относно евентуално бъдещо управление в малцинство тя отговори: \"Не виждам това\". И добави, че има намерение Германия да разполага със \"стабилно правителство\", като отбеляза, че очаква трудни преговори за образуването на управляваща коалиция.\r\n\tВлязох в предизборната кампания без илюзии, че моят евентуален четвърти мандат може да бъде лесен, подчерта Меркел.\r\n\tКанцлерът, който ще остане на поста за рекорден, четвърти мандат, отбеляза, че християндемократите са загубили един милион избиратели в полза на националистическата антиимигрантска партия \"Алтернатива за Германия\". Ще се опитам да ги спечеля обратно \"с добра политика\", обеща Меркел.\r\n\tТя увери, че \"Алтернатива за Германия\" няма да има влияние в германската политика след изборите, тъй като ще бъде изолирана.\r\n\t\r\n\tМеркел обяви, че ще води преговори за съставяне на управляваща коалиция с три партии - социалдемократите, Зелените и либералите.\r\n\t\"Чух изявлението на Германската социалдемократическа партия. Ще останем обаче в контакт и с нея\", каза Меркел.\r\n\tПо-рано водачът на германските социалдемократи Мартин Шулц заяви, че партията му е длъжна да премине в опозиция и да отстоява демократичните ценности на страната, след като подкрепата за нея спадна до най-ниското си ниво в следвоенната епоха. \"Осъзнахме задачата си - да бъдем силна опозиция в тази страна и да защитаваме демокрацията срещу онези, които я поставят под въпрос и я атакуват\", каза Шулц.\r\n\tОчертаващата се при това положение коалиция (наричана шеговито „Ямайка\" заради цветовете на партиите в нея, които съвпадат с цветовете на знамето на Ямайка: черно за християндемократите, жълто за либералите и зелено за Зелените), вече съществува в отделни федерални провинции, но не и на национално ниво.\r\n\t\r\n\tЗасега не е ясно двете по-малки партии изобщо ще се съгласят да влязат в такова правителство. Освен това, , не е тайна, че както в баварския Християнсоциален съюз, така и в нейната собствената партия на Меркел ХДС съществуват доста резерви към съюза с либералите и Зелените.\r\n\t\r\n\tНезависимо от това мнозинството в ХДС/ХСС в момента не подлага на съмнение авторитета на Ангела Меркел. Още повече, че в Бавария ХСС постигна слаб резултат, а това разклаща позициите както на тази партия, така и на лидера ѝ Хорст Зеехофер.\r\n\t\r\n\t\r\n\tМоже да се очаква, че от Бавария ще прозвучат пиперливи реплики по такива теми като бежанската политика и вътрешната сигурност в Германия, пише по-нататък германската медия. А това навярно допълнително ще затрудни преговорите с либералите и Зелените. Защото особено Зелените трудно ще убедят своите избиратели, че правилата за даване на политическо убежище в Германия, например, трябва да бъдат затегнати допълнително. По-лесно ще се постигне компромис по въпросите, свързани с борбата срещу тероризма. Защото всички потенциални участници в една коалиция „Ямайка\" са единодушни, че най-вече полицията има нужда от повече хора и по-добро оборудване.\r\n\t\r\n\tТъй или иначе, християндемократите ще бъдат принудени да направят доста отстъпки. Нито Зелените, нито либералите ще бъдат склонни да приемат, примерно, по-нататъшни ограничения на гражданските права и свободи. В същото време тези две партии ще трябва да положат доста усилия, за да седнат заедно в кабинета. Либералите, които след четири години отново се завръщат в Бундестага, често обвиняват Зелените, че се опитват да се държат опекунски спрямо германците. Зелените пък смятат, че СвДП се интересува главно от орязването на държавните разходи и пренебрегва обществените интереси, давайки предимство на бизнеса, описва ситуацията Дойче веле.\r\n\t\r\n\tКонсерваторите и свободните демократи възприемат по-благосклонна към бизнеса позиция за разлика от зелените, които имат по-дистанцирани отношения с промишления сектор. Исканията на Зелените за установяване на дата, след която двигателите с вътрешно горене да бъдат премахнати или за стриктни правила за промишленото фермерство могат също да не бъдат посрещнати добре от другите партии в коалицията.\r\n\tНо анализатори казват, че ако трите партии имат желание за компромис, има шанс за постигане на споразумение по предложенията за закриване на централите с въглища в Германия или пък за постигане на съгласие по миграционната политика. По темата за намаляването на данъците също може да бъде постигнато съгласие.\r\n\tСпоред анализатори свободните демократи могат също да се превърнат в проблем за партньорите си за политиките за еврозоната. Свободните демократи следват по-твърда линия по въпроса за опрощаването на дълговете на страни от еврозоната за разлика от консерваторите и Зелените.\r\n\t\r\n\tГерманската партия Зелени каза днес, че едно от основните й условия за участие в бъдеща управляваща коалиция е да се гарантира, че най-голямата икономика на Европа спазва задълженията си по Парижкото климатично споразумение.\r\n\tДжем Йоздемир, съпредседателят на Зелените, заяви, цитиран от Ройтерс, че партията му ще се фокусира върху въпросите за климатичните промени, бъдещето на ЕС и социалната справедливост по време на коалиционните преговори с Ангела Меркел.\r\n\tГоворейки за ЕС, Йоздемир каза, че съюзът няма да може да разреши проблемите си само с политики на строги икономии. Той допълни, че за Германия е от важно значение в съседна Франция Еманюел Макрон да постигне успех с реформите си. Така лидерът на Зелените отправи нападка към либералите от Свободната демократическа партия, които водеха кампания срещу по-дълбоката европейска интеграция, предложена от Макрон.\r\n\tЙоздемир заяви, че Зелените очакват покана за преговори от Християндемократическия съюз на Меркел. Той допълни, че за да бъдат преговорите продуктивни, е необходимо партиите от блока на Меркел - Християндемократическият съюз и баварският Християнсоциалния съюз - да бъдат единни по ключови политически въпроси.", "date": "2017.09.25", "title": "Перспективата пред Германия: Изтощаващ съюз с несигурно бъдеще"}
{"url": "http://www.mediapool.bg/ruski-general-e-ubit-v-siriya-news269588.html", "text": "Руският генерал-лейтенант Валерий Асапов е загинал край Деир ез Зор в Сирия при минометен обстрел от бойци на \"Ислямска държава\". Това съобщи руското Министерство на отбраната, предаде ТАСС.\r\n\t\"Старшият командир на групата военни съветници генерал-лейтенант Асапов се е намирал в командния пункт на сирийските войски, където е помагал за управлението на операцията за освобождаване на град Деин ез Зор\", се казва в комюнике на министерството.\r\n\tВ резултат на внезапен минометен обстрел генералът бил ранен смъртоносно от взрив на мина.\r\n\tВалерий Асапов е предложен за висока държавна награда посмъртно.", "date": "2017.09.25", "title": "Руски генерал е убит в Сирия"}
{"url": "http://www.mediapool.bg/epizod-ii-ot-politicheskoto-rialiti-na-slavi-kasting-za-talantlivi-i-moralni-news269619.html", "text": "След като преди седмица шоуменът Слави Трифонов с половин уста , сега той обяви и нещо като кастинг за талантливи и морални личности, които могат да управляват страната.\r\n\tВ понеделник водещият и инициатор на успешен, но не задължителен референдума за промяна в избирателната система, съобщи имейл адрес, на който българските граждани в страната и чужбина могат да разкажат за себе си, ако искат да заменят политическата класа в България.\r\n\t\"Ако сте добър професионалист във вашата област, ако сте образовани и наистина искате да промените страната, без да сте зависими от някого, покажете се\", призовава Трифонов.\r\n\t\"Изпратете ни подробна информация за себе си и контакт за обратна връзка на имейл: slavi@referendumbg.com\", обръща се той към българите в писмо до медиите.\r\n\tПреди седмицата стана ясно, че Трифонов ще търси \"талантливи, квалифицирани и морални българи\", които могат да управляват страната. От първоначалните му анонси не се разбра как ще намери хора с такъв профил, но от последните му действия е ясно, че ще ги издирва с обява.\n\n\r\n\tСлави Трифонов не е казал дали той лично, сценаристите му или някой друг ще оценява кои от кандидатите отговорят на изброените критерии. Както е тръгнало, е възможно това да се случва с гласуване на зрителите по време на телевизионното шоу на Слави, което бе успешно използвано за агитация преди референдума миналата есен.\r\n\tЗасега ръководството на бТВ не е реагирало на актуалните политически анонси на водещия, вероятно защото това поддържа рейтинга на шоуто. През март бТВ спря един от епизодите на \"Шоуто на Слави\", в което водещият чете писмо ултиматум към новоизбраните депутати да се захванат незабавно с въвеждането на мажоритарен вот, както е поискал референдумът. Мотивите на бТВ бяха, че Трифонов направил \"опит да употреби ефира за целите на личната си политическа кампания\". Шоуменът пък обвини ръководството на бТВ в цензура.\r\n\tСъс започването на новия политически и телевизионен сезон обаче Слави избра нова трибуна за обществена изява - социалните медии. Първото му съобщение в Тиутър бе : \"Ваканцията свърши. Започвайте да се притеснявате.\"\r\n\tМиналата седмица Слави направи и коментар за избора на членове на Висшия съдебен съвет от парламента. \"И #КОЙ, след като тези дни си нае американски адвокати да го защитават по \"Магнитски\", днес си нае и съдии, и прокурори във ВСС. , написа водещият.\r\n\tНовата инициатива на Трифонов по набиране на морални политици е обявена с открито писмо до медиите, което публикуваме:", "date": "2017.09.25", "title": "Епизод II от политическото риалити на Слави: кастинг за \"талантливи и морални\""}
{"url": "http://www.mediapool.bg/novata-sedmitsa-tragva-s-novi-tapi-po-patishtata-news269587.html", "text": "Новата седмица тръгва с нови тапи на три входни точки на София – тунел \"Витиня\", прохода Владая и участък от околовръстния път.\r\n\tРемонтите се правят, за да може пътищата да са готови за зимата, обяви миналата седмица регионалният министър Николай Нанков.\r\n\t\r\n\tВ понеделник се затваря за движение тръбата на тунел \"Витиня\" в посока София. Плановете са ремонтът да приключи до края на ноември.\r\n\t\"Длъжни сме в рамките на два месеца да приключим ремонта на лявата тръба на \"Витиня\", тъй като започва зимното поддържане след това и няма как да оставим движението в участъка на \"Хемус\" в една лента. Мобилизираме всички усилия, за да приключим до края на ноември\", обеща Николай Нанков при пускането за движение на тръбата в посока Варна миналата седмица.\r\n\tРемонтните дейности предвиждат демонтаж на старите осветителни тела и на носещата конструкция и замяна с ново осветление, изграждане на нова електроснабдителна система, видеонаблюдение, пожароизвестителна и оповестителна система. Ще бъде поставена и нова светофарна инсталация и променливи пътни знаци.\n\n\r\n\t\r\n\tДруг ремонт ще затвори за кратко част от Околовръстното шосе на София в понеделник.\r\n\tЩе бъде направен ремонт на Източната тангента на столицата в участъка от магистрала \"Тракия\" до Северната скоростна тангента.\r\n\t\r\n\tОт вторник започва поетапен ремонт на участъка от първокласния път София - Перник през Владая.\r\n\tРемонтът ще започне от отсечката между \"Черния кос\" и контролния полицейски пункт \"Владая\". Ще се работи и в двете платна в посока София. Движението ще се пренасочи двупосочно в платната за Перник.\r\n\tОт пътната агенция препоръчват на шофьорите да използват магистрала \"Люлин\" и третокласния път Голямо Бучино - Мало Бучино – Суходол.\r\n\tЦелта е и този ремонт да приключи преди зимата.", "date": "2017.09.25", "title": "Новата седмица тръгва с нови тапи по пътищата"}
{"url": "http://www.mediapool.bg/sasht-ogranichavat-dostapa-na-grazhdani-ot-kndr-iran-i-venetsuela-news269589.html", "text": "Американските власти разшириха списъка на страните, за чиито граждани се въвеждат ограничения за достъп до територията на САЩ.\r\n\tВ прокламация на Белия дом, подписана от президента Доналд Тръмп, се казва, че засегнатите страни са Чад, Иран, Либия, КНДР, Сомалия, Сирия, Венецуела и Йемен. Ограниченията за тях ще важат от 18 октомври. Техните граждани представляват \"рисков фактор\", защото идентификацията им не съответства на американските изисквания.\r\n\tСудан обаче е изключен от новия черен списък.\r\n\tНай-строго е отношението към КНДР и Сирия, защото техните власти отказват сътрудничество с Вашингтон. Гражданите им фактически напълно губят достъп до американска територия.\r\n\tЗа Иран се прави изключение при издаването на студентски визи, но съчетани със строги проверки.\n\n\r\n\tНа гражданите от Чад, Либия и Йемен ще се отказват туристически и бизнес визи, защото информацията оттам е ненадеждна и може да се промъкнат терористи.\r\n\tСомалийците няма да получават имиграционни визи, а останалите санкционирани държави ще бъдат обект на повишено внимание.\r\n\tПо-рано тази година Доналд Тръмп подписа указ за 90-дневна забрана за влизане в САЩ на граждани от шест страни с мюсюлманско население - Иран, Йемен, Либия, Сирия, Сомалия и Судан, но федерални съдилища блокираха приложението на тази мярка.", "date": "2017.09.25", "title": "САЩ ограничават достъпа на граждани от КНДР, Иран и Венецуела"}
{"url": "http://www.mediapool.bg/makron-se-prepana-za-parvi-pat-na-izbori-news269590.html", "text": "Партията на Еманюел Макрон претърпя първия си изборен неуспех откакто е на президентския пост.\r\n\tВ частичните избори в неделя за подновяване на половината от членовете на Сената неговата партия \"Република напред!\" спечели само 24 места - двойно по-малко отколкото имаше за цел.\r\n\tВ Горната камара най-голяма сила продължават да са консерваторите от партията \"Републиканците\" със 148 места. Социалистите остават със 72 места (с 6 по-малко).\r\n\tТова означава, че законите, приети от Националното събрание, могат да бъдат забавени при разглеждането им в Сената.\r\n\tОсвен това ще се затруднят плановете за конституционни промени въпреки конституционното мнозинство на партията на Макрон в долната камара.", "date": "2017.09.25", "title": "Макрон се препъна за първи път на избори"}
{"url": "http://www.mediapool.bg/premierat-i-prezidentat-pozdraviha-merkel-za-izbornata-pobeda-news269591.html", "text": "\"Резултатите от тези избори бяха от критична важност за бъдещето на обединена Европа и получената подкрепа на мнозинството от избирателите е най-високото признание за провежданата от Вас политика, която вече 12 последователни години е насочена към благополучието на германския народ и към изграждането на силна и просперираща Европа\". Това е написал премиерът Бойко Борисов в писмо до канцлера на Германия Ангела Меркел, цитирано от пресслужбата на МС.\r\n\t \r\n\tТой уверява Меркел, че ще може и занапред да разчита на България като приятел и стратегически партньор в ЕС и НАТО, и подчертава, че цени високо личната й ангажираност за развитието на българо-германските отношения и за ценната подкрепа на Германия за България в рамките на ЕС, особено в контекста на предстоящото Българско председателство на Съвета на ЕС.\r\n\t\r\n\t\"Подкрепата на избирателите е най-красноречивият израз на високата оценка за успеха на държавническата Ви политика и визия за развитие на Германия и Европа\", пише в своя поздравителен адрес до германския канцлер президентът Румен Радев.\r\n\t \r\n\t\"Само с общи усилия можем успешно да се справим със съвременните предизвикателства и да допринесем за изграждането на силна и просперираща Европа в един по-справедлив и мирен свят\", пише още държавният ни глава.", "date": "2017.09.25", "title": "Премиерът и президентът поздравиха Меркел за изборната победа"}
{"url": "http://www.mediapool.bg/yuzhnoafrikanski-fond-kupuva-paradaiz-tsentar-za-blizo-253-mln-evro-news269592.html", "text": "Най-големият столичен мол \"Парадайз център\" става собственост на южноафриканския фонд New Europe Property Investments (NEPI) срещу 252.9 млн. евро, съобщи в.\"Капитал\". Това е най-голямата сделка на българския пазар на бизнес имоти и втора придобивка за фонда, който по-рано през годината стана собственик и на \"Сердика център\" за 207 млн. евро.\r\n\tТака вече и четирите най-големи мола в София тази година стават южноафрикански срещу 740 млн. евро. Отделно бяха купени още три търговски центъра в провинцията – \"Мол Варна\", \"Галерия Бургас\" и \"Галерия Стара Загора\" срещу 87 млн. евро общо.\r\n\tМасовото навлизане на фондовете от РЮА в региона започна преди няколко години години и достигна България през тази година. В момента няма търговски център у нас, за който да не се водят преговори за покупка, твърдят консултанти по бизнес имоти. Причината за интереса на южноафриканските фондове към българския пазар са стабилните макроикономически показатели на страната, по-високата доходност на имотите в сравнение със Западна Европа и \"бягството\" на фондовете от Южна Африка, където политическата обстановка е несигурна, икономическият растеж слаб, а инфлацията висока - между 5 и 10%.\r\n\tВ съобщение до фондовата борса в Йоханесбург в четвъртък фондът обяви, че чрез българското си дъщерно дружество \"НЕПИ проджект ту\" придобива столичния мол \"Парадайз център\" от досегашния му собственик \"Булфелд\". Зад него стоят руски капитали, като преди месеци беше обявено намерение за строителство на небостъргач на терена – \"Парадйз Тауър\" на  55 етажа и височина 215 м. Не се съобщава NEPI да са придобили и този проект. Съдружниците в \"Булфелд\" ще продължат да са собственици на базара \"Илиянци\", офис сградата \"Антим тауър\" и няколко бивши кина в центъра на София.\r\n\tФинансирането на сделката става чрез собствени средства на купувача и дългови инструменти в комбинация с продажбата на акции от портфейла на фонда. Според отчета на българското дружество активът е оценен на 275 млн. лв., като към края на миналата година не е имало банкови заеми, но е дължало на свързани лица 188 млн. лв.\r\n\tСделката трябва да получи разрешение от Комисията за защита на конкуренцията. Това едва ли ще е проблем въпреки солидния пазарен дял, който NEPI ще държи. В София има седем мола и търговски площи на централните улици, така че новият собственик едва ли ще може да диктува цените на наемите, пише \"Капитал\". Все пак риск същестува, ако южноафриканските фондове постигнат договорка помежду си подобно на тази при големите вериги бензиностнации, коментират консултанти.\n\n\r\n\t\"Парадйз център\" е най-големият търговски център в София с 82 хил. кв.м брутна площ за отдаване под наем. Той отвори врати през 2013 г., като от фонда отбелязват, че общият брой на посетителите в мола достигат 10 млн. души годишно. Освен класическите магазини, ресторанти и кина \"Парадайз\" има и конферентен център, фитнес и басейн. Приходите на \"Булфелд\" през последните две години са нараснали, като през 2016 г. са достигнали 41.4 млн. лв. Печалбата обаче е намаляла – от 3.8 млн. на 1.3 млн. лв. Хипермаркетът в мола не работи през последната година след оттеглянето на \"Карфур\" от българския пазар, а след това и заради фалита на \"Пикадили\".\r\n\tЗаради мола и новата метро линия до \"Хладилника\" в региона около мола се извършва мащабно строителство на жилищни и офис сгради, като се оформя една от най-бързо развиващите се офис зони в града.\r\n\tПървата сделка на NEPI на българския пазар за , беше завършена в края на август. Цената тогава беше рекордна за българския пазар на недвижими имоти - 207 млн. евро, като освен мола включваше и офис частта. \"Сердика център\" беше отворен през 2010 г. и е с обща търговска площ 51.5 хил. кв.м. Офис сградата е открита през 2011 г. и е с 28.5 хил. кв.м площ. Сделката стана през новоучреденото софийско дружество \"НЕПИ проджект уан\". В ръководството влязоха основно румънски граждани, тъй като там са основните инвестиции на фонда в Европа\r\n\t\r\n\tГодината се очертава като рекордно добра за пазара на търговски площи в България. За първите девет месеца на 2017 г. в сегмента са сключени седем сделки за над 850 млн. евро, показват изчисления на \"Капитал\". Числото вече изпреварва резултатите от предкризисната 2008 г. - 345 млн. евро, показват данните от анализ на консултантската компания \"Фортън\".\r\n\t\"Тази година имаме изключително силен инвестиционен пазар, движен основно от транзакциите в ритейл сегмента. Макар че очакваме и големи сделки с офис сгради, нашата прогноза е, че търговските площи ще останат водещи\", коментира в съобщение до медиите при представянето на данните в края на миналия месец изпълнителният директор на \"Фортън\" Михаела Лашова. По думите й тенденцията е характерна не само за България, но и за региона на Централна и Източна Европа като цяло.\r\n\tКонкретно за местния пазар инвестиционният интерес се засилва и от доброто представяне на икономиката и на растящото вътрешно потребление, които водят до повишаване на оборотите на търговците, а оттам съответно и на наемите.\r\n\t\r\n\tТри други фонда от РЮА сключиха сделки тази година. Столичният  ще стане част от портфолиото на фонда \"Hyprop Investments\" срещу 156 млн. евро, като се очаква купувачът да плати допълнително около 20 млн. евро за бившия хипермаркет на \"Карфур\" в комплекса. Преди дни Комисията за защита на конкуренцията разреши без пазарен анализ сделката.ще бъде придобит от компанията за инвестиции в търговски имоти Acsion срещу 104 млн. евро. Друг южноафрикански инвеститор – MAS Real Estate, плати през пролетта 62 млн. евро в пакетна сделка за моловете \r\n\tИзключение от доминираните от южноафрикански фондове пазар са две варненски сделки. Сръбският магнат Мирослав Мишкович придоби 50% от от българско трио Ангел Ангелов от групата \"Градус\" и \"Сити клиник\", Александър Минов от \"Бисер олива\" и Петър Дудоленски, който също е сред основателите на \"Сити клиник\". Цената на сделката не е обявена, но проектът е оценен на 120 млн. евро заедно с предстоящите довършителни дейности.\r\n\tВ началото на лятото пък германската Kronberg International купи от австрийската Raiffeisen . Търговският център, продаден от създателя си за рекордните за българския пазар 120 млн. евро преди десет години и придобит впоследствие от финансиралата изграждането му банка, сега отново сменя собствеността си, но далеч по-евтино - за около 25 млн. евро.", "date": "2017.09.25", "title": "Южноафрикански фонд купува \"Парадайз център\" за близо 253 млн. евро"}
{"url": "http://www.mediapool.bg/balgarka-zagina-pri-opit-da-podobri-svetovniya-rekord-na-dalboko-gmurkane-news269593.html", "text": "Българка на 45 години е загинала в района на залива Торонеос на гръцкия полуостров Халкидики при опит да подобри световния рекорд на дълбоко гмуркане, съобщи Нова телевизия.\r\n\tЗаедно с нея е бил съпругът ѝ, който също е пострадал. Той е бил транспортиран с хеликоптер до Солун, където е настанен в болница.\r\n\tСпоред бреговата охрана семейството водолази са се почувствали зле под вода, като жената е получила дезориентация.", "date": "2017.09.25", "title": "Българка загина при опит да подобри световния рекорд на дълбоко гмуркане"}
{"url": "http://www.mediapool.bg/yasen-todorov-pohvali-novata-politicheska-kvota-vav-vss-news269594.html", "text": "Един от най-ярките представители на мнозинството в сегашния Висш съдебен съвет Ясен Тодоров изрази задоволството си от избраните от Народното събрание членове за новия състав на кадровия орган на съдебната власт.\r\n\t\"Аз познавам голяма част от кандидате и за голяма част от тях мога да кажа добри, дори много добри думи\", каза Тодоров, който в продължение на пет години бе част от кликата около главния прокурор Сотир Цацаров и председателя на Върховния административен съд Георги Колев.\r\n\tПреди разделянето на ВСС на съдийска и прокурорска колегия Ясен Тодоров бе председател на Етичната комисия в съвета. Сега той е председател само на Етичната комисия в Прокурорската колегия. Той ще е член на ВСС до 3 октомври, когато започва мандатът на новия съвет, а Тодоров ще се върне на работа в следствието.\r\n\tСпоред него избраните от парламента бъдещи кадровици \"не са партийни кандидатури\", а представители на обществото в съдебната власт. Той похвали изрично избора на ГЕРБ в лицето на съдия Вероника Имова от Върховния касационен съд. \"Тя е един изключителен професионалист и само суперлативи за нея\", каза Ясен Тодоров.\r\n\tВ отговор на въпрос за остро критикуваната от Брюксел и голяма част от магистратите и неправителствения сектор кадрова политика на сегашния ВСС, Тодоров обясни: \"Имаше огромен медиен натиск върху ВСС за някои кадрови решения, които не се харесаха на определен кръг медии. Няма как да си любимец на всички, животът е такъв\".\n\n\r\n\tСледователят каза, че е изпълнил голяма част от концепцията си, с която е бил избран във ВСС: \"В моята концепция водещото беше увеличение на заплатите и подобряване на условията за труд. За пет години увеличението на заплатите бе 24%\".\r\n\tНе е ясно каква е заслугата специално на Тодоров по този въпрос, защото увеличението на заплатите в съдебната система се дължи на магистратите по закон и следва увеличението на средната заплата в бюджетната сфера.\r\n\tНа изпроводяк следователят не пропусна да атакува съдия Калин Калпакчиев, който е част от сегашната малка опозиция във ВСС. Преди два дни съдия Калпакчиев отново изрази позицията си, че ВСС е зависим от силните на деня, а мнозинството в съвета е наложило диктат.\r\n\t\"Калпакчиев беше сниман с министъра на правосъдието Христо Иванов (разпространеният от медиите на Делян Пеевски кадър е без дата и може да е от преди влизането в политиката на Иванов – б.р.) и не крие близостта си с тази формация. Разбира се, той има право на това. Всеки магистрат има право да общува с широк кръг хора, но не трябва това общуване да влияе на интегритета му\", каза Тодоров.\r\n\tВ заключение следователят каза, че няма да вземе бонус при напускане на Висшия съдебен съвет, а ще си го получи при напускане на съдебната система. Възможността за получаване на бонуси от напускащите членове на ВСС бе гласувана от сегашното мнозинство. Изгода от тази възможност имат хората, които не са били част от съдебната система преди да станат членове на ВСС. Те ще могат да получат магистратски бонуси без реално да са били магистрати.\r\n\tЯсен Тодоров обясни, че Калпакчиев \"лети на крилете на популизма\". \"За разлика от Калпакчиев не съм взел нито лев от проекти, докато предполагам, че той ще вземе една сума в рамките на 50 хил. лв.\", заяви Тодоров и отказа да обясни за какво става дума. Ясен Тодоров най-вероятно говори за проекта \"Създаване на модел за оптимизация на съдебната карта на съдилищата и прокуратурите и разработване на Единна информационна система за съдилищата“.\r\n\tЕдин от най-близките до Ясен Тодоров хора в ВСС Димитър Узунов вече публично излъга, че Калин Калпакчиев ще вземе 340 000 заради участието си в този проект. Mediapool  на този случай и разобличи Узунов в лъжа.\r\n\tКалин Калпакчиев бе двигател на проекта на ВСС за създаване на обща мярка за натовареност, която е да приложима към всички магистрати в страната. Това бе единствената изпълнена задача от този ВСС, която бе похвалена от Европейската комисия. Заради опита си Калпакчиев получи покана за участие във въпросния проект, който има за цел да реформира съдебната карта в страната. От документацията по проекта се разбра, че таванът на разходите е 48 000 лева на човек. По всяка вероятност участниците ще получат много по-малко пари.", "date": "2017.09.25", "title": "Ясен Тодоров похвали новата политическа квота във ВСС"}
{"url": "http://www.mediapool.bg/radev-problemat-s-koruptsiyata-e-che-chetem-dostoevski-kato-prestaplenie-bez-nakazanie-news269612.html", "text": "\"Проблемът на корупцията у нас е, че четем Достоевски наполовина. Той е написал \"Престъпление и наказание\", а ние четем само първата част – престъпление без наказание\". Така президентът Румен Радев коментира пред българи в Чикаго борбата с корупцията у нас и увери: От моя страна отстъпление по темата корупция няма да има.\r\n\t\"Трябва да има наказания за злоупотребяващите на най-високо ниво с публични държавни средства\", заяви Радев.\r\n\tДържавният глава, който участва в сесията на Общото събрание на ООН в Ню Йорк, приключва посещението си в САЩ със срещи с българската общност в Чикаго.\r\n\tВ отговор на един от многобройните въпроси кога ще отпаднат визите ни за Америка, Румен Радев каза, че непрекъснато поставя този въпрос на всички нива в американската администрация, а отговорът е, че трябва да имаме 3 процента ниво, а сега е 15-16 процента.\r\n\tЗаконите на САЩ изискват под 3% откази на заявленията за визи, за да могат те да отпаднат. През последните години посолството в София връща между 15 и 17% от кандидатите. До този момент повечето български държавници са заявявали, че трябва да се съобразим с тези условия или да изчакаме отпадането на визите за всички граждани на ЕС в рамките на по-голяма реципрочна сделка.\n\n\r\n\t\"Разбира се нас това изобщо не ни удовлетворява, защото ние се вадим стратегически партньори в НАТО и ако тава е така, не трябва да говорим за проценти, а да си имаме истинско доверие\", заяви Радев.\r\n\tСегашната политика на САЩ относно американските визи за българи не ни устройва и не е честна, заключи той.\r\n\tБългарите в Чикаго се вълнуваха много и кога ще бъде облекчена процедурата за осиновяване на деца у нас. Вицепремиерът и външен министър Екатерина Захариев обясни, че вече има промени в законите у нас и ако родител не си потърси 9 месеца детето то ще се включва в списъците за осиновяване.\r\n\tЩе задам неудобен въпрос, защото обещахте да отговорите и на такива, каза един от сънародниците ни и попита какво общо има президентът Румен Радев с един бивш подполковник от КГБ та да го кани у нас догодина за 3 март. Отговорът на държавния глава беше, че го интересува не подполковникът, а президентът на Руската федерация Владимир Путин.\r\n\t\"И мисля, че България не може и не трябва да си създава врагове. Мисията на българския президент е не да търси врагове, а сътрудничество\", поясни той, цитиран от БНТ.\r\n\tРадев добави, че България трябва да преследва своите прагматични и икономически интереси и както канцлера Меркел, така и президентът Макрон, така и останалите европейски лидери често комуникират и посещават с Путин, затова и България не трябвало да стои изолирана от тези процеси. Припомни също, че както писмено така и устно преди няколко дни в ООН е поканил и американският президент Тръмп в България.", "date": "2017.09.25", "title": "Радев: Проблемът с корупцията е, че четем Достоевски като престъпление без наказание"}
{"url": "http://www.mediapool.bg/nov-intsident-sas-zasmukano-ot-dzhakuzi-dete-news269597.html", "text": "Четири годишно момиченце е в тежко състояние, след като е било засмукано от помпата на джакузи в спа комплекс в село Брестник. Все още не е ясно каква е причината за инцидента, съобщи бТВ.\r\n\tНа 22 септември семейството с две деца дошло в хотела и същия ден майката и бащата влезли с момичето в джакузито. Съоръжението засмукало детето и няколко минути близките му се борили, за да го освободят.\r\n\tНа място била извикана линейка, която откарала момичето в пловдивската болница. Нараняванията му са сериозни, но опасност за живота му няма.\r\n\tРодителите твърдят, че джакузито не е било изправно и не е имало предпазна решетка.\r\n\tСобственикът на хотела заяви, че лица под 16-годишна възраст не се допускат в джакузита, сауни и парни бани. По негова информация в началото на работния ден всичко е било изправно.\n\n\r\n\tПрез февруари друго дете на четири години едва оцеля, след подобен инцидент в Златни пясъци.", "date": "2017.09.25", "title": "Нов инцидент със засмукано от джакузи дете"}
{"url": "http://www.mediapool.bg/sadat-ne-dade-hod-na-deloto-za-tsarskite-konyushni-news269598.html", "text": "Софийският градски съд (СГС) не даде ход на делото срещу бившия областен управител на София Веселин Пенев за продажбата на \"Царските конюшни\" в столицата.\r\n\tМагистратите отложиха заседанието за 13 декемри. Причина за това стана отсъствието на настощия областен управител на София Николай Пехливанов, който е потенциална страна по делото, но се оказа, че не е бил призован.\r\n\tИзвън съдебната зала подсъдимият Пенев коментира кратко пред медиите, че няма притеснения за своите действия като областен управител и че обвиненията срещу него са базирани на \"фриволно тълкуване\" на фактите.\r\n\tСпоред прокуратурата той е продал \"Царските конюшни\" за малко над 600 хил. лева при реална цена от около 11 млн. лв. Срещу Пенев бяха повдигнати няколко обвинения – за сключена неизгодна сделка и за умишлена безстопанственост, довела до вреда за държавата и областната администрация.", "date": "2017.09.25", "title": "Съдът не даде ход на делото за \"Царските конюшни\""}
{"url": "http://www.mediapool.bg/nov-zhilishten-park-v-plovdiv-shte-zasishta-glada-za-premium-imoti-news269599.html", "text": "Ниските лихви по ипотечните кредити и влошените условия по банковите депозити доведоха до сериозен ръст на жилищните сделки от началото на годината и очакванията на специалистите в бранша е до края на годината търсенето да се увеличи с 10 процента. В \"премиум\" класа на имотния пазар обаче завършените и готови за продажба проекти са крайна недостатъчни и гладът за висококачествени, модерни като дизайн и иновативни като технология жилища нараства.\r\n\tТези тенденции са валидни не само за София, но и за останалите големи градове и затова, отчитайки потребителските настроения, строителните предприемачи все по-често избират да инвестират в изграждането на обекти, позиционирани в тихи и \"комфортни\" за купувачите локации.\r\n\tВ Пловдив например такъв е районът до Гребната база, Братската могила и Мол Пловдив. Мястото предлага отлични условия за спорт, разходка и пазаруване и е логично да привлече както интереса на бизнес предприемачите, така и на купувачи, търсещи качествено строителство, добре уредена инфраструктура, удобен транспорт и комуникации.\r\n\tЗатова и точно в този район един от водещите инвеститори в сферата на недвижимите имоти \"Галакси Инвестмънт Груп” планира да развие своя нов жилищен проект \"Роял Гардън\".\r\n\tПлановете са жилищният парк да е разположен в квартал \"Отдих и култура\" до Гребната база, който е в близост до детска градина, училища, хипермаркети, множество ресторанти, винени барове и кафенета, което го прави изключително атрактивен и предпочитан за живеене.\n\n\r\n\t\"Роял Гардън“ ще състои от две Г-образни жилищни сгради с модерно архитектурно излъчване. Чрез индивидуални архитектурни елементи и лоджии ще се търси ефекта на допълнителна осветеност и естествено продължаване на дневни и спални помещения. Сградата ще предлага обширни тераси с панорамна гледка към емблематичното тепе Младежки хълм.\r\n\tПравите форми на помещенията ще позволяват разнообразни и лесно изпълними интериорни решения, функционалност и простор. Клиентите, които предпочетат да си купят жилище на зелено ще могат дори да се възползват от възможността да изберат някой от предварително разработените проекти за обзавеждане според типа апартамент.\r\n\tЖилищният парк ще има просторна градина с обособени детски кътове. Растителните широколистни и иглолистни видове в нея ще са специално подбрани, така че да осигурят свежест през цялата година. Акцент в градината са проектираните солитери от японски вишни. За поддръжката на външните пространства ще отговарят професионални мениджъри.\r\n\t\"С \"Роял Гардън“ сме си поставили за цел да удовлетворим търсенето на просторни жилища, където комфортът на обитаване е изведен като приоритет. Вярвам, че проектът ще компенсира отчасти недостига на качествени имоти в Пловдив. \"Роял Гардън\" е проект, с който ще надхвърлим очакванията на нашите клиенти и ще създадем ново усещане за живот в градска среда”, коментира управителят на „Галакси Инвестмънт Груп“ Константин Бояджиев.", "date": "2017.09.25", "title": "Нов жилищен парк в Пловдив ще засища глада за премиум имоти"}
{"url": "http://www.mediapool.bg/lazar-lazarov-za-peti-pat-stana-zam-ministar-na-truda-news269600.html", "text": "Лазар Лазаров е новият зам.-министър на труда и социалната политика. В понеделник той беше назначен от премиера Бойко Борисов на поста.\r\n\tЛазаров заема мястото на Ивайло Иванов, който през миналата седмица беше избран за управител на Националния осигурителен институт.\r\n\tЛазар Лазаров за пети път е назначен за зам.-министър на труда и социалната политика. За първи път заема поста по времето на Тройната коалиция, когато е в политическото ръководство на министерството, оглавявано от Емилия Масларова.\r\n\tБеше заместник-министър в кабинета на Пламен Орешарски, във второто правителство на Бойко Борисов, в служебния кабинет на Огнян Герджиков.", "date": "2017.09.25", "title": "Лазар Лазаров за пети път стана зам.-министър на труда"}
{"url": "http://www.mediapool.bg/trup-na-mazh-izpluva-v-zaliva-na-pomorie-news269601.html", "text": "Труп на мъж на възраст около 55 години бе открит в морето край Поморие, съобщиха от местната полиция в понеделник.\r\n\tТрупът е забелязан на около половин морска миля от брега в залива. При извършения оглед видими следи от насилие не са открити.\r\n\tТялото е изпратено за аутопсия в ъдебна медицина\" към УМБАЛ-Бургас. По случая е образувано досъдебно производство.", "date": "2017.09.25", "title": "Труп на мъж изплува в залива на Поморие"}
{"url": "http://www.mediapool.bg/spodeleni-uslugi-za-darzhavnata-administratsiya-prez-2018-g-news269602.html", "text": "Счетоводни, юридически и свързани с човешките ресурси и информационното обслужване дейности, които в момента има във всяка една държавна административна услуга, ще бъдат изнесени в централизирани звена на принципа на споделените услуги и това ще доведе до икономии на разходите за издръжка на администрацията и до съкращения, като освободените кадри ще се пренасочват към други сфери.\r\n\tТова стана ясно при представянето на пилотен проект за реорганизация на централната администрация, финансиран с 5 млн. лв., който бе представен в понеделник от вицепремиера Томислав Дончев и постоянния представител на Световната банка за България Тони Томпсън.\r\n\tВ момента всяка администрация си има организационно звено, но еднотипните дейности като счетоводство, информационни и правни услуги, възлагане на обществени поръчки и управление на човешките ресурси могат да бъдат предоставени от центове, различни от тях, посочи Томислав Дончев.\r\n\tПолзите ще са най-малко от икономии от мащаба и въвеждането на единни стандарти. Напълно очаквано е много хора в общите администрации да се окажат излишни, но практиката в други държави е те да бъдат преквалифицирани и пратени на друга работа. Сто процента е сигурно, че разходите за издръжка на администрациите трябва да намалеят, заяви вицепремиерът по икономическите въпроси.\r\n\tОт думите му стана ясно и, че се обмисля отдаването на външно стопанисване на всички сегашни почивни бази, собственост на различните администрации, които ги управляват неефективно и не могат да привличат достатъчно външни туристи извън работещите в съответните структури.\r\n\tСегашните над сто почивни бази на администрацията нямат стимул да привличат почиващи и да им дават по-добри услуги. Ако има повече туристи, приходите отиват в централната администрация, а за персонала това означава само повече труд. Този модел ще се смени - например като общ модел за резервации и записвания, но има и други начини, каза Дончев.\r\n\tБългария е една от малкото държави в ЕС, която не прилага модела за споделените услуги. Същевременно няма единен модел за тях, всяка държава има свой опит и начин за тяхното въвеждане, коментира Красимир Божанов, шеф на дирекция \"Модернизация на администрацията\" на Министерския съвет.\r\n\tВ рамките на представения проект ще бъдат избрани две пилотни администрации, където да бъдат въведени споделени услуги. Изборът им ще бъде политическо решение, което ще бъде обсъдено на Съвета за административна реформа, уточни Красимир Божанов. Очакваме да постигнем интеграция на базите данни на ведомствата, намаляване на общите разходи и на тези за персонал, допълни той.\r\n\tНовият модел за работа на администрацията ще бъде приложен на база на оценка от експертите на Световната банка на подлежащите на централизация услуги. Предвижда се до края на 2018 г. да се създадат две пилотни звена за споделени услуги в областта на управлението на човешките ресурси и финансово-счетоводните дейности. До 2020 г. външните звена за управление на ползваните от администрацията услуги ще станат десет, предвижда стратегията за модернизация на администрацията. Така гражданите ще могат винаги да имат достъп до администрациите, без опашки и излишно чакане, смятат от Световната банка.\r\n\tСъс сигурност ще има редуциране на служителите и на разходите, каза Дончев по време на конференцията, без обаче да посочва суми и проценти.\r\n\t\"Изследвахме детайлно опита на другите страни. Практиката показва, че е напълно възможно и нормално като резултат от този процес, част от хората, които работят особено в общите администрации, да се окажат излишни. Практиката в другите държави е предвид нови възникнали функции в администрацията те да бъдат преквалифицирани и премествани на друга работа“, каза вицепремиерът.\r\n\t\"Следвайки приоритетите, основна цел беше електронизация на регистрите и тяхната свързаност, за да може гражданинът да не влиза в ролята на куриер, обменяйки документи между администрациите. Това се прави, но обемът на работа не позволява това да бъде свършено за половин година. Вторият акцент беше свързан с това какво получава гражданинът, когато търси услуга, колко бързо става, колко му струва, колко любезно е обслужен“, коментира още Дончев.\r\n\tВ последните месеци правителството на ГЕРб е предприело курс на електронизация на административните услуги, премахването на ненужните удостоверения, които администрациите могат да получават по служебен път и облекчаване на целия процес. Сегашните заявки са продължаване на тези политики.\r\n\tТова е поредната обявена административна реформа и намерение за съкращаване на чиновници, но досегашните завършваха с провал и на практика раздуване на административните щатове.", "date": "2017.09.25", "title": "Споделени услуги за държавната администрация през 2018 г."}
{"url": "http://www.mediapool.bg/nepalnoleten-napadna-s-lopata-vazpitatelka-v-smolyan-news269603.html", "text": "Момче на 16 години е нападнало с лопата възпитателка в Смолян, инфомрират от местната полиция в понедленик.\r\n\tИнцидентът е станал в четвъртък вечерта в Центъра за настаняване от семеен тип на деца и младежи с увреждания в града.\r\n\tМладежът е успял да нанесе няколко удара с лопатата на 60-годишната жена, след като я издебнал да влезе в стаята на персонала.\r\n\tНа пострадалата й е оказана медицинска помощ, а младежът е задържан за 24 часа. Той е познат и с други подобни прояви, уточняват от пресцентъра на полицията.\r\n\tСпоред запознати, 16-годишният младеж проявявал агресия предимно към жени. Заради него в последните месеци са напуснали работа пет служителки на центъра, съобщава Дарик радио.", "date": "2017.09.25", "title": "Непълнолетен нападна с лопата възпитателка в Смолян"}
{"url": "http://www.mediapool.bg/tsentralizirana-protsedura-i-natsionalni-tseni-i-pri-meditsinskite-izdeliya-news269604.html", "text": "Медицинските изделия също като лекарствата ще се закупуват чрез централизирани процедури, а цените им ще се договарят на национално ниво. Това обясни в понеделник заместник-министърът на здравеопазването Лидия Нейчева.\r\n\t \r\n\tПо време на форум на тема \"Корупционни рискове при доставката и употребата на медицински изделия\" тя каза, че за целта предстои създаването на електронна платформа и регулиране на цените на медицинските изделия, както се направи за лекарствата.\r\n\t \r\n\tВ публикуваната в началото на август управленска програма на правителството бе загатнато намерение да се сложи ред в пазара на медицински изделия, за които пациентите са принудени да доплащат хиляди левове и то в условия на абсолютно непрозрачно ценообразуване.\n\n\r\n\t \r\n\tПазарът на подобни изделия у нас е за близо половин милиард лева годишно, значителна част от които се плащат директно от пациентите. Здравната каса, както и министерствата на здравеопазването и социалната политика също плащат за някои изделия, но сумата, която те покриват много често е доста по-ниска от пазарната стойност на изделията.\r\n\t\r\n\tПредстои да се направи и регистър на медицинските изделия. Трябва да се промени законовата рамка, регулацията, вноса на медицинските изделия, каза днес заместник-министър Нейчева.\r\n\t \r\n\tЦените на медицинските изделия са оповестени във всяка болница, според Нейчева, и се знаят. Тя подчерта, че няма регулация и рефериране на цените на медицинските изделия, както е в цяла Европа. Цените им се регулират пазарно, обясни Нейчева, но добави, че в другите европейски държави цените се договарят на централно ниво.\r\n\t \r\n\tЕлектронната платформа за медицински изделия ще бъде задължителна за болниците, на които Министерството на здравеопазването е принципал, както е и процедурата с лекарствата, търгувани чрез електронна платформа.\r\n\t \r\n\tНейчева поясни, че платформата за лекарства ще бъде задължителна за държавните болници и за всички, които искат да работят в областта на онкологията. Платформата за лекарствата се очаква да започне да работи скоро, допълни Нейчева.\r\n\t \r\n\tНай-големите допълнителни здравни разходи, които пациентите се налага да правят, са доплащане или пълно плащане на медицински изделия и лекарства, каза по време на форума Биляна Иванова от Център за превенция и противодействие на корупцията и организираната престъпност.\r\n\t \r\n\tТя цитира данни на Евростат от 2014 год., според които България е на водеща позиция в ЕС по средства за здравеопазване, заделени за плащане на търговци и доставчици на медицински стоки.", "date": "2017.09.25", "title": "Централизирана процедура и национални цени и при медицинските изделия"}
{"url": "http://www.mediapool.bg/britanskata-politsiya-izvarshi-sedmi-arest-vav-vrazka-s-vzriva-v-londonskoto-metro-news269621.html", "text": "Британската полиция извърши нов арест във връзка с бомбеното нападение в метрото на Лондон, предаде Ройтерс.\r\n\tЗадържаният е на 20 години. Той е бил арестуван в къща в столицата на Уелс - Кардиф. Това е седмият арест във връзка с атентата, при който на 15 септември бяха ранени 30 души.\r\n\tМиналия петък тийнейджърът Ахмед Хасан се яви в съда, където му бе повдигнато обвинение в убийство, и ще остане в ареста до 13 октомври.\r\n\tОт седемте задържани трима вече бяха освободени, а други двама все още са разпитвани.", "date": "2017.09.25", "title": "Британската полиция извърши седми арест във връзка с взрива в лондонското метро"}
{"url": "http://www.mediapool.bg/biznesat-v-germaniya-poiska-barzo-zapochvane-na-koalitsionni-pregovori-news269622.html", "text": "Водещи сдружения на германските индустриалци и търговци приканиха тази нощ най-големите партии в Германия бързо да започнат коалиционни преговори и да формират стабилно правителство, за да бъдат избегнати евентуални щети за бизнес средата в страната, предадоха осведомителните агенции.\r\n\t\"Нашите компании се нуждаят от ясни сигнали. Сега става дума единствено за предотвратяване на вреди за Германия като място за правене на бизнес\", заяви Дитер Кемпф, председател на Федералната асоциация на германската промишленост (Bundesverband der Deutschen Industrie - BDI). По думите му в хода на предизборната кампания политиците често са говорили за миналото, а малко за бъдещето.\r\n\t\r\n\t\"Връщането към национализма не е алтернатива за нашата страна. Нуждаем се от мащабни инвестиции в Германия предвид занемарените пътища, неадекватната дигитална инфраструктура и многото недостатъци в образованието\", се казва в изявлението на ръководителя на лобистката група.\r\n\tОт Асоциацията на германските промишлено-търговски камари (Deutscher Industrie- und Handelskammertag - DIHK) призоваха следващото правителство да повиши драстично инвестициите, най-малкото за да отговори на нарастващото обществено недоволство. \"В тези трудни времена се нуждаем от стабилно правителство и коалиционно споразумение, което да се съсредоточава върху инвестициите и ключовите въпроси на бъдещето - инфраструктура, образование, проучвания и иновации\", заяви председателят на ДИХК Ерик Швайцер.", "date": "2017.09.25", "title": "Бизнесът в Германия поиска бързо започване на коалиционни преговори"}
{"url": "http://www.mediapool.bg/berlinchani-glasuvaha-za-zapazvane-na-letishte-tegel-news269623.html", "text": "Берлинчани гласуваха в неделя с голямо мнозинство за запазване на тяхното летище \"Тегел\". Този вот е против волята, изразена от кметството и може да затрудни съставянето на бъдещото коалиционно правителство на Ангела Меркел, която след парламентарните избори няма друг избор, освен да обедини Християндемократическия съюз (ХДС), Германската социалдемократическа партия (ГСДП) и Зелените, предаде АФП.\r\n\tБлизо 56,1 на сто от берлинчаните изразиха волята си за запазване на \"Тегел\" на референдум, който се проведе заедно с парламентарните избори, сочат официалните резултати, публикувани през изминалата нощ.\r\n\tПоследиците от този вот обаче остават неясни, защото нито град Берлин, нито правителството нямат ясно формулирани намерения по въпроса, отбелязва АФП.\r\n\tПо закон краят на дейността на \"Тегел\" трябва да съвпадне с откриването на неговия приемник, летището БЕР (BER). Само че заради недоглеждания, та дори и заради корупция, откриването на новото летище, предвидено първоначално за юни 2012 година, се бави и няма никаква нова точна дата за начало на дейността му, удължавайки на практика живота на стария аеропорт.\r\n\tСвободната демократична партия, възползвайки се от тази ситуация, издействаха организирането на референдума, за да се спаси \"Тегел\". Техният основен аргумент е, че дори БЕР да бъде открито утре, неговият капацитет е малък. Само през 2017 година 35 милиона пътници се очакват да пристигнат със самолет в Берлин, а БЕР е предвидено само за 22 милиона пасажери.\n\n\r\n\tРезултатът от референдума за \"Тегел\" от тази неделя би могъл между другото да се окаже спънка за съставянето на бъдещата коалиция на Меркел с ГСДП и Зелените, отбелязва АФП.\r\n\tЗелените водиха активна кампания в подкрепа на \"не\"-то на референдума, а канцлерът Меркел също бе за затварянето на летището.\r\n\tОсвен екологичните аргументи с предвиденото застрояване на жилища и училища на сегашния терен на \"Тегел\", привържениците на затварянето на летището искаха да защитят близо 300 000 души, които живеят край него и всеки ден са подложени на шума от въздушния трафик.\r\n\tПри все това запазването на летището вероятно ще се сблъска с юридически трудности: удължаването на живота му ще изисква промяна на редица местни и национални закони, отбелязва АФП.", "date": "2017.09.25", "title": "Берлинчани гласуваха \"за\" запазване на летище \"Тегел\""}
{"url": "http://www.mediapool.bg/vodno-ogledalo-s-granitni-plochi-shte-razkazva-istoriyata-na-stara-zagora-news269624.html", "text": "Водно огледало с гранитни плочи на дъното ще разказва историята на Стара Загора, фонтани от звук и светлина на площада, сцена под звездите, нов детски площад, зелени острови и т.н. Това са част от идеите, които предстои да се реализират с реконструкцията на пешеходната зона в Стара Загора. Тя ще струва близо 7 млн. лв., а средствата идват от оперативна програма \"Региони в растеж\" (ОПРР), съобщиха от пресцентъра на община Стара Загора.\r\n\tТова е вторият етап от изпълнението на проекта \"Зелена и достъпна градска среда за жителите на Стара Загора\". Реконструкцията обхваща площадното пространство около сградата на община Стара Загора и пешеходната зона по бул. \"Цар Симеон Велики\" от ул. \"Хаджи Димитър Асенов\" до бул. \"Св. Патриарх Евтимий\".\r\n\tЗа изпълнител на обекта е избрано обединението ДЗЗД \"Красива Стара Загора\", което е регистрирано в Бургас. Водещ партньор в него е бургаската фирма \"Тийм инженеринг\" ЕООД, а другият участник е \"БИАД -С\" ЕООД от София.\r\n\tЗаради началото на ремонта ще бъде променено и традиционното място за отбелязване на празника на града - 5 октомври. Тържествата тази година ще са в парка \"Пети октомври\".\r\n\t\n\n\r\n\tРемонтът на площада на Стара Загора трябва да бъде направен за 90 календарни дни срещу близо 1 млн. лв.\r\n\tТой включва поставяне на настилка от гранит с голяма здравина и трайност, под формата на каменни плочи.\r\n\tВ западната част на площада ще бъде изградена ниска сцена със 7-8 стъпала към площада. Те ще са и места за сядане, за да се използва пространството и като зона за почивка и срещи. На площада ще бъдат поставени и нови пейки, ще бъдат засети дървета.\r\n\tИ в центъра на Стара Загора, както и в други големи градове, ще има от т. нар. сухи фонтани, излизащи директно от земята. Подобни атракции се появиха при ремонтите на централните части на повечето големи градове. Както на други места, така и старозагорските фонтани ще имат звук и светлина.\r\n\tПредвижда се преустройство на стълбите южно и източно от сградата на общината, изграждане на нова междинна площадка с вкопани кашпи за дървета и коледна украса.\r\n\tИ след реконструкцията на площада ще остане пластиката, изобразяваща птицата Феникс. Тя ще е на повдигнато ниво спрямо котата на площада и ще е основен акцент в светлинното решение на площада, е посочено в съобщението.\r\n\t\r\n\tРемонтът на пешеходната зона по бул. \"Цар Симеон Велики\" от ул. \"Хаджи Димитър Асенов\" до бул. \"Св. Патриарх Евтимий\" трябва да приключи за 270 календарни дни и ще струва 5.9 млн. лв.\r\n\tНастилката на улицата ще е от гранит под формата на павета и каменни плочи.\r\n\tПредвижда се подобряване на пространствата около жилищните сгради и цялостно реорганизиране на търговските обекти. Ще бъде осигурен и достъп за хора в неравностойно положение и майки с колички.\r\n\tВ самото начало на участъка от ул. \"Хаджи Димитър Асенов\" до бул. \"Митрополит Методи Кусев\" ще има монумент, зад който ще започне зелена зона с линия от висока растителност, чешма, пейки, а в оста на главната пешеходна улица ще бъде обособена рекреационна зона.\r\n\tВ пространството пред хотел \"Верея\", на юг от главната улица, в средната зона ще бъдат поставени нови столчета за отдих, а от двете им страни ще се обособят ивици за свободно преминаване.\r\n\tЗаетите от заведенията площи, ще бъдат позиционирани изцяло по периферията на улицата. Настилката ще бъде ремонтирана като варовикът ще бъде заменен с мрамор.\r\n\tПредвижда се поставяне на няколко информационни мултимедийни табели, които да осведомяват жителите и гостите на града за културно-развлекателната програма.\r\n\tВ зоната от бул. \"Митрополит Методи Кусев\" до бул. \"Руски\" ще бъдат разположени надлъжно три различни функционални зони - централна ос, рекреационни пояси и периферна ивица. Предвидено е вкопаване на две метални релефни плочи – с градоустройствените схеми на античния град Августа Траяна и на град Стара Загора, проектиран от Лубор Байер.\r\n\tПред Областната управа ще се обособят места за организиране на събития, концерти и други масови изяви.\r\n\tПред сградата на бившия \"Електродом\" ще бъде оформено ново площадно пространство на нивото на улицата. На площада ще има квадратни зелени острови, в част от които са предвидени нови дървета. Акцент в зоната ще бъде ново водно огледало с релефни гранитни плочи на дъното, които ще изобразяват различните епохи от историята на града.\r\n\tВ зоната от ул. \"Кольо Ганчев\" до бул. \"Патриарх Евтимий\" е предвидено пространство за детски площад с подходяща настилка и вградени осветителни тела, като се създава естествена връзка между пешеходната зона, парка и училището \"Васил Левски\".\r\n\tНа изток от площада ще се развие пространство за игри с щамповани очертания върху настилката и две бетонни тенис маси. В най-източната част на зоната ще има озеленена зона, която да играе ролята на естествен буфер и завършек на пешеходното пространство. Между зелените острови ще бъдат разположени осветени пейки.\r\n\tПредвижда се поставяне на антипаркинг елементи към бул. \"Патриарх Евтимий\", както и пред училище \"Васил Левски\".", "date": "2017.09.25", "title": "Водно огледало с гранитни плочи ще разказва историята на Стара Загора"}
{"url": "http://www.mediapool.bg/balgarskiyat-debyut-na-skulpturi-na-ivo-dimchev-shte-e-na-one-dance-week-news269625.html", "text": "Българската следа в юбилейното издание на One Dance Week е най-новият спектакъл на Иво Димчев, \"Скулптури\", който ще бъде показан в Пловдив на 30 септември от 19:30 часа. Едва преди няколко седмици представлението дебютира на сцената на \"Фолкстеатер\" във Виена и предизвика широк отзвук в артистичните среди и публиката.\r\n\tМузикалният групов пърформанс, който ще бъде представен за първи път в България именно в Пловдив, е и името на новия албум на хореографа, художник, вокалист, автор на песни, пърформър и провокатор Иво Димчев. Песните от албума са гръбнакът на този уникален 70-минутен спектакъл, стоящ на границата между поп концерт и съвременен танцов пърформанс. В \"Скулптури\" редом с Иво участват Жордан де Шампс, Елена Араужо, Джаскаран Ананд и Паулина Щор. Акомпаниментът на пиано на живо е на Димитър Горчаков.\r\n\tСледващите дати от представянето на \"Скулптури\" включват 7 октомври – Букурещ, 16 октомври – Лондон, 3 ноември – Барселона, 8 декември – Рига, и 8 януари – Ню Йорк. Досега Иво Димчев е участвал в различни издания на One Dance Week с \"Париж\" (2012) и P Project (2013), в които уникалната му изпълнителска и финансова интеракция с публиката разбуди сериозно духовете в културното и медийното пространство. През последните години Димчев издаде и две книги: Stage Works 2012-2016 и \"Лирика и педератуси\".\r\n\tONE DANCE WEEK се организира в партньорство с Фондация Америка за България и е част от програмата на Пловдив - Европейска столица на културата 2019. Генерален партьор на фестивала е Visa.", "date": "2017.09.25", "title": "Българският дебют на \"Скулптури\" на Иво Димчев ще е на One Dance Week"}
{"url": "http://www.mediapool.bg/sofiya-shte-e-domakin-na-ruska-mezhdunarodna-konferentsiya-za-mediite-i-terorizma-news269626.html", "text": "След посещението в България на руския генерален прокурор Юрий Чайка, в София предстои голяма международна конференция на тема  , организирана с подкрепата на Федералната агенция по печата и масовите комуникации на Руската федерация. Тя ще се проведе от 26 до 29 септември в столичния хотел \"Маринела\" (бившия японски).\r\n\tЗа основен организатор се води  , която се представя като международна неправителствена организация, но на практика си е чисто руска. Българският партньор на конференцията ще е Съюзът на българските журналисти (СБЖ). Главен партньор на конференцията за информационна сигурност е прочутата \"Лаборатория Касперски\".\r\n\tНеотдавна администрацията на президента Тръмп нареди на държавните ведомства в САЩ да спрат да използват и да премахнат от компютърните си системи софтуерните продукти на базираната в Москва \"Лаборатория Касперски\", тъй като те могат да представляват заплаха за националната сигурност на САЩ и да спомогнат за шпионаж.\r\n\t\"Връзките между някои служители на \"Касперски\" и руското разузнаване и други правителствени агенции, както и от даденото от руския закон разрешение разузнавачи да искат съдействие от \"Касперски” е обезпокоително\", отбеляза американското Министерство за вътрешна сигурност.\r\n\tФирмата \"Касперски\" многократно е отричала да има връзки с руското правителство и обвиненията в кибершпионаж. Антивирусният софтуер на фирмата е популярен в САЩ и по целия свят, тъй като \"Касперски\" десетилетия наред бе водещ играч на пазара за киберсигерност.\n\n\r\n\tПартньорството на \"Касперски\" в руския форум, чийто домакин ще е София, обаче далеч не е сериозният проблем около мероприятието. Проблемът е в това, че България досега не е инциирала, предложила домакинство или поне не се е чуло да се ангажирала в какъвто е форум, свързан с водената от Русия хибридната война – актуалната заплаха, призната като приоритет на НАТО. А както наскоро припомни и премиерът Борисов, България е член на НАТО, затова и Русия е посочена като заплаха за страната ни в годишния доклад за националната сигурност. По време на посещението си в София миналата седмица руският генерален прокурор е повдигнал този въпрос пред Борисов, макар да не е ясно в какво си качество е сторил това, тъй като прокуратурата не би трябвало да има политически функции.\r\n\tДекларираните ангажименти на Русия в борбата с тероризма на всички фронтове, включително електронните медии, са в пълно противоречие с хибридните й усилия за подкопаване на западните демокрации, с които твърди, че иска да си партнира с глобалната битка срещу терора.\r\n\tТова ще е тринадесетото издание на конференцията \"Тероризмът и електронните медии\". Тя ще бъде открита от председателя на Управителния съвет на \"международната академия\" и ръководител на дирекцията за историко-публицистични програми на Обществената телевизия на Русия Леонид Млечин и от Владимир Козлов – зам.-ръководител на руската Федерална агенция по печата и масови комуникации. Работните езици на събитието са руски и английски.\r\n\tОт българска страна официален гост ще е вицепремиерът и министър на отбраната Красимир Каракачанов.\r\n\t\"Водещата цел на конференцията е да привлече вниманието на представителите на световната медийна общност, както и на заинтересованите национални държавни и обществени организации, към проблема как да се противодейства на световния тероризъм чрез електронните медии\", съобщават организаторите, цитирани от СБЖ.\r\n\tИ това събитие под руски патронаж няма да мине без участието на главния прокурор Сотир Цацаров, който също ще гостува на форума. Преди седмица Цацаров  към Русия и обиколи всички български институции заедно с Юрий Чайка и руския посланик Анатолий Макаров.\r\n\tВ работата на медийната конференция в София ще участват още бившият президент на Хърватия Степан Месич, бившият посланик на Израел в Русия Дорит Голендер, депутатите от БСП Елена Йончева и Тома Томов, техни колеги от парламента в Сърбия, Галина Сидорова – съучредител на Сдружението на разследващите журналисти.\r\n\t\"Ще има представители на медии от много страни, дипломати и от силови структури, ООН, ОССЕ, ЮНЕСКО. Броят на журналистите, съобщиха за сайта на СБЖ организаторите, надхвърля 80 души от 20 държави\", пишат организаторите.\r\n\tОрганизаторите от руска страна съобщават, че целта на конференцията е да се привлече вниманието към противодействието на тероризма на професионалната общност и заинтересованите граждани, както и на международните организации. На конференцията ще има обмен на опит между журналисти и продуценти на програми с антитерористична тематика. Една от големите цели ще  при отразяването на терористични актове от електронните медии.\r\n\tПрез миналата година същата конференция е гостувала в Сърбия, преди това е била в Русия. През 2013 и 2014 година е гостувала в Черна гора и Австрия. Първото издание се е провело през 2005 година в Русия.", "date": "2017.09.25", "title": "София ще е домакин на руска международна конференция за медиите и тероризма"}
{"url": "http://www.mediapool.bg/sofiya-shte-praznuva-evropeiskiya-den-na-ezitsite-s-panair-i-radioigra-news269627.html", "text": "С радиоигра \"Познай езика\" и Панаир на езиците София ще отбележи от 26 до 30 септември Европейския ден на езиците, съобщиха от представителството на Еврокомисията у нас.\r\n\tЦяла седмица ще продължат проявите, в които ще се включат мрежата на културните институти на различни европейски държави у нас и културните отдели на някои посолства.\r\n\tСтартът на онлайн радиоиграта \"Познай езика!‟ ще е на 26 септември на сайта на БНР. До 29 септември посетителите на уебстраницата на националното радио ще могат да чуят записи с текстове на 13 европейски езика (английски, датски, испански, италиански, македонски, немски, нидерландски, полски, португалски, словашки, унгарски, фински и чешки) и ще трябва да познаят възможно най-голям брой езици, за да получат награда. Текстовете са записи на оригинални творби от съвременни европейски поети, четени от натурално говорещи съответния език. Самите стихове ще са част от специална арт инсталация \"Поезиомат‟, която ще бъде показана на 30 септември в \"София Ринг мол\". Тогава ще бъдат връчени и наградите на победителите в играта, а първият, който познае всички езици от стиховете, ще получи голямата награда – таблет.\r\n\tПаралелно на същото място ще се проведе и Панаира на езиците, който традиционно е в първата събота след официалната дата на празника — 26 септември. Българската служба на Дирекцията за писмени преводи на ЕК ще се включи със забавни игри и викторини, от които всеки може да спечели награда, докато научава полезни и любопитни факти за 24-те официални езика на Европейския съюз. Наред с това посетителите на щанда на ЕК ще могат да научат за стажантската програма за писмени преводачи в ЕК и за провеждащия се в момента конкурс на ЕС за млади преводачи Juvenes Translatores.\r\n\tЗа първи път Европейският ден на езиците се отбелязва от Съвета на Европа през 2001г. като част от Европейската година на езиците. Европейската комисия и Европейският център за съвременни езици към Съвета на Европа участват активно в организирането на посветени на езиците прояви на самия ден и в дните около него.\r\n\tЦелта на Европейския ден на езиците е да се повишава осведомеността за използваните в Европа езици, да се насърчава културното и езиковото многообразие и да се стимулира изучаването на езици през целия живот.\r\n\tВ Европа има 24 официални езика на ЕС, над 200 европейски езика и около 60 регионални/малцинствени езика, както и още много други. Всички 24 официални езикана Еврокомисията са работни езици на ЕС. Цялото законодателство на ЕС се превежда на всички официални езици. Гражданите на ЕС могат да отправят въпроси и жалби до институциите на ЕС на който и да е от официалните езици, а службите отговарят на същия език, посочват от българското представителство.", "date": "2017.09.25", "title": "София ще празнува Европейския ден на езиците с панаир и радиоигра"}
{"url": "http://www.mediapool.bg/belgrad-e-dal-ubezhishte-na-tsvetan-vasilev-spored-srabski-sait-news269628.html", "text": "След укриването си в Сърбия Цветан Василев \"поиска убежище и го получи, въпреки че Сърбия е задължена да го екстрадира поради заповедта до Интерпол, тя не го е направила досега.\"\r\n\tТова  в материал със заглавие \"В България е обвинен в измами за два два милиарда евро, а в Сърбия купи фабрика и я доведе до фалит\".\r\n\tДосега беше известно единствено, че издирваният от българската прокуратура банкер е поискал убежище от Белград, но не бе известно процедурата да е приключила.\r\n\tПричината за това Василев да може безпрепятствено да работи в Сърбия според някои източници е близкото сътрудничество на Василев и бившия сръбски президент Томислав Николич, пише \"Блиц\". Василев е бил един от най-големите спонсори на хуманитарната организация, ръководена от съпругата на Николич. По информация на сръбското издание Василев е дарил 1.2 милиона динара на фондацията. В същото време той е дължал цели 950 милиона динара в Сърбия за ток и газ в стъкларския завод в Парачин.\r\n\tТекстът на сръбския информационен сайт е посветен основно на стъкларския бизнес на Цветан Василев в Сърбия.\n\n\r\n\t\"Блиц\" пише, че в съда в Крагуевац е започнала процедура по фалит на \"Сръбската фабрика за стъкло\" в Парачин, която е собственост на Василев. Фабриката е докарана до фалит чрез заем от 47 милиона евро, взет от \"Вексилум Балкан\", за което има съмнения, че също е на българина. Тази фирма е създадена през февруари тази година.\r\n\tУправата на завода в Парачин обаче отрича съществуването на подобен дълг.\r\n\t\"Цялата история с пристигането на Цветан Василев и купуването на Стъкларския завод в Парачин е обвито в тайна“, пише в публикацията на сръбския вестник. Той стъпва в завода през 2012 г. чрез \"Сърбиягас\".\r\n\tОбявената в несъстоятелност Корпоративна търговска банка (КТБ) на Василев е мажоритарен собственик на \"Глас индустри\", който през 2012 г. купува Стъкларския завод от \"Сърбиягас\" за 35 милиона евро\", пише \"Блиц\", цитиран от \"Инвестор\".", "date": "2017.09.25", "title": "Белград е дал убежище на Цветан Василев, според сръбски сайт"}
{"url": "http://www.mediapool.bg/otnovo-se-otlaga-reshenieto-za-litsenza-na-emko-news269629.html", "text": "Решението за възстановяването на прекратения в края на юли лиценз за внос и износ на частното оръжейно предприятие \"Емко\" се отлага за след 4 октомври, съобщиха от Министерството на икономиката в понеделник.\r\n\tОчакваше се тогава да се състои извънредно заседание на Междуведомствения съвет по отбранителна индустрия и сигурност към Министерски съвет, на който да се разгледат резултатите от последните проверки на производствените площадки на \"Емко\" дали са отстранени констатирането нарушения на противопожарната безопасност, заради които и бе замразен лицензът за шест месеца или до премахване на нередностите.\r\n\tРазвръзка по казуса обаче не дойде, тъй като е постъпило писмо от Главна дирекция \"Национална полиция“, според което проверките на фирмите от военно-промишления комплекс ще приключат на 25 септември 2017 г., а резултатите от тях ще бъдат предоставени на Съвета в срок до 4 октомври 2017 г.\r\n\tЧак тогава можело да се разгледа случая с отнетия лиценз на \"Емко\".\r\n\tМиналата седмица след протести на работници от военния завод през парламента, премиерът Бойко Борисов нареди съкращаване на сроковете на .\n\n\r\n\tДружеството твърди, че предписанията са изпълнени, но очевидно възстановяването на лиценза ще се бави възможно най-дълго на фона на отменени договори на \"Емко\" за износ на негова продукция през държавния оръжеен търговец \"Кинтекс\". Протакането на връщането на лиценза за внос и износ на \"Емко\" поставя печелившото до скоро предприятие в тежко положение. Според работещите в завода целта е той да бъде финансово омаломощен, за да не може да участва в собствеността на друго предприятие от бранша – русенското \"Дунарит\", и така държавата да изпълни плана си за придобиване на апетитния завод.\r\n\tИма обаче версия и, че целта е лишаване на \"Емко\" от възможността за участва в международни оръжейни търгове, първият от които бил в началото на октомври и елиминирането на частната фирма е в полза на Русия, която била другият основен участник във въпросния търг.\r\n\tБившият военен министър Бойко Ноев вече заподозря, че в цялата сага с държавната преса срещу \"Дунарит\" и \"Емко\" са .", "date": "2017.09.25", "title": "Отново се отлага решението за лиценза на \"Емко\""}
{"url": "http://www.mediapool.bg/naprezhenieto-pokrai-kyurdskiya-referendum-v-irak-narastva-news269596.html", "text": "Иракският парламент поиска армията да бъде разположена в кюрдския автономен регион, където в понеделник се произвежда референдум за независимост, предаде Франс прес.\r\n\t \r\n\tВ резолюция депутатите призоваха премиера Хайдер ал Абади да изпрати войници в спорните зони, над които кюрдски милиции поеха контрол след свалянето на Саддам Хюсеин от власт.\r\n\t \r\n\tПо конституция иракското правителство е длъжно да изпълни това искане на парламента, отбелязва Франс прес. То се отнася до спорните зони, които са извън трите иракски провинции, които официално влизат в кюрдския автономен регион в северната част на страната (Дахук, Ербил и Сулеймания). Те включват части от провинциите Киркук, Нинава, Дияла и Салах ад Дин.\r\n\t \r\n\tКюрдските милиции установиха контрол над повечето от тези спорни зони през 2014 г. - по време на хаоса, който се възцари в Ирак след мълниеносната офанзива на джихадистката групировка \"Ислямска държава\".\r\n\t \r\n\tОт днес в богатата на петрол иракска провинция Киркук е въведен комендантски час, предаде ТАСС, като се позова на телевизия \"Ас Сумария\". Заради вота днес в провинция Киркук бе обявен неработен ден.\r\n\t \n\n\r\n\tСъщевременно ДПА съобщава, като се позовава на източник от иракските сили за сигурност, че при стрелба в иракския град Туз Хурмато е убит един боец от силите пешмерга, а други двама са ранени. В града също се гласува на референдума за независимост. Туз Хурмато е южно от Киркук и също е една от оспорваните зони между Багдад и властите на Иракски Кюрдистан.\r\n\t \r\n\t\r\n\t \r\n\tГласуването бе удължено с един час, така че изборният ден да приключи в 19 ч. (и българско време). Избирателната активност е достигнала 76 процента в 17 ч., т. е. два часа преди края на удължения изборен ден, предаде Ройтерс, като се позова на комисията, която отговаря за произвеждането на референдума. На места имало опашки от желаещи да гласуват.\r\n\t \r\n\tРезултатът ще стане ясен денонощие след края на гласуването тази вечер. Но няма съмнения какъв ще бъде той - повечето кюрди искат независимост, допълва АФП.\r\n\t \r\n\tПравителството в Багдад се обяви срещу референдума, който според властите е неконституционен. Против него са също Анкара и Техеран, отправили призиви за единство на арабската държава.\r\n\t \r\n\tРеферендумът е смятан за неуместен от Вашингтон и ред европейски столици, тъй като според тях подкопава усилията в борбата с тероризма и за гарантиране на сигурност в региона.\r\n\tРъководството на Иракски Кюрдистан няма намерение да провъзгласи независимост от централното правителство веднага щом приключи днешният референдум в кюрдските автономни области на Ирак, заяви днес премиерът на Иракски Кюрдистан Нечирван Барзани.\r\n\t \r\n\t\"Няма да провъзгласим независимост веднага след края на референдума. Били сме фактор на стабилността десетки години и ще останем такъв занапред\", цитира думи на Барзани кюрдската телевизия \"Рудау\".\r\n\t \r\n\tПремиерът на Иракски Кюрдистан потвърди, че Ербил настоява за диалог с Багдад.\r\n\t \r\n\tЕрдоган иска да санкционира иракските кюрди\r\n\t \r\n\tТурският президент Реджеп Тайип Ердоган, вбесен от референдума за независимост в Иракски Кюрдистан, обяви предстоящо затваряне на сухопътната граница с този район на Ирак и заплаши да спре износа на петрол от района през Турция, предаде АФП.\r\n\t \r\n\tТази седмица ще бъдат взети мерки. Влизанията и излизанията /през границата/ ще бъдат прекратени, заяви Ердоган на форум в Истанбул.\r\n\t \r\n\tДа видим по какви канали и къде /Иракски Кюрдистан/ ще продава своя петрол. Ваните са при нас. След като веднъж затворим ваните, тази работа е приключена, добави той в смисъл на заплаха за спиране на износа на петрол от Иракски Кюрдистан - мярка, която може да задуши икономиката на този район.\r\n\t \r\n\tОколо 550 000 барела петрол от 600 000 барела дневно, произвеждани от Иракски Кюрдистан, се изнасят по петролопровод, стигащ до турското пристанище Джейхан на Средиземно море в Южна Турция.\r\n\t \r\n\tНие взимаме всички необходими мерки на политическо, икономическо равнище и на ниво сигурност. Няма да има компромис по този въпрос, каза Ердоган.\r\n\t \r\n\tПо-рано премиерът Бинали Йълдъръм заяви, че турското правителство разглежда различни възможни санкции в отговор на референдума за независимост на Иракски Кюрдистан, като отхвърли евентуални военни действия.\r\n\t \r\n\tИран междувременно обяви, че сухоземната му граница с Ирак при кюрдския автономен регион остава отворена, предаде Франс прес, като се позова на комюнике на иранското министерство на външните работи. В краткия текст се уточнява, че границата е затворена само по въздух.\r\n\t \r\n\tПо-рано в понеделник говорителят на иранското външно министерство Бахрам Басени каза, че по молба на иракското правителство страната е затворила сухоземната и въздушната граница с Иракски Кюрдистан.\r\n\t\r\n\tТой определи като \"незаконен и нелегитимен\" референдума за независимост. \"Иран защитава териториална цялост, националния суверенитет и демократичната еволюция на Ирак и всяко действие против тези принципи би могло да причини вреда на всички, особено на кюрдите\", добави Гасеми.\r\n\t\r\n\tСирийското правителство отхвърля референдума за независимост, организиран от регионалното правителство на Кюрдистан в Северен Ирак, заяви сирийският външен министър, цитиран от Ройтерс.\r\n\t \r\n\t\"Ние в Сирия признаваме само единен Ирак и отхвърляме всяка процедура, която води до фрагментирането на Ирак\", каза Уалид ал Муалем пред държавната агенция САНА. \"Тази стъпка се отхвърля и ние не я признаваме. Вчера информирах иракския външен министър за тази позиция\", подчерта той.\r\n\t \r\n\tКонтролираните от кюрди райони в Сирия организираха гласуване за местни общински лидери в петък - първата фаза от триетапен вот, който ще завърши с избиране на парламент и установяване на федерална система на управление. Сирийските кюрди настояват, че независимостта не е тяхна цел и че искат да останат част от децентрализирана Сирия, отбелязва Ройтерс.", "date": "2017.09.25", "title": "Напрежението покрай кюрдския референдум в Ирак нараства"}
{"url": "http://www.mediapool.bg/merilian-raztarsi-antichniya-teatar-v-plovdiv-news269631.html", "text": "Легендите на британския прогресив \"Мерилиън\" (Marillion) се раздадоха за българските си фенове на сцената на античния театър в Пловдив, където в неделя вечерта свириха два часа и половина на концерт, част от фестивала Sounds Of The Ages 2017.\r\n\tТова е вторият концерт на групата в България, след проведения през 2009 година в София. Музикантите от острова отново показаха класа и свириха виртуозно пред българската публика, като излязоха два пъти на бис.\r\n\tОсвен парчета от последния албум Fuck Everyone and Run (F E A R), оценен високо от критиката във Великобритания и феновете по света, звучаха и утвърдените класики от репертоара на групата като \"Sugar Mice\", \"Afraid of Sunlight\", \"Man of a Thousand faces\" и епичната \"Neverland\". Листата допълниха още парчета с мащабен звук като \"Power\" и \"Sounds That Can’t Be Made\" от едноименния албум.\r\n\tКакто и на първия концерт през 2009 г., групата излезе в пълна формация, включваща вокалиста и мултиинструменталист Стив Хогарт, китариста Стив Родъри, Марк Кели на клавири, басиста Пийт Треуавас и Иън Моузли зад барабаните. След създаването на бандата през 1979 г., този състав е променян само веднъж – когато през 1988 година Стив Хогарт заменя фронтмена и съосновател на групата Дерек Уилям Дик, повече известен като Фиш.\r\n\tМузикантите демонстрираха чудесно настроение, а фронтменът Стийв Хогарт постоянно беше в контакт с публиката. След старта с цикъла El Dorado от последния албум, артистичният Хогарт обясни, че с голямо удоволствие свирят отново в България.\n\n\r\n\t\"Трудно е човек да си представи, че на тази сцена от 2000 години се събират хора. Но преди те не са могли да рокясват, нали така? В крайна сметка светът върви към по-добро\" заяви той пред публиката.\r\n\tОбаче тази теза не е никак популярна в темите от новия албум, посветен на проблемите, свързани с глобализацията, консуматорството, корпорациите и новите бизнес лидери. \"Златото е убило повече хора от урана!\", изпя Хорагт в може би най-енергичната, но и най-мелодична песен в новия албум - The Leavers, редуваща задъхващи клавирни и китарни партии.\r\n\tВ кратък флирт Хогарт и фен от публиката разменяха любезности и се обясняваха взаимно в любов, като скромно отричаха суетата на външността.\r\n\tИзключително артистичният и духовит фронтмен, известен и под псевдонима \"H\" (Ейч), продължи в този дух през цялото време, а от публиката също не оставаха длъжни в размяната на иронични коментари. Сценичните етюди на Ейч бяха основна част от шоуто, а Родъри и Треуавас излизаха на предна линия предимно при най-разбиващите сола на китара и бас.\r\n\tSugar Mice беше широко отворената врата към времето на Фиш - врата, която въпреки злобливите подмятания тук и там, групата никога не е затваряла.\r\n\tИзпепеляващите рифове на Стив Родъри в Sounds That Can’t Be Made напомниха и за предишната среща с българските фенове на бандата преди четири години, отново в Пловдив, с неговия отделен музикален проект.\r\n\tПри изпълнението на \"Man of a Thousand Faces\" публиката купонясваше здраво, но причината едва ли беше в посланието, а по-скоро в мелодията и ритъма на старата класика от албума This Strange Engine.\r\n\tКогато дойде моментът за Neverland, последното парче преди бисовете, се случи точно това, което всички очакваха – публиката редуваше екстаз с благоговение, а гласът на Стив Хогарт и китарата на Стив Родъри звучаха като от друга планета. \"Както вече казах, някои сме на църква...\" - отбеляза фенка от публиката, някъде около третото избухване на Родъри.\r\n\tБисовете бяха два – точно както и при предното гостуване на бандата, а публиката положи всички усилия да ги докара до три. The Invisible Man и Three Minute Boy добавиха още емоция в и без това нажежения от саунда въздух. Те направиха и връзката между 1990-те и 2000-те, и може да се каже, че хронологично сет-листа вървеше предимно отпред назад.\r\n\tЧудесният звук, постигнат според организаторите с помощта на аналогова техника, беше допълнен от ефектна и добре съставена и смислена мултимедия, прожектирана на големия екран зад музикантите. В разнообразните видео-миниатюри музикалните идеи придобиваха образ и цвят, а феновете се хипнотизираха като добавка.\r\n\tПубликата, между които и много деца с родителите си, получи по много от това, за което бе дошла в Пловдив тази нощ. Едва ли някой, който е слушал на живо \"Мерилиън\", е очаквал друго.\r\n\tКонцертът в България се случи няколко дни, след като групата бе обявена за прогресив група №1 на Острова, на специална церемония в лондонската зала \"Ъндърглоуб\" (Underglobe).", "date": "2017.09.25", "title": "\"Мерилиън\" разтърси античния театър в Пловдив"}
{"url": "http://www.mediapool.bg/liderat-na-germanskite-liberali-tryabva-da-priemem-fakta-na-aneksiraneto-na-krim-news269633.html", "text": "Германската Свободна демократическа партия (СвДП), която след четиригодишно отсъствие се връща в парламента, след като спечели 10,7 процента от гласовете на вчерашните избори, повтори позицията си, че трябва да се приеме фактът на анексирането на Крим от Русия, за да се подобрят отношенията с Москва, предаде ДПА.\r\n\t \r\n\tЛидерът на либералите Кристиан Линднер заяви в понеделник, че не може нищо да се направи за анексирането на Крим, \"така че трябва да намерим начин да приемем ситуацията, за да може да се постигне решение в дългосрочен план\".\r\n\t \r\n\tПреди няколко седмици 38-годишният Линднер настоя, че добрите отношения с Москва са от решаващо значение за сигурността и благоденствието на Европа и че за да се постигне това, анексирането на Крим трябва да се приема като \"постоянно временно положение\".\r\n\t \r\n\tОчаква се СвДП да започне коалиционни преговори с християндемократите на канцлерката Ангела Меркел и Зелените. Такава тристранна коалиция досега не е управлявала на национално ниво в Германия. Някои от политическите позиции на тези партии по теми като Русия, бежанците и еврозоната си противоречат, отбелязва ДПА.\r\n\t \r\n\tЗа отмяна на санкциите срещу Русия са нужни определени стъпки от Москва, заяви Линднер.\r\n\t \n\n\r\n\t\"За СвДП е неприемливо предложението на външния министър Зигмар Габриел за едностранна отмяна на санкциите без определени стъпки от Москва. За нас е необходимо да се обвържат последствията (от санкциите) и готовността за диалог\", каза Линднер.", "date": "2017.09.25", "title": "Лидерът на германските либерали: Трябва да приемем факта на анексирането на Крим"}
{"url": "http://www.mediapool.bg/italianskiyat-desen-tsentar-si-tarsi-lider-s-nablizhavaneto-na-izborite-news269634.html", "text": "Бившият италиански премиер Силвио Берлускони се върна на предната линия на италианската политика през уикенда и даде заявка да оглави намиращата се в подем умерена десница на парламентарните избори, които се очакват в първите месеци на следващата година.\r\n\t \r\n\tТочно в същия момент неговият съюзник Матео Салвини говореше пред членове на своята партия - Северната лига, и изрази своите амбиции да стане следващия премиер. \"Салвини - премиер!\" се четеше на плакат, закачен на катедрата, от която той говореше.\r\n\t \r\n\tВ действителност за нито един от двамата не изглежда вероятно да оглави следващото правителство, в случай че успеят да постигнат изборна победа, и вече се появяват алтернативни кандидати.\"Явно е в ход борба за надмощие между Берлускони и Салвини, но тя няма да излезе извън контрол. Двамата добре знаят, че един открит сблъсък между тях ще бъде самоубийствен за влиянието им сред избирателите\", каза Пиетро Игнаци, професор по политология от Болонския университет.\r\n\t \r\n\t\"Истината е, че двамата ще останат начело на своите партии, но нито един от тях няма да бъде следващият министър-председател\", добави той.\r\n\t \r\n\tТова ще открие пътя за консенсусен кандидат, който ще трябва да изглади огромните различия между трите основни десни партии - от яростната антиевропейска платформа на Северната лига и \"Италиански братя\" до проевропейската визия, която Берлускони прегърна.\r\n\t \n\n\r\n\tПоследните проучвания на общественото мнение показват, че триото на отдавнашните съюзници води в анкетите, според които те ще получат общо 35 процента от гласовете, като антиимигрантската Северна Лига с около 15 процента има лека преднина пред \"Форца Италия\" на Берлускони\r\n\t \r\n\tДругите две големи партии - антисистемното движение \"Пет звезди\" и управляващата левоцентристка Демократическа партия (ДП), имат по около 28 процента. \"Пет звезди\" изключа възможност да се коалира с когото и да било, а електоратът на левия център се свива заради яростните боричкания между различните леви партии.Обжалване пред съда\r\n\t \r\n\tСпоред сегашната избирателна система никоя партия или блок няма изгледи да спечели достатъчно места, за да управлява самостоятелно. Политическите наблюдатели обаче смятат, че вятърът духа в платната на десния център след години на неблагоприятен за него развой и това му дава предизборен импулс.\r\n\t \r\n\tБерлускони безславно се оттегли от властта през 2011 г. по време на дълговата криза. Затънал в секс скандали и проблеми с правосъдието, той впоследствие бе изгонен от Сената и получи забрана да заема изборни длъжности заради присъда за данъчна измама от 2013 г. След сложната сърдечна операция, която претърпя миналата година, повечето анализатори му написаха политически некролог.\r\n\t \r\n\tНе за първи път обаче медийният магнат, сега 81-годишен, се съвзе и сега обжалва пред Европейския съд за правата на човека наложената му забрана да се кандидатира в избори. Заседанието на съда е насрочено за ноември, но решението вероятно ще се забави с няколко месеца, което почти сигурно означава, че той няма да може да се кандидатира в следващите национални избори, които трябва да се състоят не по-късно от май 2018 г., а най-вероятно през март.\r\n\t \r\n\t\"Въпреки възрастта си Берлускони гори от желание отново да седне в премиерския стол. Това ще бъде неговото последно \"Ура!\". Реално погледнато обаче, това надали ще се случи\", каза високопоставен представител на \"Форца Италия\", който отказа да бъде назован по име заради деликатността на темата.\r\n\t \r\n\tМногозначително е, че Берлускони направи завръщането си на политическата сцена на събитие, организирано от неговия виден съпартиец Антонио Таяни, който в момента е председател на Европейския парламент. Според източници от \"Форца Италия\" Таяни е на челно място за заместник на Берлускони.Компромис\r\n\t \r\n\tДокато името на Берлускони се свързва със спомените за секс купоните, станали известни като \"Бунга-бунга\", и с цветистия му език, Таяни е далеч по-слабо колоритна личност, а неговите проевропейски инстинкти го правят фигура, вдъхваща доверие на международните пазари.\r\n\t \r\n\tИменно тези инстинкти биха представлявали проблем за хардлайнерските съюзници на Берлускони, които редовно клеймят Европейския съюз и неведнъж са настоявали Италия да излезе от еврозоната. \"Лидерът на десния център трябва да бъде избран по прозрачен начин, вероятно чрез първични избори\", каза в неделя по телевизия \"Скай Италия\" Джорджа Мелони, която е начело на \"Италиански братя\". \"Струва ми се, че Таяни трудно би се наложил\", отбеляза тя.\r\n\t \r\n\t\"Италиански братя\" е малка националистическа партия, също антиимигрантска и противничка на еврото. Тя се опитва да се разграничи от Северната лига с аргумента, че оперира в цялата страна, а не само в богатия Север.\r\n\t \r\n\tОкрилен от силните резултати на Северната лига в анкетите, Салвини казва, че лидерът на партията, която спечели най-много гласове на изборите догодина, трябва автоматично да стане кандидат за премиер. Но Берлускони, който четири пъти е заемал този пост, изключва предаването на щафетата на властта на Салвини, който се прегърна с европейската крайна десница и обяви подкрепата си за френския Национален фронт.\r\n\t \r\n\t\"Ние създадохме десния център в Италия и винаги сме били негов лидер, излагайки и изпълнявайки неговата програма\", каза Берлускони в неделя. Двамата (със Салвини) не са си говорили от месеци, като казват, че обсъждането на стратегията не е спешен въпрос.\r\n\t \r\n\tПолитически анализатори подхвърлят тезата, че за настроената в полза на бизнеса \"Форца Италия\" може да се окаже по-лесно да създаде правителство на националното единство с ДП на бившия премиер Матео Ренци, отколкото със Северната лига. Лоялисти на \"Форца Италия\" обаче отхвърлят подобна идея.\r\n\t \r\n\t\"Ние управлявахме години наред в правителство заедно със Северната лига, а сега управляваме заедно с нея в регионите, и то добре\", каза депутатът от \"Форца Италия\" Дебора Бергамини. Един такъв пример е регионалната коалиция в Лигурия, оглавявана от Джовани Тоти от \"Форца Италия\". Миналия уикенд той присъства на предизборни митинги както на \"Форца Италия\", така и на Северната лига, а този уикенд и на митинг на \"Италиански братя\".\r\n\t\"Тоти внимателно гради мостове между трите партии и би бил естествен избор да оглави една национална коалиция\", каза Игнаци от Болонския университет.", "date": "2017.09.25", "title": "Италианският десен център си търси лидер с наближаването на изборите"}
{"url": "http://www.mediapool.bg/gerb-svali-doverieto-si-ot-kmeta-na-haskovo-news269635.html", "text": "Структурата ГЕРБ в Хасково обвини кмета на града Добри Беливанов в провалено управление и свали доверието си от него. Това стана с декларация на местната организация на ГЕРБ, определена от Беливанов като анонимна.\r\n\t\r\n\tПо неофициално информация на Mediapool партията смята да принуди Беливанов да подаде оставка. За целта управляващите ще напуснат всички места в общината – зам.-кметове, шефове на отдели и др. важни позиции Така ГЕРБ ще се дистанцира от него политически, а в общинския съвет, където ГЕРБ има мнозинство, ще бламират всички внесени от кмета предложения. Крайната цел била той сам да подаде оставка. .\r\n\t\r\n\tНапрежението между Беливанов и издигналата го на поста партия ГЕРБ ескалира, след като местната организация разпространи декларация, в която се твърди, че управлението му е провалено.\r\n\t\r\n\tВ документа се посочва, че градоначалникът не се е справил с бездомните кучета, бездействал е по време на кризата с уран във водата на града, която продължава и до днес. Също така кметът Беливанов още не се е справил със зимното снегопочистване, липсвали инициативи, проекти и инвестиции. В декларацията е посочено още, че срещу общината се водят разследвания за съмнителни сделки.\r\n\t\r\n\tМалко по-късно Добри Беливанов разпространи отворено писмо до медиите, в което се уточнява, че декларацията на ГЕРБ е анонимна и той като мажоритарно избран кмет ще дава отговори на своите съграждани.\n\n\r\n\t\r\n\tОт пресслужбата на Общината съобщиха, че Добри Беливанов е в отпуск и се намира в чужбина.\r\n\t\r\n\tЗа проблема с бездомните кучета, кметът казва, че скоро ще бъде обявена обществена поръчка за временния приют на изхода на Хасково срещу бирената фабрика.\r\n\t\r\n\tЗа липсата на каквато и да е инициатива и позиция по повод питейната вода в Хасково, Беливанов се защитава, че се съобразява с всички предписания на здравните власти.\r\n\t\r\n\tОтносно обвинението в пълен провал на зимното снегопочистване, градоначалникът казва, че миналата зима над 50 дни в Хасково имаше снежна покривка с дебелина повече от 70 сантиметра и е било невъзможно да се изчисти до асфалт целият град.\r\n\t\r\n\tГЕРБ обвиниха Беливанов и в изключителна мудност в работата на подчинената му администрация и зреещото недоволство сред гражданите, че местната власт не изпълнява задълженията си. “Правил съм забележки и на зам.-кметове и на секретаря на общината за забавяне на срокове. Ще търся отговорност за всяко забавяне”, отговаря Беливанов.\r\n\t\r\n\t“Дайте конкретен пример кой инвеститор е поискал да инвестира в Хасково и е предпочел друга община по време на моя мандат”, казва кметът по повод обвинението за липса на инициатива при преговори с инвеститори.\r\n\t\r\n\tБеливанов обяснява, че е разпределил ресори на заместник-кметовете, те си ги следят и докладват за свършеното.\r\n\t\r\n\tТой отрича обвинението, че в Хасково се изпълняват само европроекти и такива с държавни средства. По думите му има общински проекти в социалната сфера.\r\n\t\r\n\tСледващата точка, в която администрацията се е провалила според ГЕРБ, е пълното неглижиране на проблемите на селата и неизпълнени ангажименти към кметовете на населените места за собствен бюджет и благоустрояване на селата. “Никога селата от община Хасково не са получавали толкова много средства както сега”, отговаря Беливанов.\r\n\t\r\n\t\"В заключение държа да кажа, че не е разумно да се водят подобни спорове чрез медиите. Ако има проблем е редно да седнем и да говорим. Ако тези, които са писали т. нар. позиция застанат с имената си зад нея, съм готов да проведа и с тях конструктивен разговор\", заявява Добри Беливанов.\r\n\t\r\n\tMediapool опита да се свърже с представители на Изпълнителната комисия на ГЕРБ с въпрос дали споделя позицията на местната структура. Официална позиция на ръководството на формацията по въпроса не се очаква.", "date": "2017.09.25", "title": "ГЕРБ свали доверието си от кмета на Хасково"}
{"url": "http://www.mediapool.bg/merkel-vazprie-po-sdarzhan-ton-po-ideite-na-makron-za-evrointegratsiya-news269632.html", "text": "Ангела Меркел възприе по-сдържан тон днес по отношение на призивите на френския президент Еманюел Макрон за по-дълбока европейска интеграция, предаде Ройтерс.\r\n\t \r\n\tНа пресконференция тя заяви, че нейната партия ще подкрепи стъпки в тази насока, които имат смисъл, но каза също така, че страните трябва да станат по-конкурентноспособни.\r\n\t \r\n\t\"Не изключвам нищо, но и не чертая червени линии. Християндемократическият съюз ще подкрепи онова, което има смисъл\", каза тя и допълни, че идеята за \"повече Европа\" трябва да доведе до повече конкуретноспособност, до повече работни места и до по-голямо влияние на ЕС.\r\n\t \r\n\tМакрон ще представи утре в Париж идеите си за създаване на бюджет и на министър на финансите на Еврозоната. По този повод Меркел каза, че е важно да се навлезе в детайлите, че не трябва да става дума само за лозунги, но и за онова, което стои зад тези идеи.\r\n\t \r\n\tСлед избирането на Макрон за президент през май Меркел даде индикации, че ще бъде склонна на компромиси по неговите предложения. Днес обаче тя е в търсене на нови коалиционни партньори. Най-вероятно един от тези партньори ще бъдат свободните демократи, които критикуват плановете на Макрон за по-голяма европейска интеграция.", "date": "2017.09.25", "title": "Меркел възприе по-сдържан тон по идеите на Макрон за евроинтеграция"}
{"url": "http://www.mediapool.bg/chetirima-ministri-branyat-evroparite-za-magistrala-struma-v-bryuksel-news269636.html", "text": "До края на годината ще бъде одобрен формулярът за кандидатстване за финансирането на лот 3.1 и 3.3 от магистрала \"Струма\" от Европейската комисия.\r\n\tТова е било съобщено на провелата се в Брюксел среща с европейските комисари по регионална политика Корина Крецу и по околна среда, морско дело и рибарство Кармену Вела с министрите на транспорта Ивайло Московски, на регионалното развитие Николай Нанков, на околната среда Нено Димов и на туризма Николина Ангелкова, съобщиха от пресцентъра на транспортното министерство в понеделник.\r\n\tПо време на срещата е било представено процедурното изпълнение на проекта.\r\n\t\"Управляващият орган на оперативна програма \"Транспорт и транспортна инфраструктура\" поема ангажимент да прегледа и съгласува апликационната форма за лот 3.2 - участъкът между Крупник и Кресна, в максимално кратки срокове и да я изпрати своевременно за одобрение от ЕК\", е казал министър Московски след края на разговорите с двамата еврокомисари.\r\n\tЗа да се спазят всички срокове, експертите от Агенция \"Пътна инфраструктура\" трябва да подготвят формуляра за кандидатстване за финансирането до края на януари 2018 г., е допълнил той.\n\n\r\n\tМосковски е коментирал, че изборът на вариант за изпълнението на най-сложния участък на магистралата, дава увереност, че няма да бъдат загубени осигурените средства за изграждането на магистралата от оперативна програма \"Транспорт\".\r\n\tВ края на годината се очаква европейските комисари Корина Крецу и Кармену Вела да посетят България, за да се запознаят на място с напредъка по проекта за изграждане на магистрала \"Струма\".", "date": "2017.09.25", "title": "Четирима министри бранят европарите за магистрала \"Струма\" в Брюксел"}
