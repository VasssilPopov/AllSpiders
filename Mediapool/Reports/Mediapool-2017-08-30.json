{"url": "http://www.mediapool.bg/sinat-na-sobstvenik-na-avtokashta-e-otvlechen-ot-sofiyskoto-selo-german-news268634.html", "text": "Синът на собственик на автокъща е бил отвлечен пред дома си в софийското село Герман, съобщи Нова телевизия в сряда.\r\n\tПрестъплението е било извършено около обяд, като в момента районът е отцепен от полицията.\r\n\tМВР засега не дава повече информация по случая, потвърждавайки единствено, че е извършено тежко престъпление. Отвлеченият е 25-годишен мъж.", "date": "2017.08.30", "title": "Синът на собственик на автокъща е отвлечен от софийското село Герман"}
{"url": "http://www.mediapool.bg/oon-osadi-raketnoto-izpitanie-na-phenyan-no-bez-novi-sanktsii-news268614.html", "text": "Съветът за сигурност на ООН осъди новото ракетно изпитание на Северна Корея, но се въздържа от налагане на нови санкции на Пхенян, съобщиха световните агенции.\r\n\tСъветът призовава всички страни членки на ООН да спазват стриктно и изцяло резолюциите на организацията, в това число и тези, налагащи икономически санкии на Северна Корея, се казва в изявление, одобрено от 15-те страни членки.\r\n\tВ него се добавя, че е от жизненоважно значение Северна Корея да преприеме незабавни, конкретни действия, за да намали напрежението. Съветът изразява също така ангажимента си за мирно, дипломатическо и политическо решение на севернокорейската криза.\r\n\tВ телефонен разговор на американския държавен секретар Рекс Тилърсън с външните министри на Япония и Република Корея ракетното изпитание на Пхенян бе наречено \"обостряне на провокацията\",\r\n\tТова изпитание показва каква опасна заплаха е Северна Корея за САЩ, Япония и Република Корея и за другите страни по света, смятат тримата дипломати.\n\n\r\n\tТилърсън отново е уверил колегите си, че САЩ продължават да се придържат към ангажимента за защита на Япония и Република Корея.\r\n\tСъщевременно Северна Корея потвърди, че е изстреляла балистична ракета със среден обсег Хвасон-12, цитирана от севернокорейската агенция КЦТА.\r\n\tСевернокорейският лидер Ким Чен-ун е присъствал на изстрелването. Той е било с цел противопоставяне на съвместните военни учения между САЩ и Южна Корея.\r\n\tКим Чен-ун е изразил голямото си задоволство след ракетното изстрелване, допълва КЦТА, цитирана от Франс прес. Той е предупредил, че ще има още изпитания на балистични ракети, като Тихият океан ще е целта им.\r\n\tКим Чен-ун е определил ракетното изпитание като ”първа стъпка към подготовката на военна операция на Корейската народна армия в Тихия океан и прелюдия към възпирането на Гуам”, определен от него като предна база за инвазия..\r\n\tДатата на изстрелването на ракетата е била 29 август, за да се отбележи 107-ата годишнина от договора от 1910 г. между Япония и Корея, по силата на който Токио колонизира Корейския полуостров, уточнява КЦТА.\r\n\tСеверна Корея заплаши да изстреля четири ракети Хвасон-12 към морето близо до американската тихоокеанска територия Гуам по-рано този месец след отправени към Пхенян предупреждения от страна на Доналд Тръмп, припомня Ройтерс.", "date": "2017.08.30", "title": "ООН осъди ракетното изпитание на Пхенян, но без нови санкции"}
{"url": "http://www.mediapool.bg/polovin-sofiya-ostava-bez-topla-voda-do-11-septemvri-news268615.html", "text": "От сряда ”Топлофикация” спира топлата вода в половин София заради планирани ремонти на ТЕЦ ”София Изток”. Вода няма да има от 30 август до 11 септември включително.\r\n\tПодробна информация за сроковете на спиране на топлата вода е публикувана на  и във.\r\n\tЗа времето на ремонтите на абонатите няма да бъдат начислявани сметки за топла вода и това ще бъде отразено в месечните им задължения, посочват от дружеството.\r\n\tВ посочения период без топла вода ще останат клиентите от кварталите:\r\n\t• ж.к.”Дружба“ 1 и 2\n\n\r\n\t• Промишлен район „Гара Искър”\r\n\t• ж.к. „Младост“ 1, 1А, 2, 3, 4\r\n\t• ж.к. „Дървеница”\r\n\t• кв.”Мусагеница”\r\n\t• кв. „Витоша”\r\n\t• ж.к. „Студентски град”\r\n\t• ж.к. „Изток”\r\n\t• ж.к. „Изгрев”\r\n\t• ж.к. „Дианабад”\r\n\t• ж.к. „Лозенец”\r\n\t• ж.к. „Гео Милев”\r\n\t• кв. „Яворов” (високите части)\r\n\t• кв. „Иван Асен“ II\r\n\t• ж.к. „Подуене център”\r\n\t• кв. „Редута”\r\n\t• ж.к. „Слатина”\r\n\t• кв. „Цариградски комплекс”\r\n\t• Академия МВР\r\n\t• ВТУ „Т. Каблешков”\r\n\t• м. „Къро”\r\n\t• кв. „Полигона”\r\n\t• НРТЦ, ЗИТ, БАН - ХМС, БАН - Враня и резиденции", "date": "2017.08.30", "title": "Половин София остава без топла вода до 11 септември"}
{"url": "http://www.mediapool.bg/bolshevishkata-revolyutsiya---turisticheski-kapan-za-kitaitsi-news268611.html", "text": "Неотдавна, в едно безоблачно утро, група хора от Урумчи, в северозападен Китай, излязоха примигайки от слабо осветения мавзолей на Червения площад. За европейските туристи, които чакат на дългата опашка, виеща се по червените тухлени стени на Кремъл, балсамираното тяло на Владимир Ленин предизвиква любопитство. За китайските посетители обаче то представлява много повече. \"Идването тук, точно 100 години по-късно, е изключително важно за по-старото поколение\", казва 32-годишният гид на групата Уанг Лин. \"За младежите не толкова\" - споделя той, развеждайки група туристи от всякакви възрасти.\r\n\tДори и по-рано Русия вече набираше популярност като предпочитана дестинация за китайските туристи. Миналата година бяха отчетени рекордните 1.3 милиона посетители от Китай, харчещи почти 3 милиарда долара годишно, по данни от руската туристическа агенция \"Свят без Граници\", която се обслужва само с китайци. Китайските туристически групи се превърнаха в задължителен елемент от ослепителната метростанция в Москва, която беше витрина за Съветския съюз, а китайските туристи не пропускаха да си направят селфи до различните статуи на Ленин в Москва.\r\n\tНо през 2017 г. се наблюдава скок на китайските туристи, които искат да отбележат 100- годишния юбилей на комунистическата революция, която доведе болшевишката власт и промени курса не само на Русия, но и на Китай. През първите шест месеца от тази година броят на посетителите от Китай е нараснал с 36% в сравнение със същия период миналата година, според руската Федерална агенция за туризъм.\r\n\tТова увеличение агенцията приписва на така наречения \"червен туризъм\" - инициатива на китайското правителство за насърчаване на пътуванията до значими за комунистическата традиция места както в Китай, така и отвъд пределите му – инициативата беше поощрена и промотирана от самия президент Си Цзинпин. \"Червеният туризъм бива активно разширяван от китайското правителство, така че хората му да не забравят ценността на комунистическата идеология\", казва Владимир Петровски, научен сътрудник от Центъра \"Русия-Китай\" към Руската академия на науките.\r\n\tНо тези щастливи посетители, които обикалят и си правят селифта с туристически обекти, свързани със събитията от 1917 г., допринасят за странния контраст с двойнствеността на своите домакини. От една страна, Русия се стреми да посреща с отворени обятия китайските туристи - и техните пари; от друга страна, Русия си остава несигурна как да третира събитията, които туристите идват да почетат.\r\n\tВ съветските дни, годишнината от Октомврийската революция беше многоочаквано ежегодно събитие, което се отбелязваше с огромни паради на Червения площад. Днес обаче Русия на президента Владимир Путин е по-малко склонна да празнува времето, когато революционният плам помете улиците и свали тогавашната власт. (Руската православна църква - мощна институция в днешната Русия - през 2000 г. канонизира последния цар на страната Николай II, който бе разстрелян в резултат на събитията от 1917 г.) Въпреки несигурността, Кремъл също не иска да осъди революцията от 1917 г., която доведе до създаването на суперсила, която в продължение на десетилетия държа Съединените щати нащрек.\r\n\tПонастоящем няма официална линия за революцията – нещо необичайно за страна, в която историята често се използва и понякога творчески се преразказва с националистически цели. Кремъл изглежда се е заел със стратегия за признаване на стогодишнината, но на най-ниско ниво. Към края на миналата година Путин официално възложи на Министерството на културата да помогне на академичните среди да се подготвят да отбележат стогодишнината и те покорно се подчинили, организирайки малки изложби и концерти. Спонсорираните от държавата медии са предприели някои възпоменателни проекти. Така например, информационната агенция ТАСС създаде интерактивен сайт, който подробно описва събитията, довели до революцията. Но поклонът и националистическото великолепие, демонстрирани на събития като годишния военен парад в Москва в чест на победата на страната над нацистка Германия през Втората световна война, не могат да се открият никъде.\r\n\tРуското ухажване на китайски туристи идва в момент, когато и двете страни търсят по-близки дипломатически отношения. Когато Си Цзинпин посети Русия през юли - за третата си среща с Путин тази година - той описа отношенията между двата народа като \"най-доброто време в историята\". Двамата лидери бяха заснети как вдигат тост, а до края на срещата им държавите вече били сключили сделки на стойност 10 милиарда долара.\r\n\t\"Червеният туризъм ... е дискретна пропаганда - това е инструмент на мека сила\", коментира Петровски. И ако геополитиката изглежда добре, паричните постъпления за финансово закъсалата Русия, изглеждат още по-добре. Руснаците, особено младите, не изпитват носталгия за своето революционно минало. И няма да харчат пари за това\", допълва Петровски.\r\n\tТази година туристическите власти очакват около 6000 китайски посетители - с 1000 повече от миналата година - да посетят Уляновск, разположен на Волга, на около 450 мили източно от Москва, където е роден Ленин. (Броят на руските туристи там, който обикновено е около 400 000, също се очаква да се увеличи за стогодишнината, но не може да се говори за скок в проценти). Улиците на Уляновск са украсени за случая: На асфалта са изписани цитати от Карл Маркс на китайски и руски. Ресторантите са подготвени с менюта на китайски език. А в близост до двуетажната кремава къща, където е роден Ленин, хотел \"Венец\" разполага с персонал, който има основни познания по мандарин. Подобно на дома, където е роден Йосиф Сталин в Грузия, е изградена голяма мемориална структура около родния дом на Ленин и посетителите се могат да направят снимки на малката стая, облицована в дървесина, в която е бил роден. При едно от последните посещения, много китайски посетители дойдоха да отдадат почит, облечени в костюми от съветската епоха, с емблематичните червени връзки, познати на поколения съветски ученици като униформа, носена от младите пионери на Ленин.\r\n\tУляновск (по-рано известен като Симбирск, но променил името си след смъртта на Ленин през 1924 г. в чест на предреволюционното му име Улянов) има амбиции да установи догодина директни полети до Шаошан, родното място на основателя на съвременен комунистически Китай Мао Цзедун. Споразумението, договорено миналата година, е част от по-големите планове за привличане на по-голям брой китайски туристи по т.нар. \"Червен маршрут\", който следва стъпките на Ленин от Уляновск до Казан, където учи в университет, след това Санкт Петербург - мястото на революцията, а след това и Москва, където е създадено новото съветско правителство и е последното място, на което е живял Ленин.\r\n\t\"За китайците Ленин има своего рода статут на светец\", коментира Юлия Скоромолова, управител на държавната регионална туристическа агенция в Уляновск. \"Те поставят цветя на статуята на майката на Ленин. Руснаците не правят това \", казва тя, говорейки за лятата от метал статуя на Ленин като момче в прегръдката на майка си.\r\n\tНо дори и за Скоромолова, която е посветила голяма част от кариерата си във възпоменание на Ленин, годишнината е сложно нещо. \"Руснаците се отнасят различно към революцията. Хората колкото са спечелили, толкова са и загубили през този период \", коментира, разхождайки се в градините в близост до комплекса, където деца се премятат във фонтани под погледа на огромна глава на Ленин. \"Друга революция би била най-лошото възможно нещо. Може да се превърне в гражданска война. Разбира се, никой не иска това\", заключава тя.", "date": "2017.08.30", "title": "Болшевишката революция - туристически капан за китайци"}
{"url": "http://www.mediapool.bg/tramp-vazstanovyavaneto-na-teksas-shte-e-skapa-i-trudna-zadacha-news268616.html", "text": "Възстановителните работи след щетите, причинени от тропическата буря Харви, ще бъдат скъпа и трудна задача, каза американският президент Доналд Тръмп по време на визита в град Остин в щата Тексас, където е създаден кризисен център заради стихията, предаде Ройтерс.\r\n\tТой каза, че се готви да работи с Конгреса за оказване на помощ на пострадалия Тексас и отбеляза, че това ще бъде скъпоструваща задача. Тръмп сподели, че никога не е виждал подобно бедствие и толкова много вода, визирайки наводненията, причинени от Харви. Той определи стихията като най-разрушителния ураган в историята на страната.\r\n\t”Тексас, Луизиана и други части на САЩ ще усещат последиците от урагана Харви още месеци наред и дори в идните години”, заяви при посещението на пострадалите райони първата дама Мелания Тръмп.\r\n\tВ изявлението на Мелания Тръмп се казва, че 1,7 милиона души са получили заповед за напускане на домовете си заради последствията от Харви. Първата дама на САЩ казва още, че иска да предложи помощта си не само на думи, но и чрез действия, но в изявлението не се казва в какво конкретно ще се изразява нейната помощ.\n\n\r\n\tСъщевременно кметът на Хюстън наложи полицейски час в града. Той започна от полунощ месно време и продължава до 5 часа сутринта. Силвестър Търнър въведе извънредната мярка, за да се попречи на набези срещу къщи на евакуирани хора заради стихията Харви.\r\n\tПо последни данни 57 трилиона литра вода се е изляла върху южните части на Съединените щати.\r\n\tОчаква се да се изсипят още 23 трилиона, преди валежите да спрат. Прогнозата е, че дъждът ще спре до два дни. Спасителни екипи са оказали помощ на над 13 000 души в град Хюстън.\r\n\tПо официални данни жертвите са 15, но \"Ню Йорк Таймс\" съобщава за най-малко 30 загинали.\r\n\tНаводненията причинени от Харви събудиха и страховете, че алигатори, които сега са в плен, може да плъзнат из обитаемите райони на засегнатите щати, предаде Франс прес. Така например в парк североизточно от Хюстън се отглеждат 350 алигатора и само огради им пречеха досега да излязат на свобода. Сега оградите са напълно под водата.\r\n\tШерифът от окръг Бристол в щата Масачузетс Томас Ходжсън предложи затворници да бъдат пратени да помагат за разчистване на разрушенията, причинени от Харви. Преди време същият шериф предложи затворници да бъдат пратени да строят стената по границата на САЩ с Мексико, предаде Асошиейтед прес.\r\n\tАмериканската риалити звезда Ким Кардашиан и нейното семейство обявиха, че даряват 500 000 долара на властите, опитващи се да се справят със щетите, причинени от Харви, предаде Ройтерс. Певицата Бионсе вчера също обеща помощта си. Средства обещаха и певицата и актриса Дженифър Лопес и актьорът Кевин Харт.\r\n\tЕксперти пък смятат, че безпрецедентните наводнения, причинени от Харви, само подчертават необходимостта богатите страни да увеличат усилията си за изготвяне на планове за помагане на най-уязвимите хора в случай на удари, нанесени от климатичните промени, предаде Ройтерс.\r\n\t”Както се видя и при други бедствия тук и по света, най-бедните са и най-уязвими. Ураганът Харви показа на малцината климатични скептици каква е нашата нова действителност. Нещата ще стават още по-лоши”, казва Хедър Колман, помощник директор по енергийните политики и климатичните промени към американския филиал на неправителствената организация Оксфам.", "date": "2017.08.30", "title": "Тръмп: Възстановяването на Тексас ще е скъпа и трудна задача"}
{"url": "http://www.mediapool.bg/rusiya-otchita-namaleni-razhodi-za-otbrana-news268619.html", "text": "Русия информира ООН за военни разходи в размер на 2 трилиона рубли през 2016 г., пише в. \"РБК\", за който цифрата изглежда \"скромна\". Според цитиран в материала икономист това са само 42 на сто от сумата, подлежаща на деклариране по стандартите на ООН.\r\n\tМосква заявява разходи, намалени с 29 на сто спрямо миналата година.\r\n\tНаред с данните от федералния бюджет тази отчетност, разкривана от Русия пред управлението на ООН по разоръжаването (UNODA), е сред алтернативните източници на сведения за средствата, харчени за отбрана на страната.\r\n\tМиналата година Русия съобщи пред света, че през 2015 г. военните й разходи са достигнали 2.9 трилиона рубли, което в общи линии съвпадаше с данните от бюджета. Този път обаче оценката, изпратена в ООН, се разминава с бюджетните разходи за отбрана и разликата е 83 на сто – 1.7 трилиона рубли.\r\n\tЕкспертът по военна икономика Василий Зацепин изчислява, че според стандартите на ООН общите военни разходи от бюджета на Русия през 2016 г. са достигнали 4.93 трилиона рубли, или 5.7 на сто от БВП на федерацията. Тук спадат и косвените военни разходи като тези за медицинско обслужване и комунални услуги за военни организации.\n\n\r\n\tСъответно данните, представени от Русия в UNODA, изглежда съдържат над двойно по-ниски стойности от онези, които трябва да се представят по стандартите на ООН.\r\n\tЗапознат източник обяснява разликата с наличието на поверителна част във федералния бюджет на Русия. По данни на неправителствения институт \"Гайдар\" през 2016 г. секретните разходи от бюджета са достигнали \"постсъветски максимум\" от 21.7 на сто.\r\n\tТрудно е да се правят категорични изводи за военните разходи на Русия - бюджетният раздел за национална отбрана е секретен почти изцяло, казва икономистът Владимир Климанов от Института за обществени науки към Руската академия за народно стопанство и държавна служба.\r\n\tОбаче става ясно, че разходите за личния състав на въоръжените сили и военизираните структури са нараснали над два пъти - до 1.2 трилиона рубли, а разходите за покупки и строителство (държавната поръчка за отбрана) са намалели четворно.\r\n\tТези пера са \"скачени съдове\", смята аналитикът Андрей Чернявски - руските власти просто се налага да преразпределят средствата при сегашния твърд бюджет.", "date": "2017.08.30", "title": "Русия отчита намалени разходи за отбрана"}
{"url": "http://www.mediapool.bg/germaniya-iska-da-izbegne-nova-lednikova-epoha-s-rusiya-news268618.html", "text": "Германия и Европа искат да се уверят, че новите американски санкции срещу Русия няма да доведат до нова \"ледникова епоха\" във връзките между Русия и Запада, заяви германският външен министър Зигмар Габриел, цитиран от Ройтерс.\r\n\tГабриел заяви, че е разговарял с държавния секретар на САЩ Рекс Тилърсън за санкциите по време на срещата им във Вашингтон. Той изрази признателността си за това, че президентът Тръмп е приел да координира по-нататъшните връзки с американските съюзници.\r\n\t\"Като европейци ние изпитваме големи опасения, че това ще има непредвидени последствия за Европа\", подчерта Габриел. \"Ние не искаме да унищожаваме изцяло бизнес отношенията си с Русия, особено в енергийния сектор\", добави той.\r\n\tПо-рано този месец Тръмп одобри нови санкции срещу Москва заради анексирането на украинския полуостров Крим през 2014 г., както и заради предполагаемата й намеса в президентските избори в САЩ миналата година. Русия отрича обвиненията за намеса, отправени от американските разузнавателни агенции, припомня Ройтерс.\r\n\tГабриел отправи критики срещу американското решение. Външният министър заяви, че новите санкции излагат европейски компании, участващи в енергийни проекти в Русия, на глоби за нарушаване на американското законодателство. Германската министърка на икономиката Бригите Циприс дори призова ЕС да приеме ответни мерки срещу САЩ, ако новите санкции срещу Русия засегнат германски предприятия.\n\n\r\n\tЕвропейските лидери са притеснени, че новите санкции ще имат не само икономически последици, а и може \"да доведат до нова ледникова епоха между Русия и Запада\", подчерта Габриел днес.\r\n\tВъпреки опасенията на Европа относно санкциите, германският външен министър заяви, че Москва трябва да свърши своята част от работата по прилагането на споразумението за прекратяване на огъня в Източна Украйна, включително за изтеглянето на тежките оръжия. \"Това ще е начална точка за подобряване на отношенията\", добави той.", "date": "2017.08.30", "title": "Германия иска да избегне нова \"ледникова епоха\" с Русия"}
{"url": "http://www.mediapool.bg/rim-shte-nastanyava-migranti-v-izzeti-ot-mafiyata-imoti-news268620.html", "text": "Властите в Рим обмислят дали конфискувани от мафията сгради може да бъдат използвани за настаняване на мигранти, съобщи Асошиейтед прес.\r\n\tДо тази стъпка се стигна, след като полицията бе разкритикувана за сблъсъците, избухнали при опит да евакуира мигранти, незаконно настанили се в сграда в столицата.\r\n\tНа 31 октомври властите ще представят резултатите от анализ на 200 000 конфискувани от мафията апартамента и ще кажат кои от тях стават за временно убежище на мигранти.\r\n\tСпоред Вирджиния Раджи, кмет на Рим, незаконно настанили се хора има в около 100 сгради в столицата.\r\n\tТя защити действията на полицията, използвала водни оръдия срещу кандидатите за убежище миналата седмица. Тогава мигранти, основно от Еритрея и Етиопия, се настаниха на централен площад, след като преди това бяха изгонени от съседна сграда, в която се бяха самонастанили от 2013 г.\n\n\r\n\tООН разкритикува изгонването на мигрантите, предвид факта, че на тези хора не са били предоставени алтернативни места за подслон.", "date": "2017.08.30", "title": "Рим ще настанява мигранти в иззети от мафията имоти"}
{"url": "http://www.mediapool.bg/valeri-simeonov-ne-sam-laskatel-no-triumfat-na-boiko-borisov-e-vanshnata-politika-news268621.html", "text": "Не съм ласкател, но триумфът на Бойко Борисов е външната политика, заяви вицепремиерът Валери Симеонов.\r\n\t \r\n\tТой отчете пред бТВ и много други успехи за 100-те дни управление на кабинета ”Борисов” 3  – увеличение на пенсиите, административни облекчения, механизъм за задържане на децата в училище, чисто море и др.\r\n\t \r\n\t”Законът важи за всички, няма ”наши и ваши. Това, което БСП в своето управление никога не направи. Не е ли похвално това, че в края на краищата едно ново управление не прикрива своите партизани или партийни членове, а ги вади и ги дава на прокуратурата и на съда. Това е един нов открит модел на управление спрямо народа“, посочи Валери Симеонов.\n\n\r\n\t \r\n\tПо думите му стратегията на БСП е да се вдига шум, за да не се видят добрите неща, които са направени. \r\n\t \r\n\tЗа проверките за шума по курортите на морето той заяви, че 27 години в туризма са създавани порочни зависимости и едва 5.6 % от хората, които посещават курорта „Слънчев бряг” отиват там, за да се забавляват. Останалите 94 % били семейства с деца.\r\n\t \r\n\tПо думите му хотелиерският бранш също е подкрепил нощните проверки в дискотеките в ”Слънчев бряг”. Получил е и много благодарствени писма.\r\n\t \r\n\tПо повод освиркванията и карикатурите заради проверките, които лично направи по дискотеките в курорта, той каза: ”Значи съм си свършил работата”.  \r\n\t \r\n\tСимеонов отрече да е в конфликт с министъра на туризма Николина Ангелкова.", "date": "2017.08.30", "title": "Валери Симеонов: Не съм ласкател, но триумфът на Бойко Борисов е външната политика"}
{"url": "http://www.mediapool.bg/skokat-vav-visinite-na-stefka-kostadinova-na-30-godini-news268622.html", "text": "Три десетилетия Стефка Костадинова стои непоклатимо на световния връх в скока на височина.\r\n\tНа 30 август, се навършват 30 години от историческия й скок от 209 см – световен рекорд, който остава недостижим и до днес. Височината е преодоляна на световното първенство на олимпийския стадион в Рим през 1987 г.\r\n\tТогава, едва 22-годишната Костадинова доминира в дисциплината, печелейки победа след победа.\r\n\tГолямото шоу обаче предстои. Всичко е подбрано като в приказките: мястото - Вечния град, времето - точно на световното първенство, пред погледите на милиони зрители по целия свят. Като магия, пише на страницата на\r\n\tСякаш за да се засили ефекта от предстоящото уникално постижение, атракцията на Стефка се предхожда от един светкавичен световен рекорд в бягането на 100 м. Бен Джонсън взривява трибуните, но на зрителите тепърва им предстои до видят след минути нещо също толкова велико, но много по-трайно. Нещо, което ще остане да блести вече три десетилетия.\r\n\tЗа да е всичко като по конец, Стефка прави \"скока на живота\" си пред очите на своя кумир. Миг след кулминацията на вечерта камерите показват на трибуните сред зрителите Сара Симеони, олимпийската шампионка от Москва 1980 г., която аплодира от сърце момичето, което я боготвори.\n\n\r\n\t\"Тези 209 см станаха през годините нещо като мой запазен знак, нещо като емблема, която стои като доказателство за човешките възможности\", казва Стефка Костадинова пред официалния сайт на Българския олимпийски комитет.\r\n\t\"Но световният рекорд не е само мой. Той е на България. Този рекорд, а и всичките ми други рекорди и успехи, станаха факт благодарение на хората край мен, на моя екип, на треньори, доктори, на ръководители и на държавата, инвестирала в спорта. Благодаря на Ники Петров (треньорът й, а в последствие и неин първи съпруг – бел. ред.), с когото още сме световен тандем. Той ме възпита като спортист, жена и човек. Благодаря на клуб \"Тракия\", на спортното училище в Пловдив и на атлетическата ни федерация. И нещо много важно - това постижение е и благодарение на останалите много силни българки в дисциплината. Българската школа роди такава конкуренция, която помиташе рекордите\", казва Костдинова.\r\n\t\"Тогава на олимпийския стадион в Рим не съм мислила за това колко време ще удържат тези 209 см. Емоцията беше толкова силна. Много атлетки след това опитваха да подобрят рекорда - някои бяха много близо, аз самата също опитвах десетки пъти. Много ми се иска - и ще бъде щастлива, ако този рекорд бъде подобрен от българка. И така да си остане наш. Защото точно подобни световни върхове предизвикват респект в останалите. Само така - като побеждаваш и си на върха, печелиш уважение и признание. Благодаря за многото поздравления и като отбелязваме годишнината от световния рекорд 209 см, пожелавам на всеки да намери своя личен път към върха\", казва още примата във високия скок.\r\n\t\r\n\tДоминацията на Стефка Костадинова в сектора за скок на височина през 80-те и 90-те години на миналия век я превръщат в най-великата в тази дисциплина в царицата на спортовете за всички времена.\r\n\tВ кариерата си Стефка Костадинова подобрява общо шест пъти световните рекорди. \r\n\tОлимпийският връх достига на игрите в Атланта през 1996 г., след като на тези в Сеул през 1988 г. изненадващо остава втора.\r\n\tКостадинова е двукратна световна шампионка на открито от първенствата в Рим през 1987г. и в Гьотеборг през 1995 г. Има и пет титли от шампионати на планетата в зала - Париж ‘85, Индианаполис ‘87, Будапеща ‘89, Торонто ‘93 и Париж ‘97.\r\n\tКостадинова е европейска шампионка от Щутгарт 1986 г. и има четири златни отличия от първенства на Стария континент в зала – Пирея ‘85, Лиевен ‘87, Будапеща ‘88 и Париж ‘97.\r\n\tПобедителка е във финала на Световната купа в Канбера ‘85.\r\n\tПървият си скок над 2 метра прави на 25 август 1984 г. в София, а общо в кариерата си записва 197 полета на тази гросмайсторска граница в 130 състезания – нещо непостигано и до днес.\r\n\tИзбирана е за спортист № 1на годината в България рекордните четири пъти. Пет пъти е била номер едно спортист на Балканите. През 1996-а е наградена с орден “Стара планина”, първа степен за изключителните й заслуги към Република България.\r\n\tПрекратява състезателната си кариера през 1999 г. и започва работа в управленските структури на спорта като вицепрезидент на Българската федерация по лека атлетика. През същата година е избрана за зам.-председател на Държавната агенция за младежта и спорта, а на 1 август 2001 г. става зам.-министър на спорта в кабинета на Симеон Сакскобургготски. На 11 ноември 2005 г. оглавява Българския олимпийски комитет.\r\n\tСтефка Костадинова е единствената българка удостоена със спортен Оскар, което я нарежда редом до знаменитости като Пеле, Аертон Сена, Марадона, Борис Бекер, Сергей Бубка, Майк Тайсън и Карл Луис. Тя е сред първите приети в Залата на славата на световната атлетика ИААФ.\r\n\tВ нейна чест на входа на Олимпийския музей в Лозана е издигната летва с отбелязана височината на световния й рекорд 209 см.  \r\n\t\r\n\tВ последните години в лекоатлетическите среди се коментира идеята старите световни рекорди в атлетиката да бъдат премахнати и да се почне от нулата.\r\n\tПредложиха го хора, които никога не са бягали, скачали и хвърляли, които никога не са били подлагани на допинг тестове и не знаят какво е във всеки един момент някой да знае къде се намираш, за да дойде да те провери, коментира Костадинова, която се опълчи на това безумие.\r\n\tРекордът на Костадинова е един от най-старите в леката атлетика. По-възрастни от него са само пет постижения, но на спортисти, представлявали страни, които днес не съществуват на международната карта.\r\n\tНай-старият рекорд е на Ярмила Кратохвилова на 800 м - 1:53.28 минута, поставен на 26 юли 1983 г., която се състезава под флага на Чехословакия.\r\n\tДругата и голяма съперничка на пистата от онези години легендата Марита Кох от ГДР все още държи световния рекорд на 400 м от 47.60 секунди, поставен на 6 октомври 1985 г. в Канбера.\r\n\tОстаналите три върхови постижения в леката атлетика, по-стари от рекорда на Костадинова, са в хвърлянията.\r\n\tТе са на Юрген Шулц от ГДР на мятане на диск – 74.08  метра от 6 юни 1986 г., на Юри Седих от СССР на хвърляне чук – 86.74 метра от 30 август 1986 г. и на Наталия Лисовска от СССР на тласкане на гюле от 22.63 метра от 7 юли 1987 г.", "date": "2017.08.30", "title": "Скокът във висините на Стефка Костадинова на 30 години"}
{"url": "http://www.mediapool.bg/uchenitsite-shte-imat-chetiri-vakantsii-prez-novata-godina-news268623.html", "text": "Ваканциите през новата учебна година ще са четири - есенна, коледна, междусрочна и пролетна. Това предвижда графикът за почивните дни и ваканциите за предстоящата учебна година, утвърден от министъра на образованието.\r\n\tЕсенната ваканция ще е от 1 до 5 ноември 2017 г. Коледната ще продължи от 23 декември 2018 г. до 2 януари 2018 г., а междусрочната – от 3 до 6 февруари 2018 г. През пролетта на 2018 г. учениците от I до XI клас ще почиват от 31 март до 9 април. По-кратка ще е ваканцията за дванадесетокласниците - от 6 до 9 април 2018 г.\r\n\tЗа сметка на по-кратката пролетна ваканция зрелостниците ще приключат годината доста по-рано от останалите ученици - на 15 май 2018 г. Това ще им даде възможност да се явят на изпити за промяна на оценка по учебен предмет, както и да се подготвят за матурите.\r\n\tУчебната година за учениците от VIII до XI клас ще приключи в края на юни 2018 г. Последният им учебен ден ще бъде 29 юни (петък). На 15 юни 2018 г. започва лятната ваканция за учениците от V до VII клас, а за най-малките в началните училища – на 1 юни.\r\n\tПролетната сесия на матурите и националните външни оценявания след VII клас отново ще са в едни и същи дни. Това се налага, за да не се удължава краят на учебната година за учениците от I до VII клас. Държавният зрелостен изпит и външното оценяване по български език и литература ще са на 21 май 2018 г. Втората задължителна матура по предмет по избор, както и външното оценяване по математика ще са на 23 май 2018 г. Двата дни ще бъдат неучебни.\n\n\r\n\tВъншните оценявания след IV клас започват на 10 май 2018 г. с  изпит по български език и литература. Този по математика ще бъде на 14 май, а по човекът и обществото и човекът и природата – на 16 и 17 май. През предстоящата учебна година десетокласниците във всички училища в страната ще се явят на национално външно оценяване по дигитални компетентности. Изпитът ще бъде в рамките на учебните часове в дните между 11 и 15 юни 2018 г.\r\n\tСъобразно графика за почивните дни и ваканциите 25 май 2018 г. ще бъде неучебен за учениците, но присъствен за учителите.", "date": "2017.08.30", "title": "Учениците ще имат четири ваканции през новата година"}
{"url": "http://www.mediapool.bg/valeri-simeonov-obyavi-fenovete-na-proruskite-separatisti-za-sbarkanyatsi-news268625.html", "text": "Вицепремиерът Валери Симеонов обяви българските симпатизанти на проруските сепаратисти в Украйна за \"сбърканяци\". \r\n\t \r\n\t\"Сбърканяци колкото искате. Каква Донецка република. Според мен тези хора не са добре. Въпросът е за министър Петров (бел. ред здравният министър Николай Петров), поканете го да коментира всички тези хора\", каза Валери Симеонов пред бТВ.\r\n\t \r\n\tПреди ден Киев изпрати протестна нота до външно министерство заради развято знаме на проруските сепаратисти по време на честванията на 140-годишнината от боевете на връх Шипка в края на миналата седмица. В събота националната телевизия показа в репортаж от честването група хора, които бяха опънали знаме в черно, синьо и червено с надпис \"Донецкая народная республика“.\n\n\r\n\t \r\n\t \"Какво правят те на Шипка с този флаг, който не е законен, не е признат и т.н. Какво демонстрират. Тази същата си я спомням направи скандал на 18 юли - рождения ден на Левски. Пред цялата кохорта на правителството, президента Радев развяваше тази шарения. Жената си е за други учреждения\", каза Валери Симеонов.\r\n\t \r\n\tБългарският външен министър Екатерина Захариева по-рано определи случая като \"неприятна история\". Извън тези коментари обаче няма официална реакция на българската държава.\r\n\t \r\n\tПреди ден бившият военен министър Велизар Шаламанов коментира, че въпросът е как нашите служби работят по пресичане на дейността на организации, застрашаващи сигурността и конституционния ред в България.\r\n\t \r\n\tПред изданието Клуб Z председателят на организация, представяща се като Движение на русофили \"Петко войвода\", Иван Милчев Иванов пое отговорността за акцията.\r\n\t \r\n\tТой коментира, че организацията му се различава от \"казионните\" движения, като Национално движение \"Русофили\", например. Според Иванов казионните организации се събират по зали и \"по никакъв начин не пропагандират идеята\".\r\n\t \r\n\t\"На фона на тази информационна война ние сме привърженици на историческата истина. Руснаците не са дошли за съкровището на Вълчан войвода. Руските имперски интереси съвпадат с нашето появяване на картата на света\", каза Иванов.", "date": "2017.08.30", "title": "Валери Симеонов обяви феновете на проруските сепаратисти за \"сбърканяци\""}
{"url": "http://www.mediapool.bg/kulturnoto-ministerstvo-se-razgranichi-ot-izblitsite-na-bozhidar-dimitrov-news268626.html", "text": "Асоциацията на европейските журналисти в България (АЕЖ) остро осъди поредната просташка проява на шефа на НИМ, окачествявайки поведението му пред журналиста от \"Дневник\" като \"крайно непристойно\".\r\n\t\"Подобно отношение не би правило чест на никого, но още по-сериозно е, когато става дума за ръководител на държавна институция в професионалните му отношения с медиите. Работата на журналистите е да задават въпроси, а на овластените – да отговарят на тях. Въпросът на Благова е напълно професионален и отговаря на обществения интерес – опазване на културното наследство. Да се обижда журналистът е равносилно на обида към цялото общество и освен за безпардонност, говори и за усещане за недосегаемост\", заявяват от журналистическата организация в сряда.\r\n\tВ своя официална позиция по случая те също отправят питане за хода на конкурса за шеф на НИМ до Министерството на културата: \"Какво се случи с конкурса за директор на НИМ? Припомняме, че такъв конкурс беше обявен в началото на годината, а срокът за подаване на кандидатури изтече на 22 март. Защо пет месеца по-късно конкурсът не е приключил и не се споменава нищо на тази тема?\"\r\n\t\"Надяваме се на извинение от проф. Божидар Димитров лично към Благова, към читателите на \"Дневник\" и към всички данъкоплатци, които му плащат заплатата. Очакваме и отговор от Министерството на културата. В интерес на всички е никой да не се смята за недосегаем и да не си позволява подобна арогантност с журналисти\", завършва позицията на АЕЖ.\r\n\tИзбликът на Димитров пред репортера Ана Благова изобщо не му е първи подобен. През 2010 г. той се обърна индиректно към критиците на мащабните му реставраторски идеи с думите \"тоя шибан народ, тия шибани колеги\". Освен това редовно обвиняваше служителите на Националния институт за недвижимо културно наследство в корупция.", "date": "2017.08.30", "title": "Културното министерство се разграничи от изблиците на Божидар Димитров"}
{"url": "http://www.mediapool.bg/ogradata-po-granitsata-s-turtsiya-glatna-oshte-nad-milion-leva-news268627.html", "text": "Правителството отпусна в понеделник за пореден път допълнителни средства за оградата по границата с Турция и монументалният проект вече е за над 180 млн. лева. Сега се предвижда с допълнителните 1.224 млн. лева да се изгради допълнителен участък от съоръжението и прилежащ към него път по поречието на река Тунджа в област Хасково.\r\n\t \r\n\tОградата трябваше да е готова отдавна, но сроковете за пълното й завършване продължават да се изместват във времето, а цената й продължава да поскъпва. \r\n\t \r\n\tОсновният двигател на проекта в третото правителство \"Борисов\", вицепремиерът Валери Симеонов, коментира, че оградата е построена за \"скромната сума\" от 180 млн. лева и според него е \"много по-добра и от унгарската, и от всяка друга\".\n\n\r\n\t \r\n\tПо думите му сега са необходими 360 млн. лева само за камери и термодатчици в граничните райони.\r\n\t \r\n\tТой обяви проектът за приключен и отхвърли критиките на опозицията към него и съмненията за злоупотреби при строителството. \r\n\t \r\n\t\"Оградата беше ли завършена? Спряха ли да лаят за оградата? Спряха., защото в България бежанският поток е отрязан. Основно заради оградата и съвестната работа на Гранична полиция и армията. България е нежелана територия за трафикантите и за бежанците\", каза Валери Симеонов пред бТВ.\r\n\t \r\n\tПрез юни месец прокуратурата , че е започнала проверка за строежа на оградата по българо-турската граница по сигнал на бившия депутат от \"Патриотичния фронт“ на ВМРО и НФСБ Велизар Енчев, който твърди, че те са изградили корупционна схема, свързана със строежа на съоръжението. Още тогава Валери Симеонов отхвърли всички съмнения около проекта и го нарече \"Великата българска стена\". \r\n\t \r\n\tНа този фон обаче има и съмнения за ефективността на оградата заради случаите на заловени мигранти на българо-сръбската граница. Симеонов омаловажи темата като коментира, че не се интересува колко хора са хванати там и отхвърли възможността да се строи ограда и там. \r\n\t \r\n\tДа си я вардят сърбите, както ние, каза вицепремиерът. \r\n\t \r\n\tПо повод разликите в цените на участъците на оградата Симеонов каза, че построеното по време на правителството на Пламен Орешарски съоръжение е по-евтино, тъй като не е качествено – ръждясва и не може да устои дори на вятъра.\r\n\t \r\n\tТемата за евентуалните нередности около строителството на оградата беше повдигната от  президента Румен Радев, който заяви публично, че \"държавата плаща за два реда ограда по границата с Турция, а реално се строи само един\", но служебният вътрешен министър Пламен Узунов съобщи в началото на май, че проверяващият екип не е могъл да установи какъв точно е типът на съоръжението в определени участъци на оградата.\r\n\t \r\n\tПремиерът Бойко Борисов от своя страна твърди, че всичко, за което е платено, е изградено.\r\n\t \r\n\tПроектът за изграждане на оградата по границата с Турция бе изготвен от МВР, но изпълнението му бе възложено на областните управители в трите области, граничещи с Турция.\r\n\t \r\n\tПо искане на правителството и с решение на парламента договорите бяха сключени без конкурс с мотива, че съоръжението трябва да се завърши бързо. \r\n\t \r\n\tСпадът на мигрантите към България действително бележи значителен спада, но той се дължи основно на затварянето на т.нар. Балкански път към богатите страни от Западна и Северна Европа през миналата година. Бежанците и мигрантите масово не желаят да остават в България заради лошите условия на живот, а след като граничният контрол в цяла Европа бе затегнат, вече избягват да минават през страната и транзитно.", "date": "2017.08.30", "title": "Оградата по границата с Турция глътна още над милион лева"}
{"url": "http://www.mediapool.bg/kato-ne-hodyat-na-uchilishte-shte-badat-otneti-obrazovani-i-otglezhdani-ot-darzhavata-news268624.html", "text": "Деца могат да бъдат отнети от родителите им, ако разписаните мерки за връщане в училище не сработят и семействата им продължават да не ги пускат. Тази възможност допусна вицепремиерът Валери Симеонов в сряда пред бТВ в опит да обясни, макар и с видимо нежелание, разписания от държавата механизъм за ударно връщане на децата в училище.\r\n\tСимеонов на няколко пъти опитваше да отклони въпросите на водещия как ще бъдат върнати децата в училище от чиновници и дори му предложи да си покани друг гост, който да му го обясни.\r\n\t“Това са неща, които са разписани в механизма, поканете някой който да ви го обясни.\r\n\tИзмислено е, направено е, описано е. Страхотно измислено и поздравления за министър Вълчев, защото той беше инициаторът. Предвидени са включително и санкции за тези родители, които не пускат децата си, не ги контролират и не знаят къде са те, като излязат от къщи, без оглед на тяхната етническа принадлежност. Това е един брилянтен механизъм, който започва вече да дава резултати. Досега държавата не знаеше колко деца не ходят на детска градина и училище. Това са над 20 000 деца“, заяви Симеонов.\r\n\t“Има строг механизъм, в който са ангажирани всички ведомства – полиция, образование, социални служби, за да не се дават социални помощи на родителите, които са безотговорни.\r\n\tВсичко това е организирано и разписано и вие ме питате сега, ама как ще ги спрете. Дайте ми 20 минути да ви обясня“, заяви Симеонов.\r\n\tСлед последвало ново повторение на въпроса „как ще ги върнате...“, Симеонов заяви: “Със силата на законността, на институциите, на държавата. Така ще ги върнем. Ако не, те ще бъдат отнети и ще бъдат съответно образовани и отглеждани от държавата“, каза Симеонов.\n\n\r\n\tРепликиран от водещия, че това означава отнемане деца от родителите им, за да бъдат образовани, Симеонов отговори: “Сега ще ви дам този механизъм да си го четете“. И приключи темата.\r\n\tМиналата седмица ресорният зам.-министър на образованието Деница Сачева съобщи, че над 1100 екипа, в които участват 11 600 човека, ще се опитат да вкарат в класните стаи децата над 5-годишна възраст, които не посещават училище или предучилищни групи.\r\n\tОт 1 септември екипите започват да обикалят родителите, които не пускат децата си в клас. Освен това камери ще следят дали учениците действително влизат в час.\r\n\tСпоред програмите на образователното министерство за връщането на деца в училище през тази година са предвидени 72 000 лв. Други 50 000 лв. ще бъдат дадени за система за ранно предупреждение за риск от отпадане от образование. Тя ще бъде въведена в 11 общини от Северозападния и Югоизточния район.\r\n\tРаботи се и по промени в правилата за социално подпомагане, като посещенията на децата в клас се обвържат още повече с помощите, които родителите им получават. И в момента т. нар детски, които семействата с ниски доходи вземат всеки месец, се спират при над 5 неизвинени отсъствия или 3 дни непосещение на предучилищна група за месец. Помощта от 250 лв. за първолаците пък трябва да бъде върната на бюджета, ако детето спре да ходи на училище. По данни на социалното министерство за миналата година 88 родители трябвало да върнат парите за 89 деца.\r\n\tПредвижда се учителите да могат да предлагат на социалните служби някои деца да получават помощи в натура, когато се вижда, че нямат обувки или им липсват учебни помагала.\r\n\tДруга мярка за задържане на децата специално в предучилищните групи ще е намаляване на таксата за детска градина до минимум.", "date": "2017.08.30", "title": "\"Като не ходят на училище ще бъдат отнети, образовани и отглеждани от държавата\""}
{"url": "http://www.mediapool.bg/obrazovatelnoto-ministerstvo-shte-zadarzha-uchitelite-pensioneri-na-rabota-news268628.html", "text": "Министерството на образованието ще се опита да задържи учители в пенсионна възраст в класните стаи по-дълго, за да се справи с очаквания недостиг на педагогически кадри в средното образование. Това е една от мерките, които ведомството обсъжда, стана ясно от думите на просветния министър Красимир Вълчев, цитирани от БТА.\r\n\tТой обясни, че на преподавателите, които вече могат да се пенсионират, ще се предлагат позиции с по-ниско натоварване, за да останат в училище още известно време. И в момента в образователната система работят учители в пенсионна възраст, защото няма кой да ги замести. По последни данни те са около 1000. В същото време над 24 000 от общо около 90 000 педагози са в предпенсионна възраст.\r\n\tОбразователното министерство разработва стратегия за преодоляване на проблема с недостатъчния брой преподаватели. В следващите между пет и петнайсет години се очаква най-голям недостиг на учители в сферата на средното образование, обясни Вълчев. Към момента чрез бюрата по труда се търсели около 3000 педагози. Най-дефицитни са учителите по математика, природни науки, информатика и английски език. Според министъра свободните места ще бъдат заети до началото на учебната година.\r\n\tВъпреки това проблемът ще се задълбочава в следващите години. За това ще се търси начин да се увеличи броят на хората, които завършват висше педагогическо образование. Тези специалности са едни от най-нежеланите в университетите. И тази година почти всички висши училища, които предлагат обучение по тези специалности, търсят начин да запълнят свободните бройки, останали след приключване на редовните класирания за бъдещите първокурсници.\r\n\tТретата алтернатива, върху която образователното министерство ще работи, е хора, които нямат нужното образование за учители, да придобият педагогическа квалификация.\n\n\r\n\tМерките ще бъдат описани подробно в стратегия, която ще бъде обсъдена на форум през септември.\r\n\tЗа да се повиши престижът на учителската професия, кабинетът увеличи заплатите на учителите с 15%. По-високите възнаграждения ще се взимат от 1 септември.\r\n\tМинистърът на образованието участва в национална работна среща преди новата учебна година с директорите на регионалните управления по образованието.\r\n\t \r\n\tНа нея се обсъждат новите моменти през учебната година. Една от темите е работата на екипите, които трябва да връщат децата в училищата. Министърът посочи, че екипите започват работа от 1 септември, а където е необходимо работата ще продължи и след 15 септември.\r\n\tПредвижда се да бъде увеличен броят на помощите за деца, които да бъдат обвързани с посещението в училище.\r\n\tМеждувременно правителството одобри допълнителни близо 3,5 млн. лв. по две образователни програми. Парите ще бъдат отпуснати на общините. От тях 1,3 млн. лв. ще са за обучение на талантливи ученици за участие в олимпиади. За подобряване на условията за експериментална работа по природни науки са осигурени 2,17 млн. лв. Те ще се използват за купуване на уреди, прибори, пособия, реактиви и други консумативи за практически дейности.\r\n\tСредствата са от бюджета на образователното министерство.", "date": "2017.08.30", "title": "Образователното министерство ще задържа учителите пенсионери на работа"}
{"url": "http://www.mediapool.bg/izprevarvashtiyat-rast-na-zaplatite-ne-mozhe-da-prodalzhava-news268630.html", "text": "С интерес, и с определено разочарование, прочетох  в Mediapool от 24 август за заплатите и производителността на труда.\r\n\tИмам куп забележки съм статията – методологически, фактологически и по същество. Ще се опитам накратко да ги изложа тук.\r\n\tЗа начало нека да отбележа, че не съм виждал конкретното изследване, за което става дума в статията, така че не съм в състояние да коментирам детайлно моделите и технологията. Затова коментарите са главно принципни и от общ характер.\r\n\t\n\n\r\n\t1. Не зная защо г-н Костов е решил, че иконометричният анализ е \"рядко срещана практика у нас\". Поне за последните 25 години, откакто съм в този бизнес, иконометриката е масово прилагана в БНБ, агенциите за прогнозиране, Икономическия институт на БАН и от всеки уважаващ себе си анализатор. Друг въпрос е доколко иконометриката може да даде адекватни отговори в много от случаите.\r\n\t2. Иконометриката може да разкрие определена взаимовръзка, но не и причинно- следствени връзки. Неслучайно още първокурсниците по икономика знаят, че установяването на корелация не означава наличие на причинно-следствена връзка.\r\n\t3. В тази връзка, ако г-н Костов е търсил причинно-следствена връзка между производителността на труда и работната заплата, той няма да я намери. Защото тя не съществува по принцип. Работната заплата (както и заетостта) се определят от търсенето и предлагането на работна сила, а не от статистически индикатори като брутната добавена стойност на един работещ. И заплатата, и заетостта са \"закъсняващ\" индикатор, т. е. те са следствие от динамиката на икономическата активност, а не я определят или предхождат. При това първо нараства заетостта и чак след това заплатата. Даже само по тези причини търсенето на връзка между заплати и производителност е безпредметно.\r\n\t4. Сред факторите на производството трудът има минимално значение за икономическия ръст - поне в България и в Източна Европа. Това, които определя потенциалния ръст, са количеството и качеството на капитала (инвестициите) и тяхната производителност (технологиите).\r\n\t\r\n\tТвърдението, че относителният дял на работната заплата в БВП намалява в световен мащаб е само частично вярно и определено не е вярно за ЕС (графика 1). За ЕС като цяло относителният дял на заплатите и социалните осигуровки всъщност се е повишил от 46.6% преди световната финансова криза (2006 г.) до 47.5% през 2016 г. (тук и по-долу: данни от Евростат). Спрямо 2000 г. понижението е от 48.0% до 47.5%.\r\n\tЗа България имаме увеличение от 32.7% през 2006 г. до 41.4% миналата година (35.7% през 2000 г.).\r\n\tНе е вярно и твърдението, че относителният дял на труда в България е много по-нисък от този в останалите страни на ЕС (графика 1). Вярно е, че той е по-нисък от средния за ЕС, но, ако се сравнява с другите страни в преход (с БВП на човек от населението близък до българския), ние сме някъде по средата. Интересното е, че развити и богати икономики като Италия и Ирландия имат по-ниски дялове на труда в БВП - въпреки че като цяло най-богатите държави са с най-високи дялове на труда.\r\n\tПри по-внимателен поглед обаче става ясно, че по-ниският от средния за ЕС дял на труда в България не е свързан със заплатите, а с разходите за социално осигуряване, плащани от работодателите. България има едни от най-ниските вноски за социално осигуряване като дял от БВП (графика 3).\r\n\tАко се взимат предвид само брутните заплатите (графика 2), картината става доста по-различна. В този случай България е много близко до средното равнище за еврозоната и с по-голям дял от този на повечето страни в преход.\r\n\t\r\n\tОще по-интересно става, ако това сравнение се прави спрямо нетните заплати (т.е. след заплащането на данъците върху дохода на физически лица). България има най-ниската ставка на подоходен данък в общността (10%), но в този случай са използвани приходите на бюджетите на отделните страни като индикатор за ефективната ставка, имайки предвид, че в България данъкът е плосък, а в повечето други страни е прогресивен.\r\n\tПри нетните заплати делът на работната заплата в БВП в България е по-висок от средния както за ЕС, така и за еврозоната, и е доста по-висок от този за повечето останали страни в преход. Забележителното е, че той е по-висок и от страни като Белгия, Австрия, Холандия, Норвегия, Франция, Великобритания.\r\n\t\r\n\t\r\n\tТук е мястото да направим едно отлонение. В този анализ работим със статистически данни, които не са перфектни. В случая на България е добре известно, че има широко разпространение на недекларирани заплати и доходи, които не се включват в статистиката. Това не е само български проблем - неслучайно страни със значителна сива икономика като Италия, Гърция, Турция, Румъния, Полша са с по-ниски дялове на труда в БВП от страни с минимален сив сектор (Германия, Дания, Швеция, Швейцария).\r\n\tТози феномен частично се отчита и в показателя брутен оперативен излишък/смесени доходи (графика 3). За разлика от работната заплата, относителният дял на брутния оперативен излишък в България се свива от 51.2% през 2006 г. до 45.6% през 2016 г. За същия период за ЕС като цяло и за еврозоната този дял е останал горе-долу постоянен - около 41%. И тук прави впечатление, че държавите с по-голяма сива икономика регистрират по-голям оперативен излишък.\r\n\tДанните за България хвърлят известна светлина върху този феномен. Съгласно НСИ чистият оперативен излишък (който може да се приеме горе-долу за първична печалба) е бил равен на 37.2% от брутната добавена стойност през 2016 г. - неотклонно снижение от почти 42% през 2010 г. За същия период смесеният доход (този на еднолични търговци, адвокати и пр.) е останал постоянен на около 17%. На практика смесеният доход включва и статистическата грешка, тъй като отчетността за заплати, социални осигуровки и непреки данъци е далеч по-точна.\r\n\tТук трябва да се отбележи и фактът, че брутният оперативен излишък не е аналогичен на печалбата. От този излишък фирмите трябва да заделят за амортизация, за инвестиции, да обслужват кредити и данък печалба. При средна амортизационна норма от около 5% от основните фондове, инвестиции от порядъка на 17% от БВП и кредити в размер на около 38% от БВП, чистата печалба на нефинановите предприятия сигурно не надвишава 6-7% от БВП.\r\n\t\r\n\tПоследно - твърдението че работните заплати нарастват по-бавно от БВП и производителността е просто невярно. Съгласно НСИ спрямо 2010 г. разходите за труд са се увеличили с близо 40% в реално изражение спрямо 12% за обема на БВП (също в реално изражение). При равни други условия това съотношение би било повод за тревога тъй като е индикатор за влошаваща се конкурентоспособност - особено при наличието на фиксиран валутен курс в България.\r\n\tВ същото време обаче динамичният ръст на износа (с над 30% по физически обем в сравнение с най-добрата предкризисна година – 2007 г.) и наличието на устойчив излишък по текущата сметка показват, че такова влошаване засега няма - главно благодарение на впечатляващото преструктуриране в частния сектор и структурните изменения в икономиката.\r\n\tГледайки напред обаче, изпреварващият ръст на разходите за труд, особено с настоящите темпове, едва ли може да продължава.\r\n\t\r\n\tОт изложените по-горе данни е видно, че тезата за намаляването на дела на доходите от труд в БВП е мит. Мит е също и твърдението, че България силно се отличава от останалите страни в ЕС - и особенно от тези със сходни доходи (страните в преход).\r\n\tТогава защо е целият този популистки шум ? Отляво и отдясно се носят призиви за \"шоково увеличение на заплатите\", което щяло да ускори рязко икономическия ръст. Донякъде сигурно това са рецидиви от миналото, когато някои „другари“ си мислеха, че могат да командват икономиката. Как свърши това всички, надявам се, помнят (през 1990-1991 г. и после пак през 1996-1997 г.).\r\n\tЗа мен тези твърдения приличат на известната басня за барон Мюнхаузен, който се измъкнал от блатото, като се издърпал за косата... Да, но така става само в приказките...\r\n\tОтново политиците, а и не само те, точно по Маркс, се фокусират върху преразпределението: експроприация на експроприаторите. Само че какво ще стане, когато свърши това, което ще се експроприира?\r\n\tВсъщност всички видяхме как свърши експериментът с експроприацията на експроприаторите...\r\n\t\r\n\tНе подлежи на съмнение, че доходите в България са ниски. Но не защото някой ги експрориира. Истината е, че доходите в България са ниски, защото производството и БВП са ниски. И 100% от БВП да дадете на работниците, доходите пак ще са в пъти по-ниски от тези в Германия, а и не само там. Както беше казала Блага Димитрова в началото на прехода, няма начин да си легнеш довечера в София и да се събудиш утре във Виена...\r\n\t\r\n\tСпоред мен проблемът на българската икономика най-добре е представен в графиката по-горе: недостатъчно висок потенциал на икономиката и ниска производителност. С тези темпове достигането на средните за ЕС доходи ще отнеме 50-60 години. А това очевидно е неприемливо.\r\n\tАко искаме да получаваме повече, трябва да произвеждаме повече. А това изисква повече и по-качествени инвестиции и технологии, адекватна инфраструктура и, най-важното, квалифицирани кадри. Без тях нещо няма да стане. А именно това ни куца най-много.\r\n\tИменно върху това трябва да съсредоточат усилията си правителството, бизнесът и профсъюзите - ако искат да постигнат всеки един от тях своите цели и устойчиво повишаване на жизненото равнище. И това вече може да бъде сериозна тема за разговор.", "date": "2017.08.30", "title": "Изпреварващият ръст на заплатите не може да продължава"}
{"url": "http://www.mediapool.bg/darzhavata-iska-da-zabrani-pusheneto-na-nargile-do-18-godini-news268631.html", "text": "Държавата обмисля да забрани употребата на наргилета за деца под 18 години, а вредата от пушенето на наргиле ще стане предмет на родителски срещи и часовете на класния ръководител в училище. Това стана ясно след работна среща в здравното министерство по темата за ограничаване на употребата на наргилета.\r\n\tКъм момента употребата на наргилета не е регламентирана в българското законодателство. Темата стана актуална след убийството на 11-годишно момиче в началото на миналата седмицата след спор с по-голямо момче за пушене на наргиле. Трагичният инцидент провокира дебат около здравословните последици от добилата популярност сред младежите практика.\r\n\tДо един месец междуведомствената група с представители на няколко министерства, митниците, неправителствени организации и др. ще излезе с конкретни предложения за ограничаване употребата на наргилета и растителни изделия за пушене.\r\n\tЕкспертите са на мнение, че са нужни законодателни промени в законите за здравето, за тютюна, тютюневите и свързаните с тях изделия и за акцизите и данъчните складове.\r\n\tПрисъстващите обсъдиха и практиката за ограничаване употребата на наргилетата, въведена и доказала ефекта си в държави като Полша, Хърватия, Кипър и Румъния.\n\n\r\n\t“Трябва да бъде развенчан митът, че наргилето е безопасно, напротив – то е в пъти по-увреждащо здравето в сравнение с изключително вредните цигарени изделия“, заяви зам-министърът на здравеопазването Светлана Йорданова. Ето защо тя предложи в часовете на класния ръководите и по време на родителските срещи родители и ученици да бъдат запознати с вредите от пушенето на наргилета и растителни смеси.", "date": "2017.08.30", "title": "Държавата иска да забрани пушенето на наргиле до 18 години"}
{"url": "http://www.mediapool.bg/prezidentat-svikva-ksns-za-koruptsiyata-news268632.html", "text": "Президентът Румен Радев ще свика заседание на Консултативния съвет за национална сигурност (КСНС) на 9 октомври, съобщиха в сряда от прзидентството. То ще бъде посветено на създаването на работещ модел за борба с корупцията. Тази тема стана основна за новия политически сезон, след като първо управляващите изготвиха проект за антикорупционен закон, последван и от такъв на БСП.\r\n\tВариантът, разработен от правосъдното министерство, събира в нов единен орган досегашното звено с такава насоченост в Сметната палата, комисиите за отнемане на незаконно имущество и за противодействие на конфликта на интереси, както и БОРКОР.\r\n\tОт БСП пък предлагат създаване на независима комисия, която да има разследващи функции и да подготвя доказателствата по всички дела за корупция по високите етажи на властта, които след това да предоставя на прокуратурата. Вариентът на левицата предвижда шефът на новия орган да се назначава от президента.\r\n\tСамият Радев също неведнъж лансира идеята бъдещата антикорупционна институция да обединява в себе си различни разследващи специалисти от службите, които да работят в тясно сътрудничество с държавното обвинение.\r\n\tПреди ден Висшият адвокатски съвет сериозно разкритикува законопроекта на ГЕРБ, определяйки го като \"неприкрит опит на държавата да спечели служебна победа при съдебните процеси\". Според адвокатурата цялата концепция на управляващите е противоконституционна заради смесването на правомощията при бъдещата антикорупционна комисия – конфискация (граждански процес), установяване на конфликт на интереси (административен) и борба с корупцията по върховете на властта (наказателен). В позицията на съвета изрично се отбелязваше, че проектът на Министерството на правосъдието не се различава съществено от \"закона Кунева\", който катастрофира в миналия парламент.\r\n\tАдвокатите посочиха още, че в разрез с конституцията, законите и принципите на правовата държава със закона се създава орган с безконтролна и безотговорна власт в лицето на Комисия за противодействие на корупцията и за установяване на незаконно придобито имущество, което заплашва с непоправимо увреждане личните и имуществените интереси на практически неограничен кръг лица.\r\n\tОт Съюза на съдиите в България (ССБ) също излязоха с позиция по темата миналата седмица, призовавайки управляващите да създадат независим, но и прозрачен орган, който да работи по ясен механизъм за отчетност и кадрово обезпечаване.\r\n\tРъководството на ССБ проведе и среща с лидера на БСП Корнелия Нинова, която обеща всички бележки на съдиите да бъдат отразени във финалния вариант на законопроекта на социалистите, който ще бъде внесен за разглеждане в парламента. Левицата организира серия от срещи с представители на магистратурата преди да представи окончателния вариант на проекта на президента Радев.\r\n\t\"Основен проблем, който над линия сме извели и който обявяваме, че ще намери място и в становището ни по проекта на Министерството на правосъдието е това, че борбата с корупцията предполага независимост на съдебната система. Отново поставяме въпроса за това, че устройството на ВСС не съответства на международните стандарти и не обезпечава независимост от политическо вмешателство. Без такава независимост никаква борба с корупцията не може да е успешна, защото корупцията е нещо, с което са ангажирани лица, които упражняват власт\", обяви след разговора си с Нинова председателят на ССБ съдия Атанас Атанасов.\r\n\tМеждувременно на 1 септември парламентарната правна комисия ще проведе в зала \"Изток\" обществено обсъждане на законопроекта на ГЕРБ. Целта на дискусията е да бъде подложен на дебат законопроектът, изготвен от работната група в Министерството на правосъдието, като в нея ще вземат участие представители на институциите, неправителствените организации и научните среди, обявиха от Народното събрание.", "date": "2017.08.30", "title": "Президентът свиква КСНС за корупцията"}
{"url": "http://www.mediapool.bg/pravitelstvoto-slozhi-rozovi-ochila-za-sastoyanieto-na-armiyata-news268633.html", "text": "Правителството одобри доклада за състоянието на отбраната и за миналата година, след като го  и извади от него констатацията на служебния кабинет, че въоръжените ни сили вече само \"частично\" са в състояние да изпълнява задачите си по гарантиране на суверенитета, независимостта и териториалната цялост на страната.\r\n\tВоенният министър Красимир Каракачанов не прие оценката, въпреки тежкото състояние на армията, и поиска документът да бъде изтеглен. Президентът и върховен главнокомандващ Румен Радев обаче се съгласи с тежките констатации и го определи като \"безпристрастен\".\r\n\tНовият доклад вече е в далеч по-цветни краски и акцентира върху проведените учения, участието на военни в мисии за преодоляване на щетите от бедствия и в охраната на границата.\r\n\tОт Министерския съвет изрично посочват, че \"основният извод\" от него е, че \"българските въоръжени сили са в състояние да изпълняват задачите си по мисиите, произтичащи от конституционните задължения по гарантиране на суверенитета, независимостта и териториалната цялост на страната в рамките на колективната отбрана на НАТО и Общата политика за сигурност и отбрана на ЕС\".\r\n\tВ документа все пак е отбелязано, че това продължава да се осъществява с редица затруднения, свързани със системния финансов недостиг, нарастващия некомплект от личен състав и лошото състояние на остарялото въоръжение и бойна техника.\n\n\r\n\tПо тази причина някои задачи се изпълняват с ограничения, посочват от МС.\r\n\tОсновните констатирани проблеми са свързани с липсата на достатъчно военни. Вече 20% или около 6000 от длъжностите са незаети, признава правителството. За две години недокомплектът е нараснал двойно.\r\n\tЗатова в доклада се предлага в бюджета за следващата година да бъдат предвидени политики за най-сериозните проблеми на въоръжените сили. За пореден път се заявява искането бюджетът за отбрана да достигне 2% от БВП до 2024 г., в съответствие с решенията от срещата на върха на НАТО в Уелс.\r\n\t\"Предвиждат се също комплексни мерки, свързани както с реализирането на политика за устойчиво кариерно развитие на хората в отбраната и търсенето на възможности за повишаване на възнагражденията на военнослужещите, така и с повишаването на тяхното социално положение и издигането на престижа на военната професия\", посочват още от Министерския съвет.\r\n\tВоенният министър периодично повдига темата за вдигането на заплатите на военните, за да се преодолее кадровият колапс, но засега не среща разбиране от финансовия министър Владислав Горанов.\r\n\tПублична тайна е, че част от поделенията съществуват само на хартия, а военните открито се оплакват, че заради недостига на хора вече рискуват живота си при изпълнение на задълженията си.\r\n\tПрез последната година бяха обявени конкурси за войници, но от Щаба на отбраната неофициално признаха, че срещат сериозни трудности да намерят качествени кандидати.\r\n\tТова обаче не е единственият проблем в сектора. Техниката и въоръжението е остаряло, а модернизационните проекти продължават да боксуват.", "date": "2017.08.30", "title": "Правителството сложи розови очила за състоянието на армията"}
{"url": "http://www.mediapool.bg/nap-izze-97-000-lv-ot-bivsh-atakist-zaradi-konflikt-na-interesi-news268629.html", "text": "НАП е събрала принудително 97 254 лв от известния бизнесмен от Кресна Милчо Караджов заради конфликт на интереси, съобщи Комисията за предотвратяване на конфликта на интереси. Той е бивш шеф на ВиК-Кресна и кандидат за кмет на града, издигнат преди шест години от \"Атака\".\r\n\tКонфликтът на интереси е установен заради сключени от него договори с фирми на съпругата му и на дъщеря му в периода 2009-2011 г., когато той е бил управител на ВиК в Кресна. Решението на комисията е потвърдено от Върховния административен съд.\r\n\t\"С постановлението (на комисията) са наложени пет глоби от по 5000 лв., както и е отнета в полза на държавата сумата от 54 848.23 лв., представляваща получена от свързаните лица материална облага от установения конфликт на интереси\", се казва в съобщението на Комисия за предотвратяване на конфликта на интереси.\r\n\tИнтересното е, че Комисията за конфликта на интереси излезе с решението си през 2011 година, когато бизнесменът беше в разгара на предизборната си кампания. Той водеше на първи тур, елиминирайки кандидата на ГЕРБ, но после загуби от кмета Илиян Кръстев.\r\n\tСигналът срещу Караджов бе подаден през август 2011 година точно от Илиян Кръстев.\n\n\r\n\tБизнесменът е станал шеф на ВиК-Кресна през март 2009 г. До 11 февруари 2009 г. той е управител и съдружник в \"Перунстрой-2006\" ООД. Другият съдружник е съпругата му Виолета Караджова. След това продава дела си на дъщеря си Димитрина Караджова-Маркова.\r\n\tДо 17 февруари 2009 г. Караджов е действал и като едноличен търговец с \"Карета-МК-Милчо Караджов\". След това е продал на съпругата си фирмата, която е прекръстена на \"Карета-МК-Милчо Караджов-Виолета Караджова\". Караджов има дял и в \"Ууд ленд\" ООД, а във \"Фрии Поинтс\" ООД съсобственик е дъщеря му Димитрина.\r\n\tКъм момента на назначаването на Караджов за управител на \"ВиК Кресна\" ЕООД е бил в несъвместимост, която нито е декларирана, нито е отстранена в 1-месечния срок, каквото е изискването на закона.\r\n\tКато шеф на ВиК в периода 2009-2011 г. Караджов е сключвал договори с дружества, притежавани и управлявани от свързани с него лица. Например с \"Фрии Поинтс\" за проектиране на офиси за 6285 лв. За същото време ВиК почти всеки месец е купувало стоки и услуги от \"Перунстрой – 2006\", посочват от комисията.\r\n\tОбщата стойност на доставките по представените фактури е 34 555 лв. Общинското дружество е плащало и на ЕТ \"Карета МК-Милчо Караджов-Виолета Караджова\".\r\n\tМилчо Караджов призна, че е сключвал такива договори от името и за сметка на общинското дружество. Той обясни, че \"Перунстрой - 2006\" притежава единствения в Кресна бетонов възел. За договорите с \"Ууд ленд\" той обясни, че е грешка, допусната от адвоката на дружеството.", "date": "2017.08.30", "title": "НАП иззе 97 000 лв от бивш \"атакист\" заради конфликт на интереси"}
{"url": "http://www.mediapool.bg/darzhavata-shte-maha-posrednitsite-v-orazheinite-si-sdelki-news268617.html", "text": "Държавните военни заводи вече ще купуват суровините си директно от производителите и ще изнасят готовата си продукция само през държавната фирма \"Кинтекс\", обясни министърът на икономиката Емил Караниколов пред Mediapool в сряда. По-рано през деня той заяви, че ще се премахнат посредниците в държавните оръжейни сделки, коментирайки предприетите от министерството му спорни действия по изкупуване на кредити на русенския военен завод \"Дунарит\", който в момента е със запорирани акции заради спор по собствеността. Идеята е дружеството, което е една от отломките на бизнес империята на бившия банкер Цветан Василев, според когото апетит за поглъщането му имал Делян Пеевски, да бъде одържавено.\r\n\t\"Работят с държавните дружества – \"Кинтекс\", и това е – посредници няма да има\", заяви Караниколов пред бТВ, обяснявайки какво ще предприеме неговото ведомство по отношение на \"Дунарит\" и държавния оръжеен бизнес.\r\n\tПреди два дни той обяви, че държавата е изкупила кредити на \"Дунарит\" за над 40 млн. евро, а сега каза, че са платени 67 млн. лв. заеми на предприятието, които са станали изискуеми през май 2017 г. Всъщност чрез фирма посредник парите отиват към фирма, свързвана с депутата от ДПС. Публикуваните в Търговския регистър документи сочат, че \"Държавната консолидационна компания\" (ДКК) е изкупила заеми на \"Дунарит\" за 47 млн. лв., създадени чрез верига от цесии, свързани с фалиралата Корпоративна търговска банка. Последният собственик на дълговете на русенското дружество към КТБ е била фирмата \"Дипи\", която пък ги е изкупила неясно с какви средства от \"Виафолт Лимитед\" от Британските Вирджински острови, свързвана с депутата от ДПС Делян Пеевски, който пък декларира, че не е имал, няма и няма да има интереси в оръжейния бизнес.\r\n\tПосредникът \"Дипи\" на Добрин Иванов на свой ред продава вземанията си от \"Дунарит\" на синдиците на КТБ, които в замяна ще прехвърлят на \"Дипи\" активи на банката, които са предлагани за продан и към тях нямало интерес. Кои ще са те, ще бъде записано в анекс към договора между \"Дипи\" и синдиците на КТБ (ф). Реално обаче досега от активите на банката синдиците са предлагали на публична продан само 15.15 на сто от акциите на \"Техномаркет България\", чийто мажоритарен собственик през декември 2016 стана  \"Ти Джи Ай Мидъл Ийст\" (TGI Middle East FZE). Предложените от КТБ акции бяха оценени на 5.987 млн. лв. като това беше вторият опит за продажба. Първият път цената беше 6.302 млн. лв. Други търгове за активи синдиците на КТБ не са обявявали и при това положение не е ясно какво още може да получи \"Дипи\", която по документи не личи да е свързана с Пеевски.\r\n\tИмето на бизнесмена политик обаче остава да витае около случващото се с \"Дунарит\". Според източници в оръжейния бранш фирми на депутата изкупуват военна продукция от държавното ВМЗ-Сопот на ниски цени, които после препродават на други търговци на оръжие на далеч по-високи тарифи. Има версия, че целта \"Дунарит\" да стане държавно е Пеевски да може да купува и от това предприятие евтина стока, която да изнася навън.\n\n\r\n\tСхемата по овладяване на русенското предприятие тръгва от обвинение срещу единия от претендентите за негов собственик – Емилиян Гебрев (собственик на оръжейния завод \"Емко\") и тримата от директорския борд за източване на оръжейната фирма в полза на бившия мажоритарен собственик на КТБ Цветан Василев. Разследването означава отнемане на лиценза на \"Дунарит\" и тук се намеси държавата с мотива да запази дейността му и работните места. Според запознати всъщност целта е след като Пеевски през \"Виафолт\" не успява да овладее директно \"Дунарит\", това да стане през държавата и бъдещите сделки.\r\n\tСега обаче Караниколов обяви, че няма да има посредници в сделките на държавните оръжейни предприятия и декларира, че държавата смята да положи всички усилия да придобие \"Дунарит\".\r\n\tКак точно ще стане това, продължава да е неясно, защото министърът на икономиката говори за публична продан, на която може да се яви всеки. Това е пазарен принцип, но \"не вярвам, че някой ще може да се пребори с ресурсите на държавата\", заяви той. По думите му \"Дунарит\" ще бъде купен с дивидентите, които получава ДКК от своите около 20 дъщерни фирми, сред които оръжейните ВМЗ-Сопот, \"Кинтекс\", \"НИТИ\" Казанлък и \"Авионамс\". Всички те са на печалба, каза Караниколов.\r\n\tДоколкото в момента се правят опити притиснатото от прокуратурата ръководство, което не може да бъде сменено заради запора на акциите, да назначи прокурист, вероятно идеята е бъдещият управител на предприятието да обяви неговата продажба. За целта обаче съдът трябва да свали запора. Това най-вероятно ще се случи, тъй като свързваната с Пеевски \"Виафолт\", която в качеството си на кредитор хвърли големи усилия да блокира сделката по овладяване на \"Дунарит\" от Гебрев, вече е продала вземанията си от \"Дунарит\" и не би трябвало да има правни основания за претенции към собствеността.\r\n\tМеждувременно държавата отне за 6 месеца външнотърговския лиценз на \"Емко\", поради което дружеството не може да продаде навън договорена вече продукция за стотици милиони и изпада в кризисна ситуация. Този ход най-вероятно ще принуди Гербев да се откаже от претенции върху \"Дунарит\", за да запази останалия си бизнес.\r\n\t\"В този сектор вакуум няма и ако чуждите конкуренти усетят (проблемите на \"Дунарит\") веднага ще влязат на мястото му\", коментира Караниколов предприетите действия от държавата.\r\n\tПо думите му, ако не се е била намесила държавата, е имало опасност русенското предприятие да бъде обявено в несъстоятелност и лица, които са искали да си върнат кредитите, да започнат разпродажба на активи. \"Предстоеше опит фирма да овладее дружеството, което няма реален собственик\", каза Караниколов.\r\n\tНа въпрос дали одържавяването на предприятие е в полза на частна фирма, той каза: \"Не ни интересуват имена, а предприятието да продължи да работи\". А по повод бъдещото придобиване от държавата отбеляза, че това \"все пак е военнопромишлен комплекс, не може да се яви някой от ИДИЛ\".\r\n\tИкономическият министър посочи още, че държавата се намесва, за да гарантира 5 хиляди работни места в Русенско, какъвто е мултиплициращият ефект от дейността на \"Дунарит\".\r\n\tТой каза, че със синдикатите в завода било разговаряно, след като държавата придобие \"Дунарит\", предприятието да влезе в забранителния за приватизация списък. В същото време правителството се готви да внесе проектозакон за прекратяване на продажбата на държавни активи въобще.\r\n\tРаботници от \"Дунарит\" обаче не вярват в добрите намерения на държавата. Преди да бъде приватизирано, в предприятието работеха около 300 души и нямаше сигурност кога ще си получим заплатите, каза един от тях пред бТВ. \"Сега сме много по-добре – в завода работят над 1300 души, а заплатите се получават редовно\", допълни той.\r\n\t\"Няма са се запази това, което е (след като \"Дунарит\" стане държавен – бел. ред.). Държавата ще го разпилее и ще го продаде за 1 лев след това\", коментира друг работник.\r\n\tНадяваме се при назначаването на търговския представител на дружеството от страна на държавата поне да се съобразят с мнението ни и той да е човек от завода, който добре го познава, каза синдикалистка пред бТВ.\r\n\tНа аргумента, че държавата не е добър стопанин, Караниколов обаче даде пример с придобития отново от държавата през тази година военен завод \"Авионамс\", който също бе част от империята, в който под държавно управление вече се получават редовно заплатите и работи върху договори с НАТО. Министърът дори обяви, че предстои вдигане на заплатите в \"Авионамс\" до края на годината ,но не посочи с колко.", "date": "2017.08.30", "title": "Държавата ще маха посредниците в оръжейните си сделки"}
