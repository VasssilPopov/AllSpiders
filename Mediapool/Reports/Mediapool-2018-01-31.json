{"url": "http://www.mediapool.bg/parlamentat-shte-sgazi-zakona-pri-izbora-na-shef-na-komisiyata-antikoruptsiya-news274968.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\t​Народното събрание няма как да спази едномесечния срок за избор на шеф на новата антикорупционната комисия. Това стана ясно по време на заседанието на парламентарната Комисия за борба с корупцията, която отговаря за процедурата.\r\n\tПред Mediapool председателят на комисията Борислав Ячев (\"Обединени патриоти\") прогнозира, че шефът на антикорупционната структура няма как да бъде избран преди 5-10 март. По закон това трябва да се случи до 23 февруари.\r\n\tКъсите срокове за първоначалното назначаване на ръководството на антикорупционния орган са предвидени в преходните и заключителните разпоредби от антикорупционния закон. Те влизат в рязко противоречие с тезата на ГЕРБ, че парламентът е способен да проведе прозрачен избор.\r\n\tЕдно от основните съмнения идва от факта, че самият закон създава различен режим за избор на първия шеф на антикорупционната комисия и на всички останали след него. Процедурата по избор на първия трае само един месец.\r\n\tВ условия на такова \"бързане\" кандидатурата на фаворита на ГЕРБ за шеф на сегашната Комисия за конфискация Пламен Георгиев изглежда като единствено възможната. Само той няма да се окаже в \"небрано лозе\" в напълно новия орган и ще има време адекватно да си подготви документите и концепцията.\n\n\r\n\tВ петък Народното събрание трябва да приеме правилата за избор на шефа на комисията \"Антикорупция\". След това започва да тече срок от две седмици за издигане на кандидатури. След като кандидатите бъдат издигнати, те ще имат само една седмица да подготовят концепция за управление на новата мегаструктура и да съберат множество документи, включително да попълнят огромна имуществена декларация.\r\n\tГражданските организации почти няма да имат време да задават въпроси на бъдещия началник, защото те трябва да бъдат подадени поне пет дни преди изслушването му. Борислав Ячева каза пред Mediapool, че след подаването на концепциите ще има около десет дни пауза преди изслушването. Това означава, че гражданите ще имат максимум пет дни, за да формират позицията си.\r\n\tИзслушването също няма да е особено задълбочено. Кандидатите ще имат 15 минути, за да представят идеите си за управление на комисията. След това по още две минути, за да отговарят на въпроси. Процедурата малко наподобява парламентарното претупване на изслушването на кандидатите за членове на Висшия съдебен съвет.\r\n\t\r\n\tБъдещата антикорупционна комисия бе създадена по инициатива на ГЕРБ, след като партията на няколко пъти обещава пред Брюксел, че ще предприеме мерки за борба с корупцията. От закона не става ясно как точно корупцията ще се бори по различен начин, но е ясно, че ще се подслушва повече.\r\n\tКомисията ще се превърне в четвъртия орган в държавата, който може да прилага специални разузнавателни средства. Другите са прокуратурата, МВР и ДАНС. Проблемът е, че антикорупционната институция няма да има разследващи функции. Именно това предизвиква огромни притеснения сред правозащитните организации, защото комисията ще събира безцелно чувствителна информация за политици и граждани, която може да се ползва за натиск и шантаж.\r\n\tКонцепцията на ГЕРБ предвижда обединяване на няколко различни структури под шапката на единната антикорупционна комисия. В нейното ядро ще влязат Комисията за отнемане на незаконно придобито имущество, Комисията за борбата с конфликта на интереси, както и дирекцията в ДАНС за борба с корупцията.\r\n\tАнтикорупционният закон предвижда отстраняване от публична позиция на служители, хванати в конфликт на интереси. При такива случаи те в продължение на една година няма да имат право да работят на публична позиция, да сключват трудови договори, договори за консултантски услуги и други.\r\n\tПодателите на сигнали за корупция обаче няма да се ползват от защита срещу последващо съдебно преследване. Това означава, че всеки, който е подал сигнал, ще може да стане обект на дело за непозволено увреждане или клевета. В крайна сметка антикорупционният закон може да се превърне в оръжие срещу разследващата журналистика.\r\n\tПрезидентът наложи вето върху целия закон, подчертавайки притесненията за подслушването и липсата на разследващи функции в новата институция. Ветото обаче бе преодоляно с гласовете на управляващите и ДПС.", "date": "2018.01.31", "title": "Парламентът ще сгази закона при избора на шеф на комисията \"Антикорупция\""}
{"url": "http://www.mediapool.bg/gerb-prehvarli-istanbulskata-konventsiya-na-konstitutsionniya-sad-news274944.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tГЕРБ ще сезира Конституционния съд (КС) с искане за преценка на съответствието на Истанбулската конвенция с основния закон, съобщи в сряда председателят на правната комисия Данаил Кирилов (ГЕРБ). Така конфликтната тема, предизвикала бурни препирни, в които ГЕРБ се оказаха сами срещу коалиционния си партньор \"Обединени патриоти\", срещу опозиционната БСП, срещу Българската православна църква и пр., временно слиза от политическия дневен ред.\r\n\tКирилов напомни, че Конституционният съд се произнася за съответствие на международни договори. \"Истанбулската конвенция е подписана, но все още не е ратифицирана от Народното събрание. Произнасянето на съда ще даде един водещ правен ориентир за обществения дебат за конвенцията. Смятаме, че той ще бъде полезен за българското общество\", мотивира се Кирилов.\r\n\tКонституционните съдии нямат срок, в който да се произнесат, което ще спомогне за снемане на напрежението, коментираха неофициално пред Mediapool народни представители от управляващата партия.\r\n\tТочното питане ще бъде дали Истанбулската конвенция не противоречи на чл. 46, ал. 1 от конституцията, който гласи: \"Бракът е доброволен съюз между мъж и жена. Законен е само гражданският брак\".\r\n\tСпоред ГЕРБ произнасянето на КС до голяма степен ще преодолее и \"негативната нагласа, и спекулациите, които битуват в този обществен дебат\".\n\n\r\n\tпоясни шефът на правната комисия.\r\n\tАко Конституционният съд постанови, че има несъответствие с конституцията, тогава българският законодател ще има два варианта на избор, отбеляза Кирилов:\r\n\tВ същото време Тома Биков от ГЕРБ увери, че конвенцията напълно се вписва в християнските ценности, които са изповядвани и от ГЕРБ.\r\n\t\"В устава на ГЕРБ ценностите на християнското семейство са записани и нямаме намерение да се отказваме от тях. Това е за тези, които мислят, че ще въвеждаме трети пол, четвърти пол, пети пол...\", посочи Биков.\r\n\tМеждувременно БСП решиха да преформулират въпроса си по предлагания от тях референдум за Истанбулската конвенция, така че от него да отпадне самото название на документа, акцентиращо върху противодействието на домашното насилие.\r\n\tПървоначално предложеният от БСП въпрос гласи: . Редактираният въпрос на БСП е:.\r\n\tПричината за подмяната на въпроса е, че социалистите съобразиха пост фактум, че на практика трябва да защитават отрицателната теза, а много от симпатизантите им, ако се стигне до допитване, биха се объркали.\r\n\t\"Въпросът трябва да бъде зададен така, че отговорът да е 50% \"да\". Законът за референдумите така е написан някога, че се изискват 50% плюс 1 да бъдат отговорите, за да бъде валиден\", обясни Нинова.", "date": "2018.01.31", "title": "ГЕРБ прехвърли \"Истанбулската конвенция\" на Конституционния съд"}
{"url": "http://www.mediapool.bg/tereza-mei-iska-da-zadalbochi-kitaisko-britanskite-otnosheniya-news274937.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБританският премиер Тереза Мей заяви днес в Пекин, че иска да задълбочи отношенията на Великобритания с Китай в светлината на Брекзит и че ще проучи всички възможности за бъдещи двустранни търговски връзки, съобщи Ройтерс.\r\n\t \r\n\tМей направи това изявление в Пекин, където разговаря с китайския премиер Ли Къцян в Двореца на народите.\r\n\t \r\n\t\"Сега е добър период да мислим за начини за укрепване на златната ера в отношенията между Китай и Великобритания и на стратегическото партньорство между Пекин и Лондон\", каза Мей, предаде Франс прес.\n\n\r\n\tПонятието \"златна ера в британо-китайските отношения\" бе използвано за първи път по време на първата визита на китайския президент Си Цзинпин във Великобритания през 2015 г.\r\n\t \r\n\tДнес китайският премиер Ли Къцян каза, че се надява \"тази ранна пролет в Китай да донесе нови плодове за китайско-британските отношения, които ще направят още по-бляскава златната ера на двустранните връзки\".\r\n\tМей, придружавана от съпруга си Филип Мей и от 50 ръководители на компании и организации, е на тридневна визита в Китай. Тя беше вече в град Ухан в централната част на страната, преди да дойде в Пекин.\r\n\t \r\n\tУтре Мей ще се срещне с китайския президент Си Цзинпин, а в петък приключва визитата си с посещение в Шанхай.\r\n\t \r\n\tДелегацията, придружаваща премиерката, е най-голямата, изпращана някога за официална визита в чужбина през годините на управлението на Мей, уточниха от нейната канцелария.\r\n\t \r\n\tСъщевременно Ройтерс съобщава, че британският премиер е казала днес, че Китай и Великобритания са се съгласили да вдигнат забраната за внос на британско говеждо в Китай след шест месеца.", "date": "2018.01.31", "title": "Тереза Мей иска да задълбочи китайско-британските отношения"}
{"url": "http://www.mediapool.bg/amerikanska-porno-aktrisa-otreche-da-e-imala-afera-s-tramp-news274938.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tАмериканска порно актриса отрече да е имала афера с Доналд Тръмп, по времето, когато той вече е бил женен за Мелания Тръмп, предаде Асошиейтед прес.\r\n\t \r\n\tПорнозвездата Стефани Клифорд, известна с творческия псевдоним Сторми Даниълс, отрече медийните спекулации в изявление, разпространено от адвоката й Кийт Дейвидсън. \r\n\t \r\n\tНа 12 февруари в. \"Уолстрийт джърнъл\" написа, че по време на предизборната кампания на Тръмп е била платена сумата от 130 000 долара на Сторми Даниълс, за да премълчи, че е имала сексуални отношения с милиардера през 2006 година. Белият дом отрече тези твърдения на изданието, припомня Франс прес, цитирана от БТА. \n\n\r\n\t \r\n\tСлед това Мелания Тръмп обаче не придружи Доналд Тръмп на Световния икономически форум в Давос и това породи спекулации за отношенията в първото американско семейство. В миналото Мелания защитаваше открито съпруга си срещу обвиненията за сексуален тормоз и посегателства, отправени към него. \r\n\t \r\n\tПо повод спекулациите за отношенията между Мелания и Доналд Тръмп говорителката на първата дама Стефани Гришам ги определи като напълно неверни и каза, че Мелания се е концентрирала върху своята роля на първа дама и върху семейството си.\r\n\t \r\n\tМиналата седмица сп. \"Ин тъч\" публикува интервю на Сторми Даниълс от 2011 г., в което тя твърди, че е имала сексуални отношения с Тръмп през юли 2006 г. по време на турнир по голф близо до езерото Тахо. По това време Мелания Тръмп тъкмо била родила син на Тръмп.\r\n\t \r\n\tВчера вечерта, докато американците слушаха речта на Тръмп в Конгреса и следяха какво ще е поведението на първата дама, порноактрисата участва в емисията на популярния телевизионен водещ Джими Кимел в телевизия Ей Би Си.\r\n\t \r\n\tТя обаче отказа да отговаря на неудобни въпроси и се смееше смутено, когато такива й бяха зададени. Когато водещият Кимел й прочете пасаж от интервюто й за сп. \"Ин тъч\", актрисата възкликна: \"Мислех, че съм поканена в ток шоу, а не във филм на ужасите\".\r\n\t \r\n\tМеждувременно след речта на Тръмп, в медиите бе коментирано, че усмивките на Мелания са се броили на пръсти по време на словото на съпруга й. Най-широката си усмивка тя отправи само при влизането си в залата.\r\n\t \r\n\tПрез повечето време Мелания Тръмп запази обичайното си сдържано изражение и това накара коментатори да се опитват да тълкуват избора на тоалета й. Тя беше избрала кремав костюм с панталон.\r\n\t \r\n\tСпоред анализатори така тя правела шеговита препратка към демократката Хилари Клинтън, която обича да носи костюми с панталон.\r\n\t \r\n\tСпоред други анализатори кремавото бяло е шеговита препратка към тоалетите, които демократките в Конгреса избраха да носят миналата година в знак на защита на правата на жените срещу новоизбрания президент, поканен тогава да говори пред двете камари на Конгреса.", "date": "2018.01.31", "title": "Американска порно актриса  отрече да е имала афера с Тръмп"}
{"url": "http://www.mediapool.bg/kabinetat-shte-varne-2-mln-lv-na-obshtini-i-firmi-za-nalozheni-sanktsii-news274940.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПравителството ще върне над 2 млн. лв. на общини и фирми, заради наложени санкции по европейски проекти. Това става ясно от прието в сряда решение на Министерския съвет.\r\n\tОбщините и компаниите са оспорили пред съда наложените финансови санкции от управляващите органи на оперативните програми \"Околна среда\", \"Транспорт\" и \"Конкурентоспособност\" за изминалия програмен период 2007 – 2013 г.\r\n\tСъдът е отменил наложените финансови корекции за допуснатите според управляващите органи на програмата нарушения и сега се налага сумите да бъдат възстановени.\r\n\tЗаради допуснати нарушения, основно при провеждането на обществени поръчки, Европейската комисия спря временно плащанията по оперативна програма \"Околна среда\" през миналия програмен период до отстраняване на нередностите. Това коства загуба за страната ни от около 30 млн. евро.\r\n\tЗаради отменените от съда санкции сега правителството одобри допълнителни разходи за общо от 2.085 млн. лв. за нуждите на трите министерства, които отговарят за въпросните оперативни програми.\n\n\r\n\tНай-много средства се насочват към Министерството на околната среда и водите – 1.626 млн. лв.\r\n\tМинистерството на икономиката ще получи допълнително 237 хил. лв. за възстановяване на наложени финансови санкции на фирми, а Министерството на транспорта, информационните технологии и съобщенията – 222 хил. лв.\r\n\tСредствата се предоставят за сметка на преструктуриране на разходи или трансфери по централния бюджет за 2018 г., е посочено в правителственото съобщение.", "date": "2018.01.31", "title": "Кабинетът ще върне 2 млн. лв. на общини и фирми за наложени санкции"}
{"url": "http://www.mediapool.bg/voina-vav-voinata-v-yemen-kakvo-oznachavat-novite-boeve-news274945.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tГражданска война в гражданската война избухна в Йемен.\r\n\t \r\n\tВ подкрепяния от САЩ съюз, включващ йеменския президент и предвожданата от Саудитска Арабия коалиция, която се бие с шиитските бунтовници, избухнаха раздори, а силите, верни на всяка от страните, се обърнаха едни срещу други в ожесточени боеве тази седмица. В резултат южният град Аден е превърнат във военна зона. Летището не работи, училищата и магазините затвориха, а семейства избягаха от районите с най-ожесточените битки.\r\n\t \r\n\tНовият разрив носи повече несигурност и насилие в почти 3-годишния конфликт, предизвикал най-тежката хуманитарна криза в света. Нека да хвърлим поглед върху случващото се.\r\n\t \r\n\tКой срещу кого се бие?\r\n\t \n\n\r\n\tСилите, верни на йеменския президент Абд Рабу Мансур Хади, до голяма степен са победени в Аден от сепаратистка група, наричаща се \"Преходен южен съвет\", и нейните сили, известни като \"Пояс за сигурност\", които бяха създадени, финансирани и въоръжавани от Обединените арабски емирства - ключов участник в предвожданата от Саудитска Арабия коалиция, привидно подкрепяща Хади.\r\n\t \r\n\tСъветът е оглавяван от бившия губернатор на Аден Айдарус аз Зубайди, който миналата година беше отстранен от поста си от Хади. Аз Зубайди обедини сили с южните сепаратистки фракции, които се бият за коалицията. Съветът настоява за отцепване и връщане към положението отпреди 1990 г., когато Йемен беше разделен на две държави.\r\n\t \r\n\tМиналата седмица съветът постави ултиматум на Хади да уволни своето правителство заради твърдения за корупция и некомпетентност. Докато наближаваше крайният срок, сепаратистите и силите на Хади се обстрелваха с танкове, артилерия и картечници. За по-малко от три дни силите на съвета завзеха по-голямата част от Аден, включително района, където се намира президентския дворец \"Машик\". Членовете на правителството на Хади се готвят за бягство.\r\n\t \r\n\tЗащо се обърнаха едни срещу други?\r\n\t \r\n\tХади е скаран с ОАЕ през по-голямата част от последните две години. Емирствата се възползват от войната, за да подпечатат господството си над южната част на Йемен, като установяват контрол върху петролни и газови съоръжения и пристанища, сформират милиции и създават мрежа от тайни затвори. Хади и неговите сътрудници се оплакват в публични изказвания и частни разговори, че ОАЕ действат като окупатор.\r\n\t \r\n\tОАЕ смятат Хади и неговото обкръжение за корумпирани и некомпетентни и са разгневени от съюза на Хади с врага на Емирствата - йеменския клон на \"Мюсюлмански братя\", известен като партия \"Ислах\".\r\n\t \r\n\tАсошиейтед прес съобщи по-рано, че Хади, синовете му и редица негови сътрудници и командири, които се намират в Рияд, са получили забрана за връщане в Йемен, след като саудитците буквално са ги поставили под домашен арест, за да успокоят ОАЕ.\r\n\t \r\n\tКак се развива гражданската война в по-широк план?\r\n\t \r\n\tБитката между съюза, включващ Хади и коалицията, и шиитските бунтовници, известни като хуси, до голяма степен е в патово положение - някои периферни територии преминават под контрола ту на едната, ту на другата страна, но няма големи пробиви. Хусите владеят северните райони, столицата Сана и по-голямата част от западното крайбрежие на Червено море. Коалицията и силите на Хади държат Аден, по-голямата част от южните и източните райони (които в миналото бяха част от отделната държава Южен Йемен).\r\n\t \r\n\tМиналия месец съюзът от страната на бунтовниците също се разпадна, след като избухнаха боеве между хусите и техния партньор през войната - бившия президент Али Абдула Салех. На Салех му беше дотегнало от монополизирането на северните райони от хусите и потърси съюз с Хади и коалицията. Но хусите нападнаха неговите сили в столицата, победиха ги, убиха Салех и арестуваха стотици негови поддръжници и роднини, в резултат на което бунтовниците останаха единствената сила.\r\n\t \r\n\tКакво следва?\r\n\t \r\n\tАко борбата за власт в коалицията се проточи с боеве в Аден или се разпространи в други градове, вакуумът може да позволи на екстремисти като Ал Каида и групировката \"Ислямска държава\" да се надигнат и да позволят на хусите да напреднат. Един вероятен сценарий е Хади да се поддаде на натиска на ОАЕ, да отстрани сегашното си правителство, да изостави ислямистките си съюзници и да създаде ново правителство, пълно с одобрени от ОАЕ фигури. Това би затвърдило властта на Емирствата, но би запазило Хади на поста.\r\n\t \r\n\tТова, което ще направи Саудитска Арабия оттук нататък, може да има решаващо значение, а засега позицията й е неясна. Кралството казва, че главната му цел в Йемен е да възстанови Хади на власт, но в същото време говорителят на саудитската коалиция избегна да осъди сепаратистите и призова Хади да \"поправи дефектите\" в своето правителство, загатвайки за саудитско съгласие.\r\n\t \r\n\tМеждувременно гражданската война в Йемен не показва признаци да приключи. Тя е отнела живота на над 10 000 човека, довела е до разселването на 2 милиона души и е докарала обеднялата страна с 28-милионно население на прага на глада. Известният бивш саудитски генерал Ануар Ешки, за когото се знае, че е близък до престолонаследника на Саудитска Арабия, даде предложение за дългосрочно решение. Ешки призова наскоро в Туитър за създаването на самоуправляващи се образувания на север и юг, включени във федерация, ръководена от Хади.", "date": "2018.01.31", "title": "Война във войната в Йемен: какво означават новите боеве?"}
{"url": "http://www.mediapool.bg/privarzhenitsi-na-puchdemon-se-sblaskaha-s-politsiyata-krai-parlamenta-na-kataluniya-news274946.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНай-малко двама души са задържани вчера при сблъсъци между демонстранти и служители на реда по време на протест в парка Сютаделя, където се намира регионалният парламент на Каталуния, съобщи полицията на испанската област.\r\n\t \r\n\tПротестиращите пробиха полицейския кордон, за да влязат в парка, където проведоха митинг с искане бившият каталунски лидер Карлес Пучдемон отново да оглави региона, се казва в съобщението.\r\n\t\r\n\tАгенция ЕФЕ информира за 24 полицаи, получили в сблъсъците контузии и леки травми. Медицинска помощ е била предоставена и на трима демонстранти.\r\n\t \r\n\tВ сряда бившият каталунски лидер Карлес Пучдемон разпространи видеозапис, в който призовава привържениците си в Каталуния да останат единни за преизбирането му, въпреки че се намира в Белгия като беглец, предаде Асошиейтед прес.\r\n\t \r\n\tТака той реагира на решението на каталунския парламент да отложи за неопределен срок гласуването за избор на нов регионален лидер.\r\n\t \n\n\r\n\tПучдемон е единственият кандидат за поста, но е заплашен от затвор, ако се върне в Испания.\r\n\t \r\n\tПучдемон заяви, че намеренията му за Каталуния са същите, каквито са били, когато Мадрид го отстрани от поста през октомври заради претенциите за независимост на областта.\r\n\t \r\n\tОтлагането на вота демонстрира разделенията между привържениците на отделянето, отбелязва АП.\r\n\t \r\n\tВъпреки хаотичната ситуация 54-годишният политик заяви, че \"няма друг възможен кандидат\" или \"друга възможна аритметична комбинация\" в регионалния парламент.", "date": "2018.01.31", "title": "Привърженици на Пучдемон се сблъскаха с полицията край парламента на Каталуния"}
{"url": "http://www.mediapool.bg/ek-vavede-promeni-v-pravilata-za-povedenie-na-evrokomisarite-news274943.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЕвропейската комисия съобщи, че от днес въвежда нови правила за поведение на еврокомисарите. Комисията уточнява, че целта е постигането на по-голяма прозрачност.\r\n\t \r\n\tВъвежда се удължаване на \"срока на охлаждане\" за еврокомисарите от 18 месеца, както бе досега, на две години. В този срок бившите еврокомисари трябва да съобщават на ЕК, преди да започнат нова работа, като подлежат на ограничения по отношение на някои дейности, като например лобирането. За бившите председатели на комисията този срок става три години, предаде БТА от Брюксел.\r\n\t \r\n\tЗа първи път се дава определение на понятието \"конфликт на интереси\" и се въвежда принцип, че еврокомисарите не само следва да избягват конфликт на интереси, но и поведение, което може да бъде възприето като конфликт на интереси. Ако бивши еврокомисари възнамеряват да работят в области, свързани с предишната им дейност, първо трябва да се допитат до Етичната комисия на ЕК. Занапред решенията на ЕК и становищата на Етичната комисия по тези въпроси ще бъдат оповестявани.\r\n\t \r\n\tВъвеждат се по-строги правила за финансовите интереси на еврокомисарите и те ще трябва да заявяват инвестициите, които надвишават 10 000 евро, независимо дали е възможен конфликт на интереси. В случай на конфликт на интереси покрай дадено имущество на някой еврокомисар, председателят на ЕК ще има възможност да поиска освобождаването от това имущество или прехвърлянето му под доверително управление. Еврокомисарите следва да променят своите заявления в началото на всяка година.\r\n\t \n\n\r\n\tЕврокомисарите трябва да пътуват по най-евтиния начин. На всеки два месеца ще бъдат представяни данни за разходите за пътуване на всеки еврокомисар. За първи път подобни данни ще бъдат разпространени следващия месец.\r\n\t \r\n\tПрилагането на новите правила ще бъде подпомагано от новата независима етична комисия, която ще може да предоставя съвети и да отправя препоръки. В случай на нарушаване на правилата, което не изисква отнасянето на въпроса до Съда на ЕС, ЕК може да наложи порицание и да го оповести.\r\n\t \r\n\tЗанапред еврокомисарите ще могат да участват в изборите за Европейски парламент, без да се налага да излизат в отпуск.\r\n\t \r\n\tКомисията ще представя годишни доклади за прилагането на тези правила.", "date": "2018.01.31", "title": "ЕК въведе промени в правилата за поведение на еврокомисарите"}
{"url": "http://www.mediapool.bg/trima-arestuvani-v-germaniya-za-trafik-na-migranti-ediniyat-e-balgarski-grazhdanin-news274942.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tГерманската полиция арестува в сряда трима заподозрени при операция срещу група, за която се предполага, че е вкарала нелегално най-малко 160 мигранти в Германия през последните месеци, предаде Асошиейтед прес.\r\n\t \r\n\tОперацията беше проведена в четири германски провинции. Двама заподозрени бяха арестувани в Берлин, а един - в Бад Мускау, до полската граница. Претърсени бяха седем имота.\r\n\t \r\n\tПредполага се, че заподозрените са част от група, прекарвала нелегално мигранти от Чехия и Полша, главно с камиони, в някои случаи, като ги скривала зад стоки и палети. Арестуваните хора са граждани на Турция, Полша и България.\r\n\t \r\n\tПредполагаемата контрабанда на мигранти е била извършвана от август. Мигрантите са били транспортирани главно през Балканите, а после през Чехия и Полша към Германия. Контрабандистите са искали от всеки мигрант по 8000 евро.", "date": "2018.01.31", "title": "Трима арестувани в Германия за трафик на мигранти, единият е български гражданин"}
{"url": "http://www.mediapool.bg/italiya-shte-obzhalva-v-sada-premestvaneto-na-lekarstvenata-agentsiya-na-es-v-amsterdam-news274949.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tИталианското правителство ще обжалва в Европейския съд решението на ЕС да премести агенцията си за лекарствата в Амстердам, предаде Ройтерс, като цитира правителствен източник.\r\n\t \r\n\tВчера кметът на Милано, чийто град също кандидатстваше за ново седалище на службата, заяви за радио 102,5, че е обсъдил въпроса с премиера Паоло Джентилони. \"Казах му, че е време да минем в настъпление. Няма съмнение, че така и ще стане\", каза Бепе Скала, цитиран от ДПА.\r\n\t \r\n\tРешението на Италия последва съобщението на холандското правителство, че Европейската агенция по лекарствата (ЕАЛ) ще трябва да се настани във временни помещения след преместването си от Лондон, защото седалището й в Амстердам няма да е готово.\r\n\t \r\n\tЕАЛ трябва да напусне британската столица до 30 март 2019 г. заради излизането на Великобритания от ЕС.\r\n\t \r\n\tПредложеното от холандското правителство временно решение \"не е оптимално. Ще разполагаме само с половината пространство в сравнение със сегашните ни офиси в Лондон\", каза шефът на ЕАЛ Гуидо Рази.\r\n\t \n\n\r\n\tИталианските официални лица използваха това изявление за опит да се даде нова възможност на Милано. През ноември Амстердам победи италианския град с теглене на жребий след равенство при гласуването на правителствата на ЕС, отбелязва ДПА.\r\n\t \r\n\tОфициални лица в Брюксел обаче са скептични за шансовете да се преразгледа въпросът.\r\n\t\"Решението бе взето и това е. Разбирам, че се води някаква дискусия, но не мисля, че мога да кажа нещо за нея\", каза говорителят на Европейската комисия Маргаритис Схинас.", "date": "2018.01.31", "title": "Италия ще обжалва в съда преместването на лекарствената агенция на ЕС в Амстердам"}
{"url": "http://www.mediapool.bg/tramp-podpisa-zapoved-koyato-zapazva-zatvora-guantanamo-news274947.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПрезидентът Доналд Тръмп е подписал нова изпълнителна заповед, която обявява намерението му да остави отворен американския военен затвор в Гуантанамо, съобщи Белият дом, цитиран от Асошиейтед прес.\r\n\t \r\n\tТръмп ясно показа още по време на кандидат-президентската кампания през 2016 г., че иска да държи отворен Гуантанамо и \"да го запълни с някои лоши типове\", но съобщението на Белия дом, точно преди първото обръщение на Тръмп \"За състоянието на съюза\", официално бележи обратен завой след осемгодишната политика на президента Барак Обама за затваряне на центъра за задържане.\r\n\t \r\n\tПрезидентският указ гласи, че САЩ си запазват опцията да задържат допълнителни вражески бойци в Гуантанамо, когато е необходимо. Той задължава министъра на отбраната да препоръчат критерии за решаване на съдбата на лицата, заловени от Съединените щати във въоръжени конфликти, включително изпращането им в Гуантанамо.\r\n\t \r\n\tУказът \"запазва жизненоважен инструментза защита на САЩ и американските граждани от продължаващите значителни заплахи\", заяви Белият дом. \"Задържането на врагове, пленени във въоръжен конфликт, е законен и необходим инструмент за водене на военни действия, който трябва да продължи да бъде на разположение на САЩ\".\r\n\t \r\n\tПрактически не се очаква много да се промени с новата заповед, смята бившият специален пратеник на Обама в държавния департамент за затварянето на Гуантанамо Лий Уолоски. \"Не мисля, че подписването на изпълнителна заповед променя кой знае какво. Но като символ то променя твърде много, тъй като двамата президенти преди него се опитваха да затворят Гуантанамо, защото признаха, че е в ущърб на националната ни сигурност. То потвърждава стремежа му да увековечи един символ, който силно навреди на САЩ\", каза Уолоски.", "date": "2018.01.31", "title": "Тръмп подписа заповед, която запазва затвора Гуантанамо"}
{"url": "http://www.mediapool.bg/100-000-lv-sa-izcheznali-po-patya-kam-smetkata-na-fk-bansko-news274950.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБившият шеф на третодивизионния футболен клуб \"Банско\" Йордан Баряков е обвинен за присвояване на близо 100 000 лв., които са се полагали на отбора от солидарните фондове на УЕФА. За случая говори новият изпълнителен директор на \"Банско\" Крикор Румян.\r\n\tПрез миналия сезон \"Банско\" се състезава във Втора лига. Поради тази причина на клуба се полагаха 78 000 евро от УЕФА заради успехите на българския шампион \"Лудогорец\" в Шампионската лига. Европейската футболна централа преведе на Българския футболен съюз (БФС) малко над 3 милиона евро, които да бъдат разпределени солидарно между всички български клубове заради добрите резултати на шампиона на страната.\r\n\tКрикор Румян е избран за изпълнителен директор на ФК \"Банско\" на 19 януари. Той е бил уведомен, че отборът е бил сред първите, усвоили плащането от УЕФА.\r\n\t\"Това ми прозвуча, меко казано, странно, още повече че досегашният шеф на клуба Йордан Баряков десетки пъти декларира пред мен, колегите от ръководството, кмета на Банско и дори пред Общинския съвет, че Българският футболен съюз, в частност – Професионалната футболна лига, не са превели парите. Освен това и в сметката ни не беше постъпвало нищо, така че думите му изглеждаха логични\", разказва Румян.\r\n\tПроучването му довело до разплитане на случая. Парите се превеждат от УЕФА на БФС. Футболният съюз ги превежда на Професионалната футболна лига, която трябва да ги преведе на отбори. Финансистката на Лигата Снежанка Колева изпратила на Румян документите за солидарните плащания на УЕФА, от които е видно, че преводът на ФК \"Банско\" е направен още на 22 декември. Проблемът е, че ден преди това управителят на дружеството – Йордан Баряков, е открил нова сметка на клуба в друга банка и то в Сандански.\n\n\r\n\tКрикор Румян разказва, че е уведомил за случая кмета на Банско Георги Икономов. Паралелното разследване показало, че Йордан Баряков е изтеглил парите на три пъти в присъствието на адвокат Михаил Михайлов, който е шеф на Апелативната комисия в БФС. Същият Михайлов е и член на управата на ФК \"Вихрен\" (Сандански). По една \"случайност\" новата банкова сметка на \"Банско\" е била открита в Сандански.\r\n\t\"На 25 януари в кабинета на кмета пред мен и Христина Валеюва Баряков си призна и донесе в найлонов плик едва 47 600 лв. По неговите думи около 40 000 лв. от всичките 144 830 лв. дал на Михаил Михайлов, който преди това го уверил, че \"Банско\" няма да си вземе парите от УЕФА, тъй като има задължения, но че той може да помогне срещу 25% комисионна.\r\n\tБаряков уточни, че адвокат Михайлов му е показал документ, нещо като черен списък, в който освен „Банско“ са били „Спартак“ (Плевен) и „Левски“ (Карлово) – три от четирите отбора, изпаднали в Трета лига миналата година. По думите на Баряков, Михаил Михайлов обяснявал, че \"Спартак\" (Плевен) и \"Левски\" (Карлово) имали същия проблем като нас и също нямало да си вземат парите, разказва Румян.\r\n\tСамият Баряков обяснил, че освен за \"услугата\" на Михаил Михайлов е изразходвал липсващата сума, за да изчисти плащания към футболистите от настоящия отбор и към доставчици.\r\n\t\"Това категорично обаче се разминава с всичките му приказки пред Съвета на директорите на ПФК \"Банско“ ЕАД – той упорито твърдеше, че тези плащания са оправени по-рано и че на никого не дължим нищо. На въпросите защо е действал зад гърба на клуба, Баряков отговори, че не е можел да ни каже. Наистина не зная какво да мисля. Батакът е огромен – ние няколко пъти изготвяхме бюджета, пресмятайки го със солидарните плащания от УЕФА, които, както се оказа, напразно сме чакали. Сега сме със 100 000 лв. дефицит, а това са страшно много пари не само за клуб от Трета лига“, разказва Крикор Румян.\r\n\tТой казва, че ще сезира всички възможни институции заради случая.\r\n\tЙордан Баряков беше назначен за изпълнителен директор на \"Банско\" през есента на 2014 г. Тогава фирмата \"Юлен\", която е концесионер на ски зоната, излезе от управлението и клубът стана изцяло общински.", "date": "2018.01.31", "title": "100 000 лв са \"изчезнали\" по пътя към сметката на ФК \"Банско\""}
{"url": "http://www.mediapool.bg/feisbuk-zabranyava-reklamata-na-kriptovaluti-news274923.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\r\n\r\n\tФейсбук ще забрани рекламирането на криптовалути и бинарни опции, съобщи пресслужбата на социалната мрежа на своя сайт.\r\n\t\"Въвеждаме нова политика, която забранява рекламирането на финансови продукти и услуги, свързани с подвеждащи или измамни технологии, като например двоични опции и криптовалута\", се казва в съобщението, цитирано от БГНЕС.\r\n\t\"Фейсбук\" отправи призив към потребителите да съобщават за публикации, които нарушават новите правила.", "date": "2018.01.31", "title": "Фейсбук забранява рекламата на криптовалути"}
{"url": "http://www.mediapool.bg/oon-i-nato-obedinyavat-usiliyata-si-sreshtu-seksualnoto-nasilie-news274941.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tГенералният секретар на НАТО Йенс Столтенберг и специалният пратеник на комисаря по човешките права на ООН Анджелина Жоли представиха инициативата си за общи усилия в борбата с насилието срещу жените, предаде в сряда от Брюксел БТА.\r\n\t \r\n\tГласът на Анджелина в борбата срещу сексуалното насилие и за правата на жените се чува силно, заяви Столтенберг. НАТО е военен съюз, който осигурява защита от военни заплахи, но сме и политически съюз в защита на основните ценности. Имаме отговорност да водим в защитата на правата на жените. От опит знаем, че повишаването на техните права в отбраната е не само необходимо, но и разумно, посочи генералният секретар.\r\n\t \r\n\tНасилието над жени и деца, особено сексуалното, се разраства по света и се използва като военно средство за постигането на военни цели, страдат също момчета и мъже, отбеляза Жоли.\r\n\t \r\n\tНАТО следва да поведе в тяхната защита, за да пресечем безнаказаността. Не е въпрос само да предпазим, а да оценим жените. Не може да има траен мир без равностойно участие на жените в обществото и това не може да се постигне в условията на ширеща се безнаказаност на престъпленията срещу жените и момичетата, добави тя.", "date": "2018.01.31", "title": "ООН и НАТО обединяват усилията си срещу сексуалното насилие"}
{"url": "http://www.mediapool.bg/tramp-propovyadva-satrudnichestvo-no-dali-shte-mozhe-da-go-postigne-news274951.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tВ речта си \"За състоянието на съюза\" президентът на САЩ Доналд Тръмп говореше за обединение на страната и свършване на реална работа в полза на американския народ - и сега има възможността почти веднага да превърне своите думи в дела.\r\n\t \r\n\tВ следващите няколко седмици и месеци той ще трябва да вземе поредица политически решения, които ще покажат дали е искрен в обещанието си да търси \"допирни точки\", а това може и да зададе облика на неговото по-нататъшно управление и на политическото му наследство.\r\n\t \r\n\tСлед девет месеца ще има междинни избори за частично обновяване на състава на Конгреса. Курсът, който ще избере Тръмп, може да предопредели дали републиканците ще запазят мнозинството си в Сената и Камарата на представителите или едната или двете ще преминат в ръцете на демократите - втората възможност почти сигурно ще торпилира неговата политическа програма.\n\n\r\n\t \r\n\tПрезидентът е изправен и пред крайни срокове, до изтичането на които трябва да се уреди въпросът за защитата на имигрантите, станали известни като \"дриймърите\" (\"мечтателите\"), както и този за избягването на ново спиране на работата на държавните институции заради проблемите около бюджета. Той се надява и да съумее някак си да прокара в поляризирания Конгрес законопроект за инфраструктурата.\r\n\t \r\n\tВ речта си Тръмп зададе твърд курс по отношение на имиграцията, настоявайки да се построи стена по границата с Мексико, както и за други отстъпки от демократите, въпреки че същевременно призова конгресмените от двете основни партии в САЩ да направят компромиси. \r\n\t \r\n\t\"По същество той не обяви някакви кой знае какви промени в политиката си, но по-приветливият и по-оптимистичен тон със сигурност е желана промяна\", каза за речта на Тръмп Майкъл Стийл, политически стратег в Републиканската партия. \"Сега да видим дали може да изпълни казаното.\"\r\n\t \r\n\tОткакто започна мандатът на Тръмп, последователността в приоритетите и тонът му се превърнаха в доста дискутиран въпрос. Преди година той произнесе доста положително приета реч в Конгреса, но съвсем скоро след това промени мнението си и започна да твърди, че бившият президент Барак Обама е наредил да му подслушват телефоните по време на предизборната кампания през 2016 г.\r\n\t \r\n\tДокато Тръмп се опитва да постигне успехи по вътрешнополитическите въпроси, ще бъдат внимателно следени действията му около разследването на специалния прокурор за предполагаемата руска намеса на президентските избори през 2016 г.\r\n\t \r\n\tМедийните съобщения, че миналата година Тръмп е обмислял да уволни специалния прокурор Робърт Мълър, отговарящия за разследването, привлече отново вниманието към тази тема, тегнеща над президента още от самото начало на управлението му.\r\n\t \r\n\tВсякакви действия срещу Мълър или Род Розънстайн, високопоставен служител на министерството на правосъдието, осъществяващ прекия надзор над разследването, най-вероятно ще предизвикат политическа буря.\r\n\tА всеки ден Тръмп излага на риск доброжелателността към себе си с някое странно съобщение в Туитър или избухване.\r\n\t \r\n\tТой произнесе речта си само седмица след като с нескрито задоволство обвиняваше демократите, че са си изпуснали нервите при краткото спиране на работата на държавните институции. Сега той иска от тях \"обединение\" в името на това да бъдат решени проблемите на страната.\r\n\t \r\n\tРечта беше изпълнена с възвишени призиви за поставяне на националния дълг над теснопартийните интереси, идеал, за следването на който президентите често призовават в своите речи \"За състоянието на съюза\", но рядко претворяван в реалност. \r\n\t \r\n\t\"Това е нашият нов американски момент\", каза Тръмп, добавяйки: \"Нищо не може да ни се опре, ако всички сме заедно, като един отбор, един народ и едно американско семейство\".\r\n\t \r\n\tВ началото на февруари е крайният срок за Тръмп и Конгреса да се намери решение, за да се избегне ново спиране на работата на държавните институции поради същата причина, поради която това стана и миналия месец: разходите на федералното правителство и сключването на споразумение по програмата за стотиците хиляди \"дриймъри\".\r\n\t \r\n\tНай-голямата част от речта си той посвети на имиграцията, заявявайки, че отправя \"протегната ръка\" към двете основни партии в САЩ за постигане на всеобхватно споразумение, но същевременно настоявайки то да включи завишаване на мерките за сигурност по границите и промени за ограничаване на програмите за легална миграция.\r\n\t \r\n\tТръмп също така призова Конгреса да приеме законопроект за отпускане на 1,5 трилиона долара за инфраструктура, за прокарването на който няма как да се мине без гласовете на демократите.\r\n\t \r\n\tС наближаването на междинните избори за Конгрес Тръмп е тормозен и от рейтинги на одобрение в социологическите проучвания от около 40 процента, рекордно ниски стойности на толкова ранен етап от мандата.\r\n\tВсъщност в речта си той говореше на две аудитории: на страстното ядро свои привърженици и останалата част от страната, която все още не го приема.\r\n\t \r\n\tВ съответствие с това словото на президента трябваше да излъчва твърдост по въпроси като имиграцията, търговията, външната политика и националния химн, за да успокои основния си електорат, че си остава същият хардлайнер, когото са избрали. Същевременно той включи и намигване към останалите избиратели, посочвайки, че подкрепя \"дриймърите\", възстановяването на инфраструктурата, борбата срещу наркоепидемията и реформата на системата на затворите.\r\n\t \r\n\tНай-вероятно на републиканците ще са им нужни избирателите и от двата лагера, за да запазят мнозинството си в Камарата на представителите и Сената.\r\n\t \r\n\t\"Ако можеше да произнася тази реч всеки ден до края на годината, междинните избори нямаше да са никакъв проблем\", каза Алекс Конант, бивш старши съветник на сенатора републиканец Марко Рубио.\r\n\t \r\n\tНо опитът с Тръмп показва, че той не може или няма да направи това, каза Джон Гиър, експерт от Университета \"Вандербилт\" в областта на изследванията на общественото мнение.\r\n\t \r\n\t\"Предвид очакванията той се представи добре\", заяви експертът. \"Но съобщенията му в Туитър получават същото отразяване, каквото и всяка негова друга реч, така че най-вероятно до 48 часа той ще е заличил всякакви активи, които може да е натрупал.\"\r\n\t \r\n\tПостоянното писане в Туитър може бързо да направи така, че значимостта на речта \"За състоянието на съюза\" да изчезне.\r\n\t \r\n\tНай-скорошните предшественици на Тръмп, включително Обама и Джордж Буш-син, правеха публични изявления доста по-избирателно. Сега американците чуват нещо от президента почти всеки ден, а често пъти и по цял ден.\r\n\t \r\n\tТова повече от всякога намалява обществения натиск върху изказванията на президента и засилва този върху действията му.", "date": "2018.01.31", "title": "Тръмп проповядва сътрудничество, но дали ще може да го постигне?"}
{"url": "http://www.mediapool.bg/evropredsedatelstvoto-galta-novi-50-mln-lv-news274939.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБългарското председателство на Съвета на ЕС ще глътне нови 49 млн. лв., които бяха отпуснати допълнително на заседанието на правителството в сряда.\r\n\tСредствата са за обезпечаване на председателството през 2018 г., става ясно от съобщение на правителствената пресслужба. Огромната част от сумата – 48.7 млн. лв. отиват по бюджетите на министерствата, а 0.3 млн. лв. ще бъдат насочени към общините, които имат ангажименти във връзка със събитието.\r\n\tПо-конкретно парите ще отидат за осигуряване на събитията от календара на председателството както в страната, така и в чужбина, за културната програма, за осигуряване на медийно покритие, публикации и реклама на събитията. Част от парите ще се ползват за плащания по вече сключените през 2017 г. договори с изпълнители за осигуряване на различни дейности като хотелско настаняване, храна, транспорт, превод, работа на доброволците, функциониране на акредитационната система и др.\r\n\tСпоред официлната информация до момента европредседателството би трябвало да струва общо 150 млн. лв. Няма обаче данни каква част е изразходвана до момента и дали тя не е надвишена. Знае се например, че ремонтът на НДК струва 45 млн. лв. В средата на 2016 г. бяха отпуснати други 50 млн. лв., като информацията тогава беше, че тази сума не включва ремонта на двореца на културата.", "date": "2018.01.31", "title": "Европредседателството гълта нови 50 млн. лв."}
{"url": "http://www.mediapool.bg/irina-bokova-vliza-v-upravata-na-ruski-holding-news274924.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБившият шеф на ЮНЕСКО и кандидат за генерален секретар на ООН Ирина Бокова е номинирана за член на Съвета на директорите на големия руски холдинг \"ФосАгро\". Това става ясно от съобщение, публикувано на \r\n\t“ФосАгро“ се състои от няколко дъщерни компании и е част от топ 100 на най-големите бизнес структури в Русия.\r\n\tГрупата \"Фосагро\" е най-големият европейски производител на фосфатни торове, най-големият в света производител на висок клас фосфатни скали, както и втори в света производител на амониев фосфат и диамониев фосфат.\r\n\tСобственик на групата е Андрей Гуриев, руски милиардер, станал известен напоследък с това, че купи най-скъпото имение във Великобритания, което по площ отстъпва само на Бъкингамския дворец.\r\n\tАндрей Гуриев присъства в т.н. \"Кремълски доклад\", който бе оповестен от Министерството на финансите на САЩ във вторник. В него влязоха 114 политици и 96 олигарси, за които се смята, че са натрупали богатството си или са получили власт заради връзките си с президента Владимир Путин. По тази причина неофициално този доклад е определян и като \"Списъкът Путин\". Андрей Гуриев е 26-ти по богатство в Русия по данни на \"Форбс\".\r\n\tИрина Бокова ще стане един от осемте членове на Съветана директорите на компанията на Гуриев.\r\n\t\"Надяваме се, че с гласуването на новия състав на Съвета на директорите на нашата компания ще се увеличи числото на независимите директри, което съответства на най-добрите практики и стандарти за корпоративно управление\", каза Гуриев в прессъобщението на компанията.\n\n\r\n\tИрина Бокова е работила активно с руската компания \"ФосАгро\" по времето, когато беше начело на , като е подпомагала различни нейни инициативи.", "date": "2018.01.31", "title": "Ирина Бокова влиза в управата на руски холдинг"}
{"url": "http://www.mediapool.bg/tilarsan-i-matis-prizovaha-za-krai-na-diplomaticheskiya-spor-v-zaliva-news274948.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tДържавният секретар на САЩ Рекс Тилърсън и министърът на отбраната Джим Матис призоваха за прекратяване на дипломатическия спор между Катар и другите страни от Залива по време на поредния кръг от американско-катарския диалог за сигурност.\r\n\t \r\n\tСАЩ остават също толкова загрижени, колкото и в началото, каза Тилърсън, откривайки конференцията, чиято цел е да засили политическото, икономическо и културно сътрудничество, предаде ДПА.\r\n\t \r\n\tВсички страни в спора са американски съюзници, отбелязва агенцията.\r\n\t \r\n\tТилърсън подчерта, че конфликтът има директни последици в икономическо и военно отношение за замесените страни, както и за САЩ.\r\n\t \r\n\t\"Ние сме загрижени от реториката и пропагандата, използвани в региона, които всекидневно се изливат в арабските традиционни социални медии\", подчерта той.\r\n\t \n\n\r\n\tСАЩ имат ключови военни бази в региона, включително в Катар, където е базирано Централното командване. Вашингтон отмени някои съвместни военни учения със съюзниците си в Залива заради кризата.\r\n\t \r\n\tПо думите на Матис от критично значение е \"гордите нации от Залива да се върнат към взаимната подкрепа чрез мирно решение осигуряващо разширена регионална стабилност и просперитет\".\r\n\t \r\n\tВъв встъпителното си изявление катарският външен министър Мохамед бин Абдулрахман Ал Тани наблегна на връзките между частния бизнес на Катар и САЩ, като подчерта, че те продължават да функционират \"въпреки трудните обстоятелства, пред които е изправен сега Катар\".\r\n\t \r\n\t\"Държавата Катар и нейния народ бяха незаконно и несправедливо подложени на блокада. Тази блокада спъва съвместните усилия за осигуряване на стабилността в региона\", каза той.\r\n\t \r\n\tМинистърът на отбраната Халид бин Мухамад ал Атия припомни военните отношения с Вашингтон, споменавайки плановете за разширяване на базата Ал Удейд, където е американското Централно командване, и покупката от Катар на американски изтребители Ф-15. Следващият кръг от диалога е догодина в Катар.", "date": "2018.01.31", "title": "Тилърсън и Матис призоваха за край на дипломатическия спор в Залива"}
{"url": "http://www.mediapool.bg/novata-lyubov-na-mariya-sharapova-news274925.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tТенис звездата Мария Шарапова, която наскоро се завърна на корта, след като изтече наказанието ѝ за употреба на допинг, беше уловена с нов мъж до себе си.\r\n\tНа летището в Лос Анджелис Маша е засечена с британеца Александър Джилкс, който е основател на сайта Paddle8, специализиран в продажбата на произведения на изкуството, съобщи \r\n\tДжилкс е личен приятел на принцовете Уилям и Хари. Той е посещавал престижния колеж \"Итън\" и е бившо гадже на сестрата на херцогинята на Кембридж - Пипа Мидълтън.\r\n\tВръзката на Мария и Александър все още не е потвърдена, но ако се окаже сериозно, това ще е първият официален романс на тенис звездата след раздялата ѝ с най-добрия български тенисист Григор Димитров.\r\n\tДжилкс се разведе през 2016 г. с първата си голяма любов - дизайнерката Миша Нону. Твърди се, че тя пък е близка приятелка с Мегън Маркъл.", "date": "2018.01.31", "title": "Новата любов на Мария Шарапова"}
{"url": "http://www.mediapool.bg/sled-godina-na-vrazhdi-tramp-prizova-za-edinstvo-i-satrudnichestvo-news274926.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПрезидентът Доналд Тръмп призова всички американци и по-специално републиканците и демократите към единство. Тази вечер аз призовавам всички нас да загърбим разногласията си, да потърсим допирна точка и да съберем единството, което ни е нужно, за да изпълним волята на хората, които са ни избрали, за да им служим, заяви в първата си реч \"За състоянието на съюза\" Тръмп, цитиран от Ройтерс.\r\n\tНеговото първо обръщение продължи точно час и 20 минути, предаде Асошиейтед прес. Според проекта \"Американско президентство\" това прави речта на Тръмп една от най-дългите послания \"За състоянието на съюза\" в съвременната история. Финалната реч на Бил Клинтън \"За състоянието на съюза\" през януари 2000 година продължи само малко по-дълго от тази на Тръмп - час и 28 минути.\r\n\tПреди да произнесе речта си \"За състоянието на съюза\" на традиционната вечеря с телевизионни журналисти Тръмп каза, че би било \"велико постижение\", ако неговото президентство успее да обедини страната. По думите му \"много години\" е имало огромно разделение\". Освен това той научил, че решаването на имиграционните проблеми не е \"чисто бизнес въпрос\".\r\n\t\"Щеше да е лесно, ако беше така, но управлението изисква да влагаш много повече душа и сърце в решенията\". Когато си бизнесмен, няма нужда да се тревожиш за сърцето. В действителност правиш това, което е най-добро за тебе - по почти чисто финансови причини\", споделил Тръмп според медийни информации за срещата.\r\n\n\n\r\n\r\n\r\n\tТова е нашият нов американски момент, заяви по-късно той в речта си пред Конгреса. Никога не е имало по-добро време да се започне осъществяването на американската мечта. Съюзът е силен, понеже американският народ е силен, каза президентът.\r\n\tАз моля и двете партии да се обединят, за да ни дадат безопасната, бърза, сигурна, надеждна и модерна инфраструктура, от която нашата икономика има нужда и нашият народ заслужава\", каза той.\r\n\tДокато Тръмп призоваваше за двупартийно сътрудничество, доказателството за дълбокото разделение между партиите беше очевидно, отбелязва Ройтерс. Почти всички демократи спряха да ръкопляскат секунди след като президентът влезе в залата на Камарата на представителите.\r\n\tДокато половината от публиката бурно ръкопляскаше, изправяйки се на крака, по време на речта, другата половина седеше мрачна и неподвижна, в море от черно облекло, предаде Асошиейтед прес.\r\n\tПървата дама Мелания Тръмп, облечена с костюм с панталон от Диор, беше посрещната със силни аплодисменти, докато заемаше мястото си. Републиканците аплодираха с овации, когато Тръмп говореше как Америка е велика отново и за победата си с данъчната реформа, докато демократите почти не реагираха, макар че се включиха в аплодисментите при споменаването на спасителите при бедствия и военните ветерани - президентът използва историите на обикновени хора, за да илюстрира темите в посланието си.\r\n\t\r\n\t\"Оставете настрана партийните дрязги\" , призова Тръмп Конгреса по въпроса за имиграцията и поиска реформа на лотарията с визи за САЩ\r\n\tТой обвини смъртоносните вратички в системата и отворените граници, които по думите му в течение на десетилетия на наркотици и улични банди да залеят най-уязвимите общности, позволили са на милиони зле платени работници да се конкурират за работа и заплата с най-бедните американци, и още по-трагично - са стрували живота на многобройни невинни.\r\n\tСпоред Тръмп неговият план ще създаде безопасна, модерна и законна имиграционна система.\r\n\tПрезидентът предложи \"справедлив компромис\" по имиграционните реформи с надеждата да спечели подкрепа от опозиционните демократи за прокарването на законодателството през Конгреса, отбелязва ДПА. Той каза, че може да има \"път към гражданство\" за близо 1,8 милиона души, вкарани в страната незаконно като деца, но поиска в същото време \"стена на южната граница\" - едно от основните му предизборни обещания.\r\n\tТръмп призова за край на лотарията с американски визи в полза на \"имиграция, базирана на качества\" (merrit-based-immigration\") и за спиране на имиграция чрез роднинство (освен съпрузи и малолетни деца).\r\n\tТръмп определи предложението си като компромис \"по средата\", при който \"никой не получава всичко, което иска, но страната получава критично важните реформи, от които се нуждае\", но думите му предизвикаха кратък смях от демократите. Лидерът на малцинството в Камарата Нанси Пелоси се наложи с жест с протегнати ръце да прикани да замълчат свои колеги съпартиийци, които изстенаха, когато Тръмп предложи да се прекрати \"верижната имиграция\". За демократите изразът е обиден, понеже според тях дискредитира една система за имиграция, центрирана около семейството.\r\n\t\r\n\tТръмп използва първата си реч \"За състоянието на съюза\", за да си припише заслугата за икономическите успехи на САЩ, предаде Ройтерс. От изборите ние създадохме 2,4 милиона работни места, включително 200 000 само в индустриалното производство. След години на стагнация на заплатите, най-сетне виждаме повишаващи се възнаграждения, каза Тръмп. По думите му фондовият пазар \"чупи рекорд след рекорд\".\r\n\tТой обеща освен това, че от другия месец милиони американци ще започнат да носят вкъщи още по-високи заплати, благодарение на масовите данъчни съкращения, които той подписа като закон в края на 2017 година.\r\n\tПрезидентът призова за компромис между републиканци и демократи, който да позволи Конгресът да приеме законопроекта за генерирането на най-малко 1,5 трилиона долара за модернизиране на пътищата, мостовете и други инфраструктурни проекти. По думите му всеки федерален долар трябва да бъде управляван чрез партньорство със щатските и местните власти, привличайки и инвестиции от частния сектор, където е уместно.\r\n\t\r\n\tСтраните съперници на САЩ, като Китай и Русия, застрашават нашите интереси, нашата икономика и нашите ценности, заяви американският президент пред двете камари на американския Конгрес. И предупреди, че пред такива страни проявата на слабост е най-сигурният път към конфликта.\r\n\tЗа да се гарантира мощта на Вашингтон, американският президент поиска от Конгреса да гласува необходимите кредити за американската армия, по-специално за модернизирането и възстановяването на американския ядрен арсенал, за да стане той по-силен и по-мощен, така че да разубеждава всякаква агресия.\r\n\tПо отношение на Северна Корея Тръмп предупреди да не се правят отстъпки към тази страна. Той обеща да не повтаря грешките на предишните администрации, които са \"ни поставили в тази много опасна ситуация\". \"Опасният стремеж за сдобиване с ракети с ядрен боен заряд от страна на Северна Корея може много скоро да заплаши нашата територия. Ние водим кампания за максимален натиск, за да избегнем подобно нещо да се случи\", каза Тръмп.\r\n\tПо отношение на Иран Тръмп каза, че Америка е на страната на иранския народ в смелата му борба за свобода. \"Когато иранският народ се вдигна срещу престъпленията на своята корумпирана диктатура, аз не запазих мълчание\", припомни Тръмп и призова Конгреса да разреши фундаменталните проблеми на катастрофалното, по думите му, споразумение за иранската ядрена програма.\r\n\tГоворейки за ядрените оръжия, Тръмп призна, че все още не може да се говори за едно бъдеще, което да е свободно от ядрено оръжие, но той каза, че може би някой ден ще настъпи един магически момент, в който страните по света ще се обединят, за да елиминират ядрените си оръжия, предадоха световните агенции. \"За жалост ние все още не сме достигнали този момент\", допълни той.\r\n\tАмериканският президент обеща да защитава американската интелектуална собственост, без да назовава в тази насока Китай, който е обвиняван от американската администрация в търговски злоупотреби, отбелязва Ройтерс.\r\n\tОчакваше се Тръмп да отправи строго предупреждение към страните с нечестни търговски практики, в това число и кражбата на интелектуална собственост. Вместо това изявленията на Тръмп, посветени на търговията, се съдържаха само в три реда. В тях той повтори, че е необходимо да има честна и реципрочна търговия, но не навлезе в подробности.", "date": "2018.01.31", "title": "След година на вражди, Тръмп призова за единство и сътрудничество"}
{"url": "http://www.mediapool.bg/za-parvi-pat-ot-152-godini-shte-ima-sinya-karvava-super-luna-news274927.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tВ последния ден на януари ще има космическо явление, което не се е случвало от 152 години. В сряда едновременно ще има пълно лунно затъмнение, Супер Луна и т.нар. Синя Луна. Учените от НАСА кръстиха явлението “Синя кървава Супер Луна“.\r\n\tКосмическият спектакъл ще може да се наблюдава от Тихоокеанският регион.Цялото явление отначало докрай ще може да се види само от Аляска, Хавай и Северозападна Канада.\r\n\tЛуната ще е “синя“, защото така се нарича второто пълнолуние за месеца. Първото беше на 1 януари, когато имаше и Супер Луна. Повечето години имат 12 пълнолуния, появяващи се по веднъж на всеки месец, но в някои години се появяват по две пълнолуния в един месец - именно тогава явлението се нарича Синя Луна.\r\n\tВ същото време Луната ще е в най-близката си точка до планетата на по-малко от 364 хил. километра. Тя ще е с 14% по-ярка и 30% по-голяма. Това явление се казва Супер Луна.\r\n\tДвете явления съвпадат и с пълно лунно затъмнение, заради което Луната се нарича “кървава“. Тя ще има ярък червен цвят. Продължителността на пълната фаза на затъмнението е 77 минути, а цялото явление ще трае три часа и половина.\n\n\r\n\tСледващото съчетание на Синя и “кървава“Луна ще е през 2028 г.", "date": "2018.01.31", "title": "За първи път от 152 години ще има \"Синя кървава Супер Луна\""}
{"url": "http://www.mediapool.bg/vlastite-v-polsha-zabraniha-na-magazinite-da-rabotyat-v-nedelya-news274928.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПрезидентът на Полша Анджей Дуда подписа закон, с който се забранява магазините да работят в неделя, съобщи “Дневник“. Основната му цел е поляците да проявят солидарност към съотечествениците си от търговския сектор и да им дадат възможност да прекарат почивния ден със семействата си.\r\n\tВ сектора са заети 1.2 милиона души. В рамките на закона са допуснати изключения за интернет магазини, аптеки, магазините по бензиностанциите (до 150 кв м.) и пунктовете при хлебопекарни и хлебозаводи.\r\n\tПо собствено желание ще могат да работят собствениците на малки семейни магазини, но не и тези, в които има наети служители. Супермаркетите ще бъдат затворени. Освен това се въвежда ограничение и в работното време в дните преди Рождество и в съботата преди Великден - тогава търговията ще продължава най-много до 14 часа.\r\n\tЗаконът ще влезе в сила поетапно. През тази година забраната влиза в сила от 1 март и ще действа две недели в месеца. През 2019 г. няма да се работи три недели, а през 2020 г. неработни ще станат всички неделни дни.", "date": "2018.01.31", "title": "Властите в Полша забраниха на магазините да работят в неделя"}
{"url": "http://www.mediapool.bg/radan-kanev-shishi-pozhela-lavcheta-i-premierat-se-namesi-news274929.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПремиерът Бойко Борисов сам се постави в това положение всичко да зависи от него, коментира в сряда бившият лидер на ДСБ Радан Кънев пред бТВ по повод намесата на премиера в казуса с лъвчетата от разградския зоопарк.\r\n\t“Депутатите да не са депутати, а да са машини са гласуване, които той командва. Министрите да не са министри, а да са слуги, на които той заповядва. Не може премиерът да се занимава с лъвчета. Всичката Мара втасала, премиерът трябва да реши проблема, защото неговият приятел Шиши е решил да става татко на лъвчета против закона”, коментира Кънев.\r\n\tПо думите му това са елементарни, протоколни процеси в едно общество, които трябва да се решават на ниско институционално ниво.\r\n\t“Не може всичко да се качва в един човек, всеки лев да е при него, всеки инструмент на властта да е при него и после той да се оплаква, че хората протестират”, допълни бившият партиен лидер.\r\n\tСпоред него институционалният ред е разграден и всичко е съсредоточено в едни ръце и съответно всички протестират на едно място. При това положение най-нормалното в една демократична свободна държава е да има протести всеки ден.\n\n\r\n\t“Тази реакция на Борисов показва колко е рехава всъщност прочутата стабилност, цялата власт”, отбеляза Радан Кънев.\r\n\t“България е парламентарна република, в която парламентът няма власт в ръцете си, което е много тревожно. Това разклаща цялата стабилност на обществото, води до резултат, при който властта е видимо много стабилна, но никой друг не се чувства стабилен и сигурен”, каза той.\r\n\tПо думите му българите сме катастрофирали в сигурността си на битово ниво.\r\n\t“Властта даде възможност частният охранителен бизнес да влезе в населените места вместо полицията. Това е неимоверен скандал, после се чудят защо Германия категорично не ни пуска в Шенген. Няма в Шенген, няма в Европа частни охранители, които заместват полицията”, заяви Кънев. Той напомни за разпада на българската авиация и за процеса по разграждане на Българската армия.\r\n\t“Дебатът в българското общество се водеше от чичовци от Държавна сигурност, леко пияни ченгета над средна възраст, всичките мъже с вид да си побийват жените, с извинение. Точно така изглеждат и така реагират”, каза Кънев за дебата за Истанбулската конвенция.\r\n\t“За Истанбулската конвенция няма автентичен, културен и спокоен дебат, а вместо това има политически заклинания и анатеми. Защо слушаме популистите, а не жените?”, попита той.\r\n\tНа въпрос дали наистина има усещане за коруция, или това са само медийни внушения, Кънев отговори, като даде конкретен пример.\r\n\t\"Над 120 милиона има България за три центъра за върхови постижения по оперативна програма “Наука и образование за интелигентен растеж”. Една четвърт от тези пари са дадени за ремонт на банята в “Овча купел”. На нас ще ни се смеят гаргите от Банкок до Ванкувър. В цял свят хората се занимават с наука и знаят, че не се ремонтира турска баня с пари за върхови постижения в науката, защото от тези 30 милиона 15 ще отидат за плочки”, каза той и допълни, че целта е парите да се откраднат.", "date": "2018.01.31", "title": "Радан Кънев: Шиши пожела лъвчета и премиерът се намеси"}
{"url": "http://www.mediapool.bg/shefat-na-nso-podade-ostavka-i-zaminava-za-sankt-peterburg-news274932.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tДиректорът на Националната служба за охрана (НСО) генерал Ангел Антонов подаде оставка, след като военната прокуратура  за нередности в службата, но ще бъде компенсиран с консулски пост в Санкт Петербург. \r\n\tОставката му вече е приета от правителството и предстои той да бъде освободен с указ на президента и изпратен на новия си пост. \r\n\tПо неофициална информация Антонов не се ползваше с пълното доверие на президента Румен Радев и освобождаването му идва само седмица, след като държавният глава отказа да коментира възможните злоупотреби в службата, , че вече няма реални правомощия да налага контрол на случващото се в нея.\r\n\t\"Много ми е обидно от обвиненията, които ме заляха в последните месеци\", коментира лаконично пред бТВ ген. Ангел Антонов.\r\n\tОсвобождаването на шефа в НСО минава през сложна процедура, която изисква  съгласуване между премиера и държавния глава. В последните години практиката е подобни рокади в службите да бъдат придружавани с компенсация за \"потърпевшите\" - дипломатически пост, която се спазва и в момента.\n\n\r\n\tПремиерът Бойко Борисов още през 2012 година представи разбирането си, че е \"правилно такива хора да бъдат поставяни известно време на държавна работа, за да могат през това време тайните, които знаят, простичко казано - да ги забравят\".\r\n\tАнтонов, който има дългогодишна кариера в МВР, бе назначен от президента Росен Плевнелиев по предложение на правителството през 2014 година и от месеци се говори, че Радев иска смяната му. \r\n\tОт БСП миналата година призоваха Радев да направи ревизия на службата, но все още не е публично известно дали такава ревизия е проведена.\r\n\tПрез годините НСО е , но досега няма управляващи, които да са показали политическа воля за реални реформи в службата, която подлежи на много ограничен контрол и разполага със значителен бюджет.\r\n\t\r\n\tДосега нито президентът, под чиято шапка е НСО, нито прокуратурата са коментирали официално каква точно е проверката в службата. Тя бе осветена от в. \"Труд\", който съобщи, че е по сигнали срещу Антонов, в които се твърди, че той е ловувал в ловното стопанство \"Кричим\", а излетите му там са били маскирани като командировки.\r\n\tИмало и нарушения в автопарка – роднина на Антонов карал автомобил, предоставен на НСО за тест драйв.\r\n\tОще около назначението на Ангел Антонов имаше скандал поради , че той не отговаря на изискванията за генералски чин. Тогава от президентството определиха тези твърдения като \"внушения, които не отговарят на истината и са плод на манипулативно тълкуване на нормативната база\".\r\n\tАнгел Антонов бе главен комисар в МВР, като според правителството този чин съгласно Закона за резерва на въоръжените сили съответства на военното звание \"генерал-лейтенант”. Висшите офицерски звания обаче се издават с президентски указ.\r\n\tАнгел Антонов е бивш директор на две главни дирекции в МВР по времето на ГЕРБ. Антонов бе близък до бившия вътрешен министър Цветан Цветанов и бе назначен през 2010 година за шеф на ”Криминална полиция”.\r\n\t\r\n\tПрезидентът Румен Радев обясни миналата седмица, че с последните законови промени службата от , е станала служба да назначава началника след съгласуване с Министерски съвет, да утвърждава щата и да удостоява с висше офицерско звание.\r\n\tА реалният контрол по закон се осъществява от постоянна комисия в парламента.\r\n\t“Така че към момента началникът на НСО по закон няма пряк началник\", каза Радев.\r\n\tПреди два дни обаче бившият военен министър и експерт в сектора за сигурност Бойко Ноев , че по закон НСО е еднолично подчинена на президента и той има всички необходими лостове за влияние и контрол над нея, както и че носи отговорността за всичко което се случва под нейния похлупак.\r\n\t\"Президентът твърди, че няма такива лостове, но това изглежда повече като бягане от отговорност. Да, вярно е, че има някои двусмислени текстове в закона, но ако това чак толкова пречи да изпълнява задълженията си, той отдавна трябваше да поиска тълкуване от Конституционния съд. Като се имат предвид огромните пълномощия на НСО, тази специална служба нито ден не трябва да виси в правен вакуум, без подчиненост и контрол. Не може институциите да си прехвърлят отговорността за нея като горещ картоф\", посочи Ноев.\r\n\t\r\n\tСлед като дълги години НСО работеше без закон и това позволяваше безпардонно поведение на служителите й, през 2015 парламентът най-накрая извади службата от правния вакуум. Но не и от \"зоната на здрача\".\r\n\tЗаконът не само не реформира службата, но узакони някои от най-спорните й практики.\r\n\tСлед приемането на устройствения закон Националната служба за охрана подготви проект на правилника за прилагането му и публикува Етичен кодекс на служителите си.\r\n\tТова нормативно творчество окончателно легитимира крайната секретност и отсъствието на адекватен контрол, съчетани с привилегии, които превръщат НСО в съвременно издание на социалистическия й предшественик \"Управление безопасност и охрана\" (УБО).", "date": "2018.01.31", "title": "Шефът на НСО подаде оставка и заминава за Санкт Петербург"}
{"url": "http://www.mediapool.bg/kabinetat-predlaga-ventsislav-mutafchiyski-da-oglavi-za-postoyanno-vma-news274933.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПравителството предлага на президента да издаде указ за назначаването на полк. проф. д-р Венцислав Мутафчийски за началник на Военномедицинска академия и главен лекар на Въоръжените сили.\r\n\tМутафчийски и в момента оглавява ВМА, след като през май миналата година беше назначен за временно изпълняващ директор на болницата на мястото на проф. Николай Петров, който оглави здравното министерство.\r\n\tСега правителството предлага Мутафчийски да бъде удостоен и със званието “бригаден генерал“.\r\n\tПреди да оглави временно ВМА Мутафчийски бе заместник-началник на болницата по диагностично-лечебната дейност и началник на Клиника по едноскопска, еднокринна хирургия и колопроктология. Бил е дългогодишен национален консултант по хирургия.", "date": "2018.01.31", "title": "Кабинетът предлага Венцислав Мутафчийски да оглави за постоянно ВМА"}
{"url": "http://www.mediapool.bg/denyat-zapochva-s-prostotiya-s-brutalnost-iagresiya-news274934.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\t\r\n\tСигурно са ви досадили сексуалните фантазии на разни чичковци и лелки, които си представят, че социалната роля на пола е нещо като еротичните сюжети в порно-клиповете – хайде сега ти да си мъж, а аз жена с изкуствен член. Предлагам да поговорим за насилието, което пропуснахме заради целия този джендър-джангър.\r\n\tПускам телевизора. Разправят ми за някакви изроди, които биели деца с увреждания, та даже се снимали. Жена в Троян намушкана двайсет и няколко пъти; друга почина, след като се самозапали заради скандал с мъжа си. В София разстреляха посред бял ден бизнесмен, размишлявахме дълго и около касапницата в Нови Искър.\r\n\tНяма спасение и в международните новини: семейство в Калифорния държало тринайсетте си деца оковани с вериги, миротворци от корпуса на ООН изнасилвали деца. Форматираме диска, рестартираме и пак: пребит лекар, бебе, изхвърлено на боклука…\r\n\t\n\n\r\n\tПарадоксът е в това, че всъщност престъпността намалява – днес в Европа има поне 50 пъти по-малко убийства, отколкото през 14 век. В България пикът на държавния разпад от 1994 е белязан от мрачния рекорд с почти 500 отнети животи; през 2016 те са вече само 155. Развитието на цивилизацията умиротворява нравите.\r\n\tПублични изтезания като разпъване на кръст или набиване на кол са немислими; днешният патер фамилиас няма право да убива децата си като римския, а засегнатият на чест мъжкар не може просто така да обяви дуел на опонента си.\r\n\tКазармата от времето на соца беше пълна с бой и извращения. По-приятен е споменът ми за началното училище, където другарката ни наказваше, като ни налагаше с дървената показалка по ръцете.\r\n\tЗа големи провинения се стоеше на колене в ъгъла върху черупки от орехи. Днес не само учителката, но и родителят би си изпатил, ако се разчуе, че прилага подобна педагогика.\r\n\tОткъде тогава идва това усещане за нетърпимо насилие? Основна заслуга има медийната сцена, чрез която съпреживяваме унижението и мъките на далечни човешки същества. Скоро дори невролозите доказаха, че емпатията е биологически обусловена – невроните ни реагират по еднакъв начин на това, което се случва на нас самите, и на онова, което преживява другият човек.\r\n\tИ понеже въпросните други хора са вече към 7.6 милиарда, ние сме бомбардирани с невиждан поток от страдания – наместо да живеем с убийството в наше село, се вживяваме в ужасите на цялата планета. Впрочем, затова и машинката на много хора прегаря. Затова и си изработват социопатска защита срещу съчувствието – тия са черни, ония са си го заслужили, а аз в крайна сметка съм най-голямата жертва от всички.\r\n\tНо работата не е просто в оптическата илюзия, при която мислим, че става все по-зле, тъй като виждаме все повече. Съвременният човек просто е по-нетърпим към насилието – не само защото има по-изострено чувство за собствените права, но и защото по-силно съчувства на другите страдащи същества. Кой от дядовците ни си е представял, че днес могат да те арестуват, задето си пребил собственото си куче?\r\n\tНетърпимо е станало да гледаме как насилват по-слаби от нас. Но не защото си представяме, че това може да сполети и нас. Нетърпимата мисъл е, че можем да сме на мястото на насилника. Дали е от монотеистките религии, дали от Просвещението, дали сме поумнели след идеологическите трагедии на 20 век – не знам, но никога досега в историята не е имало такава непримиримост към насилието. Знаем, че то намалява и едновременно с това става все по-неприемливо.\r\n\tПрогресът на човечеството сякаш прави настоящето нереално: ако вярваме, че днешното зло няма да го има утре, то става още по-трудно за понасяне. Все по-трудно ще ни е да приемем, че хармонията на нашия свят е построена върху „сълзите на едно невинно дете“, особено ако го показват по медиите.\r\n\t\r\n\tВ насилието, разбира се, има индивидуална патология, която обаче често се отключва и под влиянието на културни фактори. Вземете темата за традицията, която в България въздигат в култ и училището, и културната политика. Ако някой принуждава дъщеря си да слага забрадка, това също е традиция, нали?\r\n\tВъв Франция всяка година има процеси срещу анимистки, които правят клитеротомия на момичета и така непоправимо увреждат сексуалността им; в Германия периодично чуваме за убийства на честта, при които баща или брат наказват непокорната девойка, решила да се омъжи по собствена воля.\r\n\tВ България пък и до днес в провинцията е прието жената да стои диван чапраз и да принася на мъжете – ако се забави със салатката, може и да си изяде шамара (както разбрахме, 25% от населението не смята този изконен жест за насилие). Дали пък да не преосмислим малко култа към традицията, да потърсим нещо хубаво и в модерните неща?\r\n\tМоделите за подражание, които предлагаме на младите хора, също заслужават размисъл. Светът ни днес е населен с безжалостни отмъстители, с полицаи, които действат извън закона, с цинични дами, които инструментализират чара си, за да постигнат своето, с егоисти, със самотници.\r\n\tПребройте само колко серийни убийства на вечер гледаме в сериалите, колко психопати, колко невиждани мъчения. Не можем да повлияем на глобалната популярна култура, можем обаче да противодействаме с алтернативни образци. Балканската версия на красавицата и звяра са силиконовата чалга-девойка и дебеловратият бизнесмен с голямата кола.\r\n\tАко девойката бъде приучавана да бъде безмозъчна кукла, която си търси купувач, нали знаем, че ще ѝ се случват и не дотам приятни неща, когато не слуша? Младежът пък научава от малък, че чувства, разбиране, кавалерство – всичко това са недостойни неща. Истинският мъж бие или плаща. Не призовавам към цензура, разбира се. Всеки има право на свой вкус, но ако обществото направи усилие, би могло да даде и друга версия за идентификация.\r\n\t\r\n\tНай-лошото днес обаче е растящата езикова агресия – казвам най, защото ни просмуква, без да се усетим. Бруталност, простотия, самохвалство – това вече е станало културна норма. Тръмп нарича африканските страни \"лайняни дупки\", алтернативно-десните му последователи в България обявяват опонентите си за хлебарки, а в социалните мрежи основният артистичен талант е да намериш начин да обидиш някого, заобикаляйки автоматичната цензура на машината. И всички се борят срещу пустата политическа коректност, която така и не дочакахме в България.\r\n\tМежду словесната агресия и пристъпването към действия разстоянието не е голямо – обиждам някого, за да го заболи, удрям го, за да го обидя. Затова внезапното отприщване на словесна агресия през последните няколко години е много лош знак. Защото колкото и да се самоубеждаваме в прогреса на човечеството, в историята той нерядко е правил и обратен завой.", "date": "2018.01.31", "title": "Денят започва с простотия. С бруталност и агресия"}
{"url": "http://www.mediapool.bg/roditeli-vnesoha-nov-signal-za-priem-po-vtoriya-nachin-v-sofiyska-detska-gradina-news274930.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tРодители внесоха в сряда сутринта в Столичната община сигнал за 98 нарушения на директора на Втора детска градина \"Звънче \", съобщи БНТ.\r\n\tНарушенията са засечени през последните два месеца. От общо 372 деца повече от половината са приети по \"втория начин \", т.е чрез протоколи от лекарски комисии, ТЕЛК или работна група. Родителите искат да бъде проверено дали има необходимите документи за всеки отделен случай, които да доказват, че децата са хронично болни или са със специални образователни потребности.\r\n\t\"Тези деца се вкарват по усмотрение на директора. Директорът, ако реши, може да го вкара, ако реши, може да не го вкара и това е един начин директорът да подбира кои деца да влязат в детската градина\", коментира Васил Николов, председател на Националния инициативен комитет за качествена и иновативна образователна система.\r\n\tПо думите му някои деца биват записвани, започват да посещават детската градина и в същото време стоят в системата за класиране в детска градина.\r\n\t\"Те участват в класиране, заемат място в това класиране, класират се заедно с други деца и, ако се класират, в последствие биват записани в системата\", каза Николов и определи това като “машинация“.\n\n\r\n\tРодителите настояват за проверка от общината, както и да бъде включен техен представител като граждански контрол по време на проверката.\r\n\tСтоличната община още не може да потуши скандала с разкритията на директорката на общинската детска градина в Горна баня Мариана Иванова за нерегламентиран прием на деца. Тя обяви, че върху нея е оказван натиск от общински служители за допълнителен прием. Публичните й разкрития засилиха съмнения, че подобни практики има в много детски градини в столицата.\r\n\tИванова разкри, че е получавала текстови съобщения от експерти на Столична община и лично от кмета на район \"Овча Купел\" за допълнителен прием на деца. Тя започна да говори, след като бе уволнена от директорската позиция.", "date": "2018.01.31", "title": "Родители внесоха нов сигнал за прием по \"втория начин\" в софийска детска градина"}
{"url": "http://www.mediapool.bg/dzhipita-iskat-povishenie-na-taksite-i-redovni-plashtaniya-za-da-ne-bankrutirat-news274931.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\r\n\tЛични лекари настояват за повишение на потребителската такса, която пациентите плащат при всяко посещение, както и да получават редовно сумите за пенсионерските прегледи, които са субсидирани от държавата. От началото на годината, когато назря напрежение заради забавеното изплащане на разликата в потребителската такса на пенсионерите за месеците септември, октомври и ноември 2017 година, в средите на семейните лекари отново се заговори за увеличение на потребителската такса.\r\n\tВ момента тя е 2.90 лева и 1 лев за пенсионерите, като разликата за възрастните хора се доплаща от държавата през здравната каса. Децата и хората с ТЕЛК-решения за намалена работоспособност са освободени от такса.\r\n\tПреди дни от Сдружението на общопрактикуващите лекари в Пловдив поискаха таксата да се увеличи на 5.10 лева, така че да е обвързана с размера на минималната работна заплата, както беше допреди няколко години.\r\n\t“Не сме съгласни, когато трябва да се върши някаква социална дейност, тя да е за сметка на лекарския труд“, коментира в сряда пред бТВ д-р Николай Брънзалов от Национално сдружение на общопрактикуващите лекари.\n\n\r\n\tТой отрече искането за повишение на таксата на 5.10 да е официално искане на съсловната организация, но посочи, че увеличение е необходимо и минималната заплата трябва да служи като индикатор.\r\n\t“За всички, които не заплащат пълната такса, държавата чрез здравната каса дължи разликата до 2.90 лв. в момента на личните лекари. Превеждането на парите обаче става по тромава процедура, която отнема около 4 месеца“, обясни д-р Брънзалов.\r\n\tАз не бих взел пари от много хора, но това е моята лична воля и тя не освобождава държавата от нейните задължения, посочи той.\r\n\tТой припомни, че личните лекари обзавеждат сами кабинетите си, плащат наем и консумативи, както и на наети от тях други служители като медицински сестри.\r\n\tОсвен потребителската такса за всеки преглед обаче личните лекари получават всеки месец по 1.20 лева за всеки записан пациент в листата си. В пациентската листа на един общопрактикуващ лекар има средно по около 1000-1500 пациенти, но има и такива с по над 3 000 души.\r\n\tБрънзалов обаче коментира, че педиатрите, например, които не получават потребителска такса за децата, положението е особено тежко, защото след като са прегледали множество пациенти за деня, накрая си тръгвали с празни джобове. За прегледите на децата обаче педиатрите получават пари по програмата на НЗОК “Майчино и детско здравеопазване“.\r\n\tБрънзалов заяви, че лошото заплащане прави педиатрията особено непривлекателна специалност за младите лекари.\r\n\tСредната възраст на личните лекари в момента е 58 г., като има и такива, които продължават да работят и след навършването на пенсионна възраст.\r\n\tВ отговор на въпрос той обяви, че личните лекари не искат да правят протести, а да бъдат чути.", "date": "2018.01.31", "title": "Джипита искат повишение на таксите и редовни плащания, за да не банкрутират"}
{"url": "http://www.mediapool.bg/sled-razmiritsite-iran-iska-da-ustanovi-kontrol-chrez-halal-internet-news274936.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПо ирония неотдавнашното избухване на протести в Иран, разпространило се бързо от град на град, бе подхранено с кислород от самото теократичното правителство на страната. През последните четири години властите насърчаваха широкото използване на интернет и позволяваха на доставчиците да предлагат мрежи от трето и четвърто поколение, което от своя страна предизвика масова експанзия в използването на смартфони.\r\n\t \r\n\tПрез 2014 г. около два милиона иранци имаха смартфони; днес те възлизат на 48 милиона. Това означава, че близо половината от населението има в джобовете си устройство, което може да предава изображения и видеоклипове по целия свят и да обменя информация далеч от контрола и цензурата на държавата. \r\n\t \r\n\tПравителството потуши протестите отчасти чрез спиране на кислорода - блокира приложението за кодирани съобщения \"Телеграм\", което протестиращите използваха за комуникация. Но това блокиране беше само временно. Хората от бизнеса бързо се оплакаха за затварянето на каналите в \"Телеграм\", които те използваха за рекламиране и продажба на своите стоки. \n\n\r\n\t \r\n\tДокато Ислямската република наближава 40-ата годишнина от революцията, довела я на власт, тя се опитва да пожъне ползите от един необходим инструмент за съвременния живот, но като държи под строг контрол как го използват иранците и каква информация получават. Решението на Техеран е да установи контрол върху киберпространството, като създаде \"халал нет\" - изцяло контролирана на място версия на интернет. \r\n\t \r\n\t\"Ислямската република не е черно-бяла. Тя демонстрира безброй противоречия и според мен нейната политика за интернет е един от прекрасните примери за тези противоречия\", казва Санам Вакил, сътрудник в \"Чатъм хаус\", който изследва Иран. \r\n\t \r\n\tСлед ислямската революция през 1979 г. правителството упражнява здрав контрол върху информацията. Обаче интернет заплашва този контрол. По време на протестите в Иран през 2009 г. заради спорното преизбиране на твърдолинейния президент Махмуд Ахмадинеджад зараждащите се социални медии разпространиха вестта за тези събития сред иранците и пратиха на света видеоклипове със застрелването на 26-годишната Неда Ага Солтан. \r\n\t \r\n\tСлед тези вълнения Иран забрани \"Фейсбук\", \"Туитър\" и други сайтове като \"ЮТюб\", които вече бяха блокирани. Това накара мнозина иранци да използват виртуални частни мрежи (virtual private networks - VPN), за да заобиколят блокировката. \r\n\t \r\n\tПолитиката на президента Хасан Рохани, относително умерен сред управляващия клерикален елит, позволи разпространяването на смартфоните, след като дойде на власт през 2014 г. Целта на Рохани бе да осигури инструмент за търговия, докато той се опитваше да възстанови страдащата икономика. Даже и след приключването на последните протести той твърдеше, че е невъзможно да бъдат спрени хората да ползват интернет. \"Ако искате киберпространството да бъде полезно за нашето общество, намерете решение как да го използвате за популяризиране на културата, вместо да го блокирате\", каза той. \r\n\t \r\n\tИдеята на Иран да създаде свой \"халал\", тоест \"позволен\" интернет се появи за пръв път през 2011 г. вследствие на протестите от 2009 г. Тя се разви до това, което е известно под името \"Национална информационна мрежа\". \r\n\t \r\n\tМрежата обхваща около 500 одобрени от правителството национални уебсайтове, които се зареждат доста по-бързо от базираните в чужбина, които умишлено са забавени, сочи публикуван наскоро доклад на \"Кампанията за права на човека в Иран\". Доставчиците на услуги предлагат на клиентите си по-евтини пакети с достъп само до национални сайтове. Резултатите от търсенията са само в рамките на мрежата, което позволява на властите да цензурират намереното от потребителите. \r\n\t \r\n\tЕдин от основните дизайнери на мрежата е компанията \"Иран телекомюникейшън\", притежавана от доверени лица на могъщата Революционна гвардия. Мрежата донякъде напомня на китайската \"Велика защитна стена\" /Great Firewall/, която блокира достъпа до хиляди уебсайтове. Китайските потребители на интернет също установяват, че достъпът до уебсайтове извън страната е по-бавен. \r\n\t \r\n\t\"Постиженията на Иран в задушаване на достъпа до опозиционно съдържание по време на повечето протести напоследък, показват, че Иран твърдо върви по петите на Китай, що се отнася до контрола върху информацията\", писа на 17 януари частната разузнавателна компания \"Стратфор\" от САЩ. А хардлайнерите настояват Иран да бъде изваден изцяло от интернет и да си създаде свой собствен. \r\n\t \r\n\tМеждувременно администрацията на Тръмп се опитва да намери начин да разшири достъпа на иранците до интернет. Официални представители са се срещали с \"Гугъл\", \"Фейсбук\", \"Туитър\" и други технологични компании, за да ги попитат какво още могат да направят, за да помогнат на хората в Иран и други авторитарно управлявани страни да комуникират свободно. \r\n\t \r\n\tНо поради опасения да не нарушат санкциите на САЩ компаниите стават предпазливи. \"Епъл\" и \"Гугъл\" затвориха за ирански потребители своите онлайн магазини. Други компании не позволяват услугите им да се ползват в Иран. Това пречи на иранците да се сдобият с приложения за криптирана комуникация или VPN. Компаниите останаха неохотни даже когато администрацията на Тръмп пусна в обращение възможността за облекчаване на санкциите или предоставяне на изключения, казаха официални лица, пожелали анонимност, защото не са упълномощени за обсъждат тези разговори. \r\n\t \r\n\tТака че остава въпросът дали иранците ще имат достъп до отворен интернет, ако гневът им заради икономиката отново избухне наново до протести, както мнозина предричат, че ще се случи. Организации като вашингтонския \"Съюз на иранските американци по обществени въпроси\" и други призоваха САЩ да изготви специален наръчник за онлайн фирмите, за да може иранците да имат достъп до приложения и услуги. \r\n\t \r\n\t\"Това движение продължава въпреки преследванията от страна на твърдолинейни елементи\", казва Морад Горбан от Съюза на американските иранци.", "date": "2018.01.31", "title": "След размириците Иран иска да установи контрол чрез \"халал\" интернет"}
{"url": "http://www.mediapool.bg/kremalskiyat-spisak-na-tramp-uspya-da-yadosa-i-vashington-i-moskva-news274952.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tАдминистрацията на Тръмп прояви необичайна ловкост, успявайки да разгневи едновременно и руското ръководство в Москва, и най-големите критици на Русия във Вашингтон, с начина, по който приложи новия закон, целящ да накаже Кремъл за намесата му в американските избори през 2016 г.\r\n\tДържавният департамент разгневи конгресмените, обявявайки в понеделник, че не планира въвеждането на нови санкции, каквито се изискват от закона, който президентът Доналд Тръмп подписа неохотно миналата година, пише \"Ню Йорк таймс\". А Министерството на финансите ядоса Москва, когато по-късно същия ден публикува \"позорен\" списък с имената на 210 високопоставени руски политици и бизнесмени.\r\n\tДвете съобщения оставиха мъгляво впечатление за това какъв подход планира Тръмп спрямо Кремъл през втората година от мандата си, дори и след като разследващите търсят доказателства за колаборация между неговия предизборен щаб и руснаците. Докато вътрешните опоненти на Тръмп твърдят, че той за пореден път изглежда е в плен на Русия, от Кремъл се оплакват, че той е заложник на това, което те наричат американска дълбока държава.\r\n\tВ контекста на новия закон, понеделник беше важен ден за действие. Законът, на който миналата година Тръмп наложи вето, но след това бе прегласуван от двупартийно мнозинство, изискваше президентът да въведе санкции спрямо мащабни поръчки на руско военно оборудване. Но Държавният департамент каза, че не се налага да прави това на този етап, тъй като в последните месеци е използвал заплахата от закона, за да притиска клиенти да отказват потенциални сделки, които биха донесли милиарди долари на Русия.\r\n\tИзданието припомня, че законът също така е изисквал от Тръмп да се състави списък на \"високопоставени политически фигури и олигарси\" в Русия – но не за бъдат предприети някакви действия спрямо тях, а за да се отправи сигнал към приближените на Путин, че те ще загубят много, ако Москва не прекрати намесата си в Украйна и в изборите в западни държави. Много хора в Русия се тревожеха от перспективата да попаднат в този списък.\n\n\r\n\tВ крайна сметка в списъка бяха включени почти всички висши руски правителствени служители и 96 милиардери. В документа се казва, че включването в списъка не е равносилно на участие във \"враждебни действия\".\r\n\t\"Ню Йорк таймс\" отбелязва, че т.нар. \"кремълски доклад\" бе посрещнат в Русия с недоверие и насмешки, а социалните мрежи изобилстват от издевателски коментари. Някои се шегуват, на администрацията на Тръмп са й трябвали шест месеца, за да извади списъка от сп. \"Форбс\", доколкото всички руски милиардери се оказаха там, както и да препише имената на висшите длъжностни лица от сайта на Кремъл.\r\n\t\r\n\t\"Позорният\" списък на руските олигарси, които са се обогатили по корупционен начин чрез връзките си с президента Владимир Путин, е бил подготвен от правителствените агенции в САЩ, но миналата седмица бил спрян от висш представител от администрацията на Тръмп, пише британският в. \"Гардиън\". Вместо това е бил изготвен всеобщ списък на богатите руснаци, който явно е заимстван от класациите на \"Форбс\", като към него са добавени имената на някои от висшите служители в Кремъл, твърди шведският икономист от Атлантическия съвет Андерс Ослунд, който е казал, че е консултирал подбора на имената.\r\n\tТака цялото нещо изглежда смехотворно, няма никакви критерии, коментира Ослунд, цитиран от \"Гардиън\". По думите му е свършена много работа по изготвянето на първоначалния списък, но в четвъртък са му казали, че някой висш член от администрацията е наредил той да бъде отменен и заменен от списък, базиран на \"Форбс\".\r\n\t\"Някой отгоре сериозно се опитва да направи така, че американското правителство и Конгресът да изглеждат нелепо\", смята Ослунд. Той допълва, че не знае кой е разпоредил подмяната, но след като финансовият министър Стивън Мнучин е одобрил списъка, е \"поел отговорността за него\".\r\n\tПитър Харъл, бивш зам.-помощник на държавния секретар по въпросите на санкциите, казва пред \"Гардиън\": \"Във вида, в който бе публикуван, този списък няма да бъде ефикасен. Целта на Конгреса беше да застави администрацията да фокусира вниманието върху хора, от които Путин зависи. Те представиха списък, в който влизат и тези хора, и всички останали\".\r\n\t\r\n\tДокладът на американското министерство на финансите разгневи мнозина във Вашингтон, които смятат, че не се предприемат достатъчно твърди мерки спрямо Москва и че правителството не приема сериозно желанието на двете партии – демократи и републиканци - за въвеждане на нови санкции срещу Русия, отбелязва и \"Файненшъл таймс\".\r\n\tТози списък, който в крайна сметка бе публикуван, е съставен толкова небрежно и набързо, че остава да мислим, че е са го направили между другото, коментира Даниел Фрид, бивш посланик на САЩ в Полша и член на Съвета за сигурност. \"Списък, в който са включени всички наред, въобще не е списък\", обобщи той.\r\n\tСътрудник в Сената, участвал в изготвянето на закона за санкциите спрямо Русия, отбелязва, че шест месеца след като Тръмп подписа закона, финансовото министерство така и не е въвело предвидените в него ограничителни мерки спрямо страни и компании, работещи с руския военно-промишлен комплекс или с руското разузнаване.\r\n\tПоказаха среден пръст на Конгреса, коментира сътрудникът, цитиран от \"Файненшъл таймс\".\r\n\tЗаконът за противодействието на противниците на Америка чрез санкции предвижда да се наложат санкции на компании, които имат бизнес отношения с руския отбранителен сектор и разузнаването.\r\n\tФинансовият министър на САЩ Стивън Мнучин заяви пред Конгреса, че през следващите няколко месеца ще последват санкции. \"Ще има санкции, базирани на този доклад\", каза той.", "date": "2018.01.31", "title": "\"Кремълският списък\" на Тръмп успя да ядоса и Вашингтон, и Москва"}
{"url": "http://www.mediapool.bg/evrokomisari-istanbulskata-konventsiya-ne-vavezhda-ednopolovi-brakove-news274953.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tИстанбулската конвенция, станала обекти на яростни критики от \"Обединени патриоти\" и Българската православна църква (БПЦ), не въвежда правна възможност за сключване на еднополови бракове, нито засяга половата идентичност или сексуалната ориентация на подрастващите.\r\n\tТова подчертават еврокомисарите Мария Габриел и Вера Йоурова в своя обща позиция по повод бурната дискусия около ратифицирането на документа, който явно ще стигне и до Конституционния съд по инициатива на ГЕРБ.\r\n\tДвете представителки на ЕК напомнят, че Истанбулската конвенция е насочена единствено срещу проявите на насилие над жени и деца, чиито мащаби продължават да са големи в Европа и България.\r\n\t\"Това все още е проблем и в България: 38% от българските жени са посочили, че са претърпели такова насилие от бивш партньор. Очевидно е, че мащабът на насилието над жени засяга дълбоко нашите общества: от децата, растящи в разбити семейства, където те често са странична жертва на такова насилие, до огромната икономическа цена, която плащаме. Разходите за здравни и правни грижи, както и икономическите загуби от това, че жените не могат да работят, се изчисляват за ЕС на повече от 225 млрд. евро\", посочват Габриел и Йоурова.\r\n\tТе подчертават, че мерките, разписани в документа, са насочени единствено към превенцията на домашното насилие, както в подкрепа на жертвите.\n\n\r\n\t\"Конвенцията задължава държавата да се ангажира с насилието над жени във всички негови форми и да преследва извършителите. Ние трябва да направим всичко по силите ни, за да спрем това насилие и да подкрепим жертвите. Ратифицирането на Конвенцията е важна стъпка в тази посока. Нека бъдем ясни: против основите на едно семейство е, когато съпруг пребива или изнасилва съпругата си\", заявяват още еврокомисарите.\r\n\tЦелта на съвместното им изявление е да разсее спекулациите и откровено неверните тълкувания на текста на конвенцията, лансирани от вицепремиерите Красимир Каракачанов и Валери Симеонов, БПЦ, както и от редица други публични фигури, повечето от които са известни с агентурното си минало.\r\n\t\"Не става дума за инструмент за оформяне възприятието на пола или за идеологии, нито се изисква от страните да разрешат еднополови бракове. Всъщност не се споменава никъде за правно признаване на еднополовите бракове – тази тема е извън обхвата на Конвенцията. Накрая, тя също така не задължава страните да провеждат уроци в училищата за сексуалната ориентация или за половата идентичност\", пишат Габриел и Йоурова.\r\n\t\"Вместо това Конвенцията ще гарантира важна подкрепа на жертвите от насилие – като убежища, психологически и правни консултации или подкрепа с подслон. Ще осигури на жертвите на изнасилвания достъп до специализирани кризисни центрове, където ще могат да получат медицински преглед и юридически консултации, както и подкрепа за преодоляване на травмата. Благодарение на тази конвенция, полицаите и лекарите ще получат подходящо обучение, за да могат да подкрепят жертвите по най-добрия възможен начин – като например се улесни явяването на свидетели по делата за насилие, и ще се гарантира, че децата, станали свидетели на такова насилие ще получат защита и подкрепа\", допълват двете.\r\n\tВ края на позицията им се посочва, че 47 държави вече са ратифицирали документа и се изразява надежда, че скоро България ще се присъедини към тях.\r\n\tМеждувременно Комисията за защита от дискриминация (КЗД) също излезе с позиция, в която изрази тревогата си от зачестилата употреба на езика на омразата в обществото.\r\n\t\"Констатацията на КЗД за зачестилата употреба на езика на омразата произтича от редица примери в последно време, при които публичното говорене и действие, в т.ч. и в социалните мрежи, ескалира до недопустими крайности, дискриминационни прояви и език на омразата, които могат да предизвикат ограничаване на участието на гражданите в демократичната дискусия в обществото\", посочват от комисията, визирайки на първо място предстоящия през февруари \"Луковмарш\", който традиционно привлича в София неонацисти от цяла Европа.\r\n\t\"Друг пример за достигането на екстремни позиции е свързан с дебатите около Истанбулската конвенция. В иначе нормалния разговор и полемики по този важен въпрос, се чуха много крайни позиции, които прекрачиха границата на демократичната дискусия и се трансформираха в език на омразата спрямо определени уязвими групи. Уместни тук са думите на Умберто Еко: \"Ние трябва да определим границите на толерантността и за да направим това, ние първо трябва да знаем, какво не може да бъде толерирано.\"\r\n\tОт КЗД добавят, че независимо от позицията им \"за\" или \"против\" конвенцията различни представители на обществото са станали обект на лични атаки, \"целящи да обидят, унизят и засегнат достойнството на личности, които изразяват мнение и отстояват определена позиция в обществото\".\r\n\t\"Особено остра е реакцията, включително с включване на физическа разправа и посегателство срещу представители на неправителствени организации, които имат феминистки и правозащитен характер\", заявяват от КЗД.\r\n\tКомисията осъжда и нападките срещу програмния директор на БНТ Емил Кошлуков, който наскоро бе обвинен от екипа на предаването \"Денят започва с култура\" в опит за цензура и натиск.\r\n\t\"В горепосочените примери легитимните обществени дебати и спорове около дадени позиции се изместват и отиват в посока на личностни нападки, език на омразата и крайности. С това се измества фокусът на разговора и той от дебат по важни за обществото теми се трансформира в агресивни персонални нападки срещу хора заради личността им и позициите им, които създават враждебна, застрашителна среда и нарушават правата им. А проблематиката на правата на човека и тяхната защита съставлява една от най-значимите теми на политическата реч за демократичните общества и правовата държава. Затова особено важно е хората, като част от това общество, да осъзнаят, че с дела и думи са отговорни за гарантирането на човешките права. Тази максима трябва да обуславя светоусещането ни всеки ден\", подчертават още от комисията.", "date": "2018.01.31", "title": "Еврокомисари: Истанбулската конвенция не въвежда еднополови бракове"}
{"url": "http://www.mediapool.bg/chetirima-dushi-sa-obvineni-za-otvlichaneto-na-adrian-zlatkov-news274935.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЧетирима души са получили обвинения за отвличането на 25-годишния Адриан Златков, който бе похитен край Герман на 30 август и освободен невредим на 10 септември м.г. Информацията бе потвърдена официално от прокуратурата с уточнението, че всички обвиняеми са привлечени към наказателна отговорност като помагачи, а не като извършители.\r\n\tСред тях е небезизвестният Ивайло Борисов-Ториното, който бе подсъдим заедно с Златомир Иванов-Баретата. Освен срещу него, обвинения са повдигнати и срещу Здравка Стефанова, Мартин Марков и Георги Джамбазов. Четиримата са задържани с прокурорско постановление за 72 часа, като в четвъртък предстои Софиуйският градски съд да определи дали ще останат за постоянно в ареста.\r\n\t\"Значителна част от доказателствения материал е събран с активното сътрудничество на органите на МВР на Република Сърбия, както на сръбската прокуратура. Към настоящия момент интересите на разследването не позволяват разкриването на каквато и да е допълнителна информация, извън тази в настоящето прессъобщение\", допълват от държавното обвинение.\r\n\tМеждувременно адвокатката на Ториното – Мариана Тодорова, коментира, че според прокуратурата Борисов и Мартин Марков осигурили \"Опел\" и \"Шкода\", които похитителите използвали при отвличането, а другите двама обвиняеми отговаряли за СИМ-картите, с които са водени преговорите за откупа.\r\n\tАрестите са извършени по време на операцията по привеждане на криминалния контингент в страната в известност, проведена във вторник. По делото е разпитван и самият Златомир Иванов, но срещу него не са повдигнати обвинения.\r\n\t\"Не може г-н Иванов да отговаря, дори и да приемем и изключим в момента Ивайло Борисов, за всичко, което се случва в тази държава. Господин Иванов си има бизнес, който си го управлява. Да, безспорно криминално проявен е. Да, безспорно осъждан е, но не може за всяко по-тежко престъпление да се спряга г-н Иванов\", заяви още адвокат Тодорова пред БНР.\r\n\tБащата на похитения млад мъж и собственик на известна столична автокъща – Тони Златков, разкри след освобождаването на сина му, че за него е бил платен откуп. Той обаче така и не разкри пред медиите какъв е бил размерът на откупа.\r\n\tВпоследствие стана ясно, че похитителите са се свързали със семейството на Златков още на втория ден след отвличането на Адриан. Комуникацията бе водена чрез есемеси от баща му. Около месец след освобождаването на младия мъж, главният секретар на МВР Младен Маринов пък разкри пред медиите, че по време на разследването бащата на потърпевшия се е дистанцирал от действията на полицията.\n\n\r\n\t\"Това е негов избор, тъй като касае живота на детето му. Ние няма как да го задължим той да го постави в риск, защото за всяка наша намеса без негово желание ще бъдем обвинявани, тъй като там все пак има заложник\", коментира Маринов през октомври пред бТВ.\r\n\tОсвен с близостта му до Баретата, Ивайло Борисов за последно нашумя в края на февруари 2016 г., когато трима негови гардове пребиха на Околовръстното шосе младо семейство заради пререкание на пътя. По случая на съда бяха предадени Александър Гечев, Георги Близнаков и Христо Христов.", "date": "2018.01.31", "title": "Четирима души са обвинени за отвличането на Адриан Златков"}
{"url": "http://www.mediapool.bg/parviyat-publichen-dom-sas-seks-kukli-se-radva-na-shiroka-populyarnost-vav-frantsiya-news274954.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПървият френски публичен дом със секс кукли беше открит в Париж и вече се радва на широка популярност, съобщи в. \"Дейли мирър\", цитиран от БТА. Бордеят предлага услугите на силиконова кукла вместо на истинска жена. В него има няколко помещения, чиито прозорци са украсени със снимки на още секс кукли.\r\n\t\"Жриците на любовта\", общо четири на брой, са с различни форми, цвят и размери. Те са облечени в оскъдно бельо.\r\n\tСамо преди седмица в Гейтсхед, Великобритания отвори врати друго подобно заведение. \"Лавдол Ю Кей\" предлага услугата \"изпробвай преди да закупиш\".\r\n\tКлиентите, които се възползват от нея, могат да платят 141 щатски долара, за да прекарат време с изкуствената си партньорка, преди да платят 2800 долара, за да я заведат в дома си.\r\n\tВ публичния дом се предлагат двойно легло, лубрикант, кондоми и избраната секс куклa.", "date": "2018.01.31", "title": "Първият публичен дом със секс кукли се радва на широка популярност във Франция"}
{"url": "http://www.mediapool.bg/ek-othvarlya-predlozhenieto-na-londonskoto-siti-za-finansovite-uslugi-sled-brekzit-news274955.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПредставители на Европейската комисия са отхвърлили предложението на Лондонското сити за сключване на споразумение за свободна търговия в областта на финансовите услуги за периода след Брекзита, предаде Ройтерс.\r\n\t \r\n\tТова е голям удар за британските надежди страната да запази пълния достъп на Ситито до пазарите на ЕС.\r\n\t \r\n\tСлед като британците решиха страната им да напусне ЕС преди около 19 месеца, някои от най-влиятелните световни финансови компании в Лондон търсят начин да запазят съществуващия трансграничен търговски поток, след като страната напусне блока през 2019 година.\r\n\t \r\n\tПредставители на Европейската комисия са казали на британски финансисти на срещи през последните седмици, че няма да се съгласят на споразумение, което да позволи на финансовите компании да работят на съответните пазари без въвеждането на определени бариери, тъй като Великобритания заяви, че ще напусне единния пазар, отбелязват двама души, присъствали на срещите.\r\n\t \r\n\tПланът на Ситито предвижда Великобритания и ЕС да разрешат трансграничната търговия в сектора на финансовите услуги, при условие че всяка страна поддържа регулаторни стандарти, съответстващи на най-добрите международни стандарти. Този модел ще се поддържа чрез тясното сътрудничество между регулаторните органи и вземащите решения в областта на финансите. Предложенията са били подкрепени от британския министър по въпросите на Брекзита Дейвид Дейвис.\r\n\t \n\n\r\n\tПредставителите на ЕС обаче не гледат с добро око на всеки търговски модел, според който Великобритания ще запази същите равнища на достъп до пазара, като същевременно се отказва от режима на единния европейски пазар.", "date": "2018.01.31", "title": "ЕК отхвърля предложението на Лондонското сити за финансовите услуги след Брекзит"}
{"url": "http://www.mediapool.bg/germanskoto-pravitelstvo-silno-povishi-prognozata-si-za-ikonomicheskiya-rastezh-news274956.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tГерманското правителство днес силно повиши прогнозата си за икономическия растеж на страната през 2018 година до 2,4 на сто, предаде ДПА в сряда.\r\n\t \r\n\tПрез октомври предварителна оценка за увеличението на брутния вътрешен продукт на най-голямата икономика в Европа бе от 1,9 на сто през тази година.\r\n\t \r\n\tНовата прогноза на правителство отговаря на предвижданията на повечето икономисти.", "date": "2018.01.31", "title": "Германското правителство силно повиши прогнозата си за икономическия растеж"}
{"url": "http://www.mediapool.bg/ek-predlaga-evropeiskite-darzhavi-da-si-satrudnichat-pri-otsenkite-na-zdravnite-tehnologii-news274957.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЕвропейската комисия представи днес предложение да се повиши сътрудничеството между държавите в ЕС при извършването на оценки на здравните технологии. По-голямата\r\n\tпрозрачност ще позволи на пациентите да вземат информирани решения, като им се осигури достъп до данни за новите технологии.\r\n\t \r\n\tИзвършването на повече оценки би могло да доведе до появата на нови здравни средства, които да достигат по-бързо до пациентите. За националните власти това означава да разполагат с възможност да определят политиките по отношение на своите здравни системи въз основа на по-надеждни доказателства, се допълва в съобщението на ЕК.\r\n\t \r\n\tПредложеният регламент обхваща нови лекарствени средства и някои нови медицински изделия, като предоставя основа за трайно сътрудничество на равнището на ЕС в областта на съвместните клинични оценки в тези области.\r\n\t \n\n\r\n\tДържавите в ЕС ще имат възможност да използват съвместни средства, методики и процедури за оценката на здравните технологии, като работят съвместно в четири основни области: 1) съвместни клинични оценки с насоченост към най-новите технологии в областта на здравеопазването, които имат най-голямо възможно въздействие върху пациентите; 2) съвместни научни консултации, при които специалистите могат да се допитват до оценяващите здравните технологии власти; 3) определяне на нововъзникващи здравни технологии с цел ранното очертаване на обещаващите; и 4) продължаване на доброволното сътрудничество в други области.\r\n\t \r\n\tДържавите от ЕС ще продължат да носят отговорност за оценката на неклиничните (например икономическите, социалните и етичните) аспекти на здравните технологии, както и да вземат решения за ценообразуването и възстановяването на разходите.\r\n\t\r\n\tПредложението ще бъде обсъдено от Европейския парламент и от Съвета на ЕС. Очаква се, че след като бъде прието и влезе в сила, то ще започне да се прилага три години по-късно. След датата на начало на прилагането се предвижда допълнителен тригодишен срок, за да се предостави възможност за прилагане на подход на постепенно въвеждане, така че държавите да могат да се пригодят към новата система.\r\n\tПредложението се прави след повече от 20 години доброволно сътрудничество в тази област. След 2013 г. бе създадена доброволна мрежа за оценка на здравни технологии в ЕС, която се състои от извършващите такива оценки национални власти.", "date": "2018.01.31", "title": "ЕК предлага европейските държави да си сътрудничат при оценките на здравните технологии"}
{"url": "http://www.mediapool.bg/pobeditelyat-ot-konkursa-na-evroviziya-salvador-sobral-shte-pee-otnovo-news274958.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tДва месеца след като му беше присадено сърце, победителят от конкурса на \"Евровизия\" Салвадор Собрал разпространи във Фейсбук видео как свири на пиано, съобщи ДПА.\r\n\tМузикантът, който е на 28 години, написа към видеоклипа: \"Салвадор би искал да Ви предложи малко музика и затова изпълни за Вас \"Landslide\" на \"Флийтуд Мак\". Добро утро!\"\r\n\tКога и къде е заснето видеото, не става ясно, но певецът изглежда здрав.\r\n\tВидеото е първото изпълнение на Собрал от концерт на 8 септември в португалския град Есторил. То дава надежда певецът отново да е във форма за конкурса на \"Евровизия\" през май.\r\n\tСалвадор Собрал спечели миналогодишния конкурс на \"Евровизия\" с баладата \"Amar Pelos Dois\".\n\n\r\n\tПевецът беше с болно сърце от дете. През декември миналата година му беше трансплантиран орган и той беше изписан от болница в средата на януари. Според Собрал операцията е преминала \"без усложнения\", а възстановяването му протича добре.", "date": "2018.01.31", "title": "Победителят от конкурса на \"Евровизия\" Салвадор Собрал ще пее отново"}
{"url": "http://www.mediapool.bg/svetovnata-banka-svetovnoto-bogatstvo-raste-neravenstvoto-se-zapazva-news274959.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСветовното богатство се е увеличило значително през последните две десетилетия, но богатството на човек от населението намалява или остава непроменено в над 20 страни с\r\n\tразлични доходи. Това се посочва доклад на Световната банка, разпространен късно снощи.\r\n\t \r\n\tПоглеждайки отвъд традиционния начин за измерване като брутен вътрешен продукт (БВП), авторите на доклада използват термина богатство в опит да се оцени икономическият прогрес и устойчивостта на страните, се посочва в съобщението на Световната банка, цитирано от БТА.\r\n\t \r\n\t\"Променящото се богатство на народите 2018\" проследява богатството на 141 държави през периода между 1995 и 2014 г. чрез обединяване на няколко категории като природния капитал (като горите и природните изкопаеми), човешкия капитал (доходите през човешкия живот); произведения капитал (сгради, инфраструктура и т.н.) и чуждестранни нетни активи.\r\n\t \n\n\r\n\tЧовешкият капитал е най-големият компонент на богатството като цяло, докато природният капитал съставлява почти половината от богатството в страните с ниски доходи, се посочва в доклада.\r\n\t \r\n\t\"Чрез създаването и насърчаването на човешкия и природния капитал, държавите по света могат да увеличат богатството си и да станат по-силни. Групата на Световната банка ускорява усилията в подкрепа на държавите в техните усилия да инвестират повече и по-ефективно в населението \", твърди президентът на Световната банка Джим Йон Ким. \"Не може да има устойчиво и надеждно развитие, ако не отчетем, че човешкият капитал е най-големият компонент в богатството на народите\".\r\n\t\r\n\tДокладът разкрива, че световното богатство е нараснало с около 66 на сто на сто (от 690 трилиона до 1143 трилиона долара). Но неравенството е съществено, тъй като богатството на човек от населението в страните от Организацията за икономическо сътрудничество и развитие (ОИСР) с високи доходи е 52 пъти по-голямо, отколкото в страните с ниски доходи.\r\n\t \r\n\tНамаляване на богатството на глава от населението се регистрира в няколко големи държави с ниски доходи, както и в някои страни с големи въглеродни запаси от Близкия изток, наред с няколко държави с високи доходи в ОИСР, засегнати от финансовата криза през 2009 година.\r\n\t \r\n\tНамаляването на богатството на глава от населението предполага, че активите, които са от решаващо значение за генерирането на бъдещи доходи, могат да бъдат изчерпани - факт, който често не се отразява в националните данни за растежа на БВП, се допълва в съобщението на Световната банка.\r\n\t \r\n\tДокладът разкрива, че повече от две дузини държави с ниски доходи, където природният капитал е доминирал в цялостното богатство през 1995 г., са преминали в списъка на държавите със средни доходи през последните две десетилетия отчасти заради инвестиране на приходите от природен капитал в сектори като инфраструктура, както и в образование и здравеопазване, които в крайна сметка увеличават човешкия капитал.\r\n\t \r\n\tДокато инвестициите в човешкия и произведен капитал са от съществено значение, забогатяването не е свързано с разпродажбата на природния капитал за изграждане на други активи, се посочва в доклада. Естественият капитал на глава от населението в страните от ОИСР е три пъти по-висок от този в държавите с ниски доходи, въпреки че делът на природният капитал в общото богатство е само 3 на сто в държавите от ОИСР.\r\n\t \r\n\t\"Растежът ще бъде краткосрочен, ако се основава на изчерпване на природния капитал, като горите или риболовът. Това, което показва нашето изследване, е, че стойността на природния капитал на глава от населението има тенденция да нараства с доходите. Това противоречи на традиционната мъдрост, че развитието непременно води до изчерпване на природните ресурси\", каза Карин Кемпер, старши директор по глобална практика по околна среда и природни ресурси в Световната банка.\r\n\t \r\n\tВ доклада се изчислява приблизително, че стойността на природните капиталови активи се е удвоила в световен мащаб между 1995 и 2014 година. Това се дължи, наред с други причини, на повишените цени на суровините, както и на нарастването на икономически необходимите резерви. В противовес на това производителната стойност на горите е намаляла с 9 на сто, докато стойността на земеделската земя се е увеличила за сметка на горите в много региони.\r\n\t \r\n\tПредставеният сега доклад следва подобни оценки на Световната банка направени през 2006 и 2011 г., но включва за първи път оценка за човешкия капитал. Човешкият капитал се измерва като стойност на приходите за оставащия трудов живот на дадено лице, като по този начин се взима предвид ролята на здравеопазването и образованието. Жените представляват по-малко от 40 на сто от глобалния човешки капитал, поради по-ниските доходи. Постигането на равенство между половете може да увеличи богатството на човешкия капитал с 18 на сто.\r\n\t \r\n\tЧовешкият капитал съставлява глобално две трети от световното богатство, докато произведеният капитал представлява една четвърт от богатството. Природният капитал представлява една десета от световното богатство, но той остава най-големият компонент на богатството в страните с ниски доходи (47 на сто през 2014 г.) и представлява повече от една четвърт от богатството в страните с по-нисък среден доход.\r\n\t \r\n\tДанните за богатството на държавите се основават на обществено достъпни данни, изготвени от световно признати източници, като се използва методология, съгласувана във всички държави. Някои от компонентите на богатството от природния капитал не са проследени в доклада, което включва водите, риболовът и възобновяемите енергийни източници.\r\n\t \r\n\tДокладът е финансиран отчасти от инициативата партньорство, наречена Отчетност на богатството и оценка на екосистемните услуги - WAVES и от Глобалното партньорство за образование.", "date": "2018.01.31", "title": "Световната банка: Световното богатство расте, неравенството се запазва"}
{"url": "http://www.mediapool.bg/bivshiyat-rektor-na-su-prof-boyan-biolchev-oglavyava-obshtestveniya-savet-kam-bnt-news274960.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБългарската национална телевизия (БНТ) вече има обществен съвет, съобщиха от медиата. В него влизат бившият ректор на СУ \"Св. Климент Охридски\" проф. Боян Биолчев, доц. Харалан Александров (социален антрополог и преподавател), Гергана Паси (общественик и министър по европейските въпроси в периода март 2007 - юли 2009 г.), Теодора Димова (писател), Хилда Казасян (джаз певица), Мартин Захариев (изпълнителен директор на Сдружение \"Национален борд по туризъм\"), Ваня Гешева (спортист, медалист от олимпийски игри, световни и европейски първенства по кану-каяк), Иван Стамболов-Сула (публицист и анализатор във вестник \"Сега\") и Иван Киров–Тоби (преводач и рекламист).\r\n\tНа първото си заседание в сряда общественият съвет е избрал за свой председател проф. Боян Биолчев, а за негов заместник - Хилда Казасян.\r\n\tОбщественият съвет е независим консултативен орган, който подпомага изпълнението на обществените функции на БНТ.\r\n\tЦелта му е да наблюдава баланса на различните гледни точки и интереси в програмите на националната телевизия и да съдейства за налагане на българската културна идентичност и език.\r\n\tСъветът може да обсъжда и предлага идеи за предавания, свързани с обществения характер на телевизията.\r\n\tЗа липсата на Обществен съвет в БНТ се заговори преди седмица, когато гръмна скандалът с опита на новия програмен директор Емил Кошлуков да упражни натиск върху предаването на БНТ1 „Денят започва с култура“.\r\n\tМесец след назначението на Емил Кошлуков за програмен директор на БНТ 1, журналисти от телевизията надигнаха глас за опитите да им бъде налагана цензура. Екипът на \"Денят започва с култура\" обяви в ефир декларация за оказвания натиск върху предаването, след което журналисти и граждани се събраха на протест с искане за оставката на Кошлуков.\n\n\r\n\tМалко по-късно пък с позиция излезе и продуцентският съвет на дирекция \"Информация\" в телевизията. В нея се казва, че освен рейтингът в обществената медия има значение и доверието. \"Тук досега БНТ водеше\", пишат многозначително продуцентите на новините. И настояват за \"ясни гаранции от ръководството на БНТ, че принципите ще бъдат спазвани, а стандартите – защитени\".\r\n\tКакто стана ясно, бившият депутат от \"Новото време\" Емил Кошлуков, чиято кариера в управлението на медии минава през фалиралите тв канали ТВ 7 и Нюз 7 (финансирани от КТБ), както и в партийния тв канал на \"Атака\" – \"Алфа\", е решил да се справи с по-независимите гласове в БНТ, като ползва претекста, че иска да повиши рейтинга. Така например на \"Денят започва с култура\" било препоръчано да се преориентира към лайфстайл тематика.\r\n\tВ реакция на журналистическите брожения Кошлуков заяви пред БНР, че от \"Денят започва с култура\" трябва да представят доказателства, че ги е подложил на натиск.\r\n\tГенералният директор на БНТ Константин Каменаров, който назначи Кошлуков на поста, се опита да омаловажи конфликта в телевизията като комуникационен.\r\n\tРедица медийни експерти обаче тогава поставиха въпроса къде е общественият съвет на БНТ и ще вземе ли отношение по темата. Такъв обаче все още не съществуваше.", "date": "2018.01.31", "title": "Бившият ректор на СУ проф. Боян Биолчев оглавява Обществения съвет към БНТ"}
{"url": "http://www.mediapool.bg/komunizmat-i-kumgeit-otnovo-skaraha-bsp-i-gerb-news274961.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЗа пореден път опозиция и управляващи от БСП и ГЕРБ влязоха в спор на тема \"комунизъм\" - този път по повод учебните планове по история. За целите на спора обаче двете формации ползваха и значително по-актуални сюжети като Кумгейт и неприетата оставка на Делян Добрев. Още в началото на пленарното заседание в първия ден от новата работна седмица двете партии си организираха свада от трибуната на парламента.\r\n\tПърво в декларация управляващите осъдиха поисканата от левицата оставка на министъра на образованието Красимир Вълчев, защото е отстоял решението \"кървавата история на комунизма в България\" да бъде изучавана от децата ни.\r\n\t\"Тези, които идеологизираха образованието след 1944 г., сега искат оставката на министъра на образованието заради идеологизиране на образованието. Това е някакъв виц. Сега да се прокламират като борци за деполитизация. Тези, които след 1944 г. проведоха масови чистки на учители и директори и на тяхно място назначаваха неграмотни хора без гимназиално образование, само защото са участвали в грабежите на мандри преди 9-ти септември\", каза от парламентарната трибуна Галя Захариева от ГЕРБ.\r\n\t\"Г-н министър, другарите отляво няма как да ви го простят, в България БСП приема с гордост цялата история на Българската комунистическа партия, изпълнена с масови убийства и концлагери, унищожаване на елита\", добави тя. Очевидно, отчитат от ГЕРБ, БСП има проблеми с демокрацията.\r\n\tОт името на ПГ на ГЕРБ Захариева декларира пълната подкрепа за министър Вълчев и неговия екип. \"Няма да допуснем да се прикрие престъпното минало, историята трябва да бъде учена такава, каквато е, не може да се търси баланс между жертвите и техните палачи\", се казва още в текста на декларацията.\n\n\r\n\tВ последвалия отговор на БСП Валери Жаблянов посъветва ГЕРБ да премине през вътрешен катарзис, за да стигне до онази демократична чистота, за която призовава всички народни представители, тъй като ръководствата и на парламентарната група, и на самата партия били съпричастни с бившия комунистически режим.\r\n\tСкандал на същата тема БСП и ГЕРБ организираха в парламента за последно по време на дебатите по вота на недоверие миналата седмица.\r\n\tТози път обаче в спора бяха внесени и нови елементи. Така например БСП използва становището на КС от вторник, че неприетата оставка на депутата Делян Добрев противоречи на конституцията. От ГЕРБ пък атакуваха Елена Йончева.\r\n\t\"БСП нито в едно свое действие не е прибягвала и не е допускала нарушаване на конституцията като път за налагане на демокрацията\", заяви Жаблянов и призовава мнозинството да не разграничава конституцията и демокрацията.\r\n\tЖаблянов се върна и на неприетата оставка на Делян Добрев и вчерашното становище на Конституционния съд по казуса. ГЕРБ нарушава конституцията с намерението да се спаси \"дискусионната политическа кариера на Делян Добрев\", коментира депутатът от левицата.\r\n\tНа свой ред Добрев реагира и пак поиска Елена Йончева, която основно го атакува заради т.нар. Хасковогейт, да отговори дали е съдружник в офшорка и има ли отношение към източването на КТБ. Ако не може да отговори, да си подаде оставката, повтори вчерашната си позиция бившият енергиен министър.\r\n\tПо-късно в кулоарите на Народното събрание Йончева отново призова Добрев да внесе сигнал в прокуратурата, както е постъпила тя.", "date": "2018.01.31", "title": "Комунизмът и \"Кумгейт\" отново скараха БСП и ГЕРБ"}
{"url": "http://www.mediapool.bg/krainata-desnitsa-v-bundestaga-oglavi-tri-parlamentarni-komisii-news274962.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tДепутати от дяснонационалистическата партия Алтернатива за Германия (АзГ) оглавиха три парламентарни комисии в новоизбрания Бундестаг, включително бюджетната, след като спечелиха гласуване без ентусиазъм по настояване на опоненти, предаде Асошиейтед прес..\r\n\t \r\n\tПетер Бьорингер бе избран за шеф на влиятелната бюджетна комисия с гласовете само на своята партия и на бизнес ориентираната Свободна демократическа партия. Опозиционната Лява партия гласува против, а останалите се въздържаха.\r\n\t \r\n\tПредседателите на комисиите обикновено се определят без гласуване, но опонентите на Бьорингер се възпротивиха на тази практика, като се позоваха на предишни негови изказвания с критики срещу еврото.\r\n\t \r\n\tПо същите причини се стигна до гласуване и за председателството на комисиите по правосъдието и туризма. Сега те се оглавяват съответно от депутатите на АзГ Щефан Бранднер и Себастиан Мунценмайер.\r\n\t \r\n\tАзГ спечели 12,5 процента от гласовете в парламентарните избори в Германия през септември м.г. и не само влезе за първи път в Бундестага, но стана и третата по големина партия.\n\n\r\n\t \r\n\tСлед очакваното създаване на новата управляваща коалиция между консервативния блок ХДС/ХСС и левоцентристката Германска социалдемократическа партия, АзГ ще бъде и най-голямата опозиционна партия в парламента.", "date": "2018.01.31", "title": "Крайната десница в Бундестага оглави три парламентарни комисии"}
{"url": "http://www.mediapool.bg/gartsiya-nyama-da-iska-nova-spasitelnata-programa-gotvi-svoi-sobstven-plan-news274963.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tГърция очаква \"да приключи начисто\" с официалните кредитори, когато международната й спасителна програма изтече през август, и няма причини да поиска предпазна кредитна линия, заяви финансовият министър Евклидис Цакалотос в интервю за Ройтерс.\r\n\t \r\n\tВместо това страната изгражда свой собствен защитен буфер, който заедно с неизползваните европейски спасителни средства ще може да покрие нуждите на Гърция \"за повече от година\", ако е необходимо, посочи той.\r\n\t \r\n\tЦакалотос заяви, че в близките месеци страната ще подготви собствен план за периода след края на спасителната програма, който ще акцентира върху реформите, социалната политика и растежа.\r\n\t \r\n\tМинистърът добави, че скоро ще започнат дискусии с кредиторите от еврозоната за облекчение на дълга, както и относно френско предложение за свързване на дълговото преструктуриране с икономическите резултати.\r\n\t \r\n\t\"Чувстваме, че сме изградили доверие през последните три години\", изтъкна Цакалотос.\r\n\t \n\n\r\n\tГърция е на път да излезе от дълговата криза, която вкара икономиката й в най-голямата депресия от десетилетия и заплаши с разрив еврозоната. Страната получи рекордните 260 милиарда евро в рамките на серия от спасители програми от 2010 г. насам.\r\n\t \r\n\tАтина обаче все още има дългово бреме от 178 процента от брутния вътрешен продукт и някои европейски лидери смятат, че няма да може да продължи напред сама без облекчение на дълга и без стендбай кредитна линия.\r\n\t \r\n\tЕдна предпазна кредитна линия обаче би била обвързана с допълнителни изисквания, затова Гърция подготвя свой собствен план, отбелязва агенцията.\r\n\t \r\n\tСпоред Цакалотос планът на Гърция за следспасителния период ще покаже на кредиторите и пазарите, че страната вече държи програмата за бъдещите реформи и стратегии за растеж в собствените си ръце.\r\n\t\r\n\t\"Смятаме до Великден да подготвим наш собствен план, за да покажем както на институциите, така и на пазарите, че това е нашата собствена програма ..., тя не ни е наложена, не е въпрос на компромис\", посочи Цакалотос.\r\n\t \r\n\tМинистърът отбеляза, че икономиката излиза от затрудненото положение и страната е готова да се изправи на собствените си крака скоро.\r\n\t \r\n\t\"Ние превишаваме нашите фискални цели, икономиката се възстановява\", изтъкна той.\r\n\t \r\n\tОчаква се Гърция и нейните кредитори да обсъдят предложен от Франция механизъм, който беше представен през юни и свързва дългото облекчение с нивото на растеж на Гърция. Икономиката се очаква да нарасне с до 2,5 процента тази и следващата година.", "date": "2018.01.31", "title": "Гърция няма да иска нова спасителната програма, готви свой собствен план"}
{"url": "http://www.mediapool.bg/zakonat-na-peevski-za-ktb-bezproblemno-varvi-kam-final-news274964.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБлагодарение на съдружието между ГЕРБ и ДПС законопроектът „КТБ“ на депутата Делян Пеевски безпрепятствено премина второ четене в правната комисия в парламента в сряда и се очаква да събере мнозинство и в пленарна зала.\r\n\tТака,  на фалиралата банка чрез незаконни цесии и прихващания, направени най-вече по време на квестурата, назначена от БНБ, съдружието ГЕРБ-ДПС твърди, че ще връща откраднатото.\r\n\tВъпреки твърденията на юристи, че обезсилването на стотици или хиляди сделки със задна дата повече от три години след сключването им може да доведе до сериозен правен хаос, депутатите одобриха спорните текстове с 11 гласа \"за\", 0 \"против\" и 9 \"въздържали се\".\r\n\tГласуването в правната комисия в сряда протече без никакви съществени спорове, като бяха направени предимно . Така проектът на Пеевски, Йордан Цонев и Хамид Хамид бе приет почти изцяло във внесения от тях вариант. Нямаше нито едно писмено внесено предложение на народен представител между първо и второ четене.\r\n\tВъпреки че гласуваха \"въздържали се\", представящите се като формална опозиция на проекта – БСП и \"Обединени патриоти\", не направиха никакви съществени изказвания против текстовете. Синдиците на банката бяха видимо доволни от развитието на ситуацията и отказаха каквито и да било коментари пред медиите.\r\n\t най-общо предвижда , направени по време на квестурата на КТБ, чрез които банката загуби около 850 млн. лв. Това се прави с промени в Закона за банковата несъстоятелност, като изрично се посочва, че сделките ще се считат за недействителни, независимо от броя на прехвърлянията. Целта е синдиците по-лесно да печелят заведените стотици дела за обезсилване на съответните сделки.\r\n\tПредвижда се също , които се счетоха за погасени след прихващанията. Според приетите текстове \"временният синдик и синдикът нямат право до датата на откриване на процедурата по осребряване имуществото на банката, да заличават учредени от длъжници обезпечения, с изключения на случаите, при които вземането на банката е погасено изцяло чрез парично плащане\". Заличените обезпечения се считат за нищожни.\r\n\tЗаконопроектът обявява за недействително и всяко прехвърляне на акции и дялове от търговски дружества, извършено от длъжник на банката след датата на обявяване под особен надзор, като по искане на синдиците изрично бе записано, че те ще могат да атакуват  на книжата.\r\n\tВъпреки коментарите на експерти, че  и е възможно да бъде отнесен до Конституционния съд заради обратното му действие, той се очаква да получи одобрение и в пленарна зала.\r\n\tОще при внасянето на проекта от партия \"Да, България\" заподозряха, че в случая става въпрос за . \"Всъщност, вносителите искат да продължат домогването до апетитни парчета от масата на несъстоятелността на КТБ като вкарат Дунарит, Петрол и други обратно в обсега на лично преданите им синдици\", казаха тогава от \"Да, България\".\r\n\tВносителят Йордан Цонев от ДПС пък твърдеше, че целта е да се даде по-голяма възможност в масата на несъстоятелността на КТБ да се върнат пари по  срещу направените цесии и прихващания.", "date": "2018.01.31", "title": "Законът на Пеевски за КТБ безпроблемно върви към финал"}
{"url": "http://www.mediapool.bg/antisemitizmat-nadiga-glava-i-budi-trevoga-v-germaniya-news274965.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tГерманските власти са разтревожени от възраждането на антисемитизма 73 години след края на Холокоста, съпроводено с възход на крайнодесните сили и страхове заради притока на бежанци от страни, враждебни на Израел, пише агенция Франс прес.\r\n\t \r\n\tПо повод възпоменателните прояви, свързани с освобождаването на лагера на смъртта Аушвиц на 27 януари 1945 г., Ангела Меркел сподели своя \"срам\", че еврейските сгради - от училища до синагоги, не могат \"да съществуват без полицейска охрана\".\r\n\t \r\n\tБундестагът отбеляза годишнината със специална сесия в сряда.\r\n\t \r\n\tКанцлерката, станала преди 10 години първият германски правителствен ръководител, говорил пред Кнесета (израелския парламент), се ангажира също да създаде длъжността комисар по антисемитизма в следващото правителство, което се надява да формира през март.\r\n\t \r\n\tПодтик за инициативата бяха кадри, показващи как демонстранти в Берлин изгарят израелски знамена след решението на САЩ да признаят Ерусалим за столица на еврейската държава.\r\n\t \n\n\r\n\tПредставители на еврейската общност бият тревога вече от доста месеци. Твърде уважаваната бивша председателка на Централния съвет на евреите в Германия Шарлоте Кноблох осъди засилващите се антисемитски прояви. Еврейските празненства вече \"са нещо невъзможно в публичното пространство без полицейска защита\", увери тя.Антисемитизмът - \"все по-свиреп\"\r\n\tБерлинчани бяха възмутени и от кражбата на 16 малки месингови павета, вградени в тротоарите, за да напомнят за жертвите на Холокоста. Извършителите не бяха открити, но посланието не остана тайна за никого в навечерието на годишнината от антиеврейските погроми през 1938 г., известни като \"Кристалната нощ\".\r\n\t \r\n\t\"За пръв път се случва да откраднат толкова много \"препъникамъни\" (Stolpersteine на немски език, бел. АФП) за няколко дни\", клати глава Силвия Кавчич, която се грижи за сложените в Берлин 7000 малки павета с имената на убити от нацистите хора, предимно евреи.\r\n\t \r\n\tПо думите на Венцел Михалски, представляващ в Германия неправителствената организация \"Хюман райтс уоч\", антисемитизмът става \"все по-буен и свиреп\".\r\n\t \r\n\tТака смята и днешният ръководител на Централния съвет на евреите Йозеф Шустер. \"Днес все по-смело се говорят неща, които някои винаги са мислели, но просто не са смеели да ги кажат\", забелязва той пред \"Билд ам зонтаг\".\r\n\t \r\n\tСлед войната Германия превърна спомена за Холокоста в стожер на новата си идентичност. Но очевидците и оцелелите от геноцида изчезват един след друг и табутата започват да падат.\r\n\tМощният пробив на крайната десница, нахлула в долната камара през септември, отбеляза обрат в ситуацията. Неин функционер нарече паметника на Холокоста в Берлин \"срамен мемориал\", а в редиците й има немалко всеизвестни антисемити.\r\n\t \r\n\tЕксперти предупреждават също за радикализиращи се мюсюлмани, по-специално в средите на многобройното турско малцинство, вслушващо се в риториката на турския президент Реджеп Тайип Ердоган. \"Всяка дума е свещена за тях. А Ердоган е злобен антисемит\", изобличава го правозащитникът от \"Хюман райтс уоч\".Наученото в училище\r\n\tТвърде обезпокоителен е и антисемитизмът в училищата, по-специално сред младите мюсюлмани.\r\n\t \r\n\tУчители от Берлин разказват, че сред най-популярните обиди е вече \"Евреин такъв!\". На места \"щом се заговори за евреи или юдейска религия, в класната стая веднага започва малка интифада\", посочва преподавател в доклад на тази тема.\r\n\t \r\n\tДискусия се развива и около надошлите в страната от 2015 г. насам над един милион бежанци, \"някои от тях израсли сред антиизраелски и антисемитски кампании\", отбелязва Шустер - при все че досега няма официални данни, сочещи засилване на антисемитските действия, свързано с бежанците.\r\n\t \r\n\tПоследното до момента предложение от служителка в берлинското кметство е всички ученици задължително да се водят на посещение в концлагер, както правят в Бавария.\r\n\t \r\n\tЗащото - уверява Гюнтер Морш, директорът на мемориала в лагера Заксенхаузен, - \"решаващо е образователното равнище, не толкова географският произход\".", "date": "2018.01.31", "title": "Антисемитизмът надига глава и буди тревога в Германия"}
{"url": "http://www.mediapool.bg/demokratite-zakleimiha-parvata-godina-na-tramp-kato-prezident-news274966.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tДемократите обвиниха президента на САЩ Доналд Тръмп, че за първата си година на поста е посял семената на раздора и разединението сред американците. Според представителя на партията в Конгреса от щата Масачузетс Джо Кенеди тази първа година е била белязана от \"хаос, партизанщина и политиканстване\", предаде ДПА.\r\n\t\"Но нещата не се ограничават само с това\", допълни Кенеди. Това негово изявление бе отговорът на Демократическата партия на първата реч на Доналд Тръмп за Състоянието на Съюза.\r\n\t\"Правителството не само атакува законите, които ни защитават - то атакува самото разбиране, че всички имаме право на защита\", каза Кенеди.\r\n\tПрез първата си година като президент Тръмп нареди временно да бъде спрян приемът на бежанци, опита да блокира почти всички пътувания до САЩ от няколко мюсюлмански страни, поиска пари от Конгреса за строеж на стена по границата с Мексико и призова да бъде прекратена имиграцията на база роднински връзки.\r\n\tКенеди коментира речта на Тръмп по време на визита в техническо училище в град Фол Ривър в щата Масачузетс. Той изтъкна, че Фол Ривър е \"един горд американски град, построен от имигранти\".\n\n\r\n\t\"През изминалата година мнозина бяха обезпокоени, разгневени и уплашени\", каза Кенеди. \"Всички усещаме разломните линии в страна, която е разединена. Чуваме гласовете на американци, които се чувстват забравени и изоставени.\", добави Кенеди.\r\n\tВ речта си Кенеди представи лансираната от демократите политическа алтернатива, носеща името \"По-добрия курс\", алюзия с емблематичната социалдемократическа програма на президента Франклин Рузвелт (1933-1945 г.), станала известна под наименованието \"Новия курс\".\r\n\tКенеди изброи някои от исканията, за чието постигане ще се бори Демократическата партия през 21 век, а именно по-високи минимални заплати, право на платен отпуск по майчинство и субсидирани грижи за децата.\r\n\t\"Ние избираме пенсии, които да са достойни, търговски споразумения, които да са справедливи, пътища и мостове, които няма да бъдат оставени да ръждясват, и добро образование, което да може човек да си позволи\", каза той. \"Ние избираме здравна система, която да предлага милосърдие, без значение дали си болен от рак, депресия или страдаш от някаква зависимост.\", допълни Кенеди.", "date": "2018.01.31", "title": "Демократите заклеймиха първата година на Тръмп като президент"}
{"url": "http://www.mediapool.bg/tri-tsentara-za-varhova-nauka-shte-se-pravyat-s-blizo-130-mln-lv-news274967.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБългария ще прави три центъра за върхови постижения със 130 млн. лв. от еврофондовете. И трите центъра ще бъдат в София. Те ще са по един в областите \"Мехатроника и чисти технологии\", \"Информатика и ИКТ\" и \"Нови технологии в креативни индустрии\".\r\n\tНай-вероятно няма да има център за върхова наука в областта на здравословния начин на живот и биотехнологиите, за който бяха предвидени 70 млн. лв. Причината е, че нито едно предложение не е успяло да събере необходимия брой точки от оценителната комисия. Експертите в нея бяха подбрани от италианската компания \"Прогети Плант\".\r\n\tТова става ясно от одобрените за финансиране проекти от ръководителя на Управляващия орган на  \"Наука и образование за интелигентен растеж\".\r\n\tНай-много средства получава проектът на Институт по обща и неорганична химия към БАН – над 69 млн. лв. за изграждането на център за върхови постижения в областта на мехатрониката и чистите технологии.\r\n\tДругите два одобрени проекта, които ще получат финансиране са на Софийския университет \"Св. Климент Охридски\". Единият е за изграждане на център по информатика и информационни и комуникационни технологи с одобрено финансиране за над 29.8 млн. лв. Другият проект е на консорциум \"Наследство БГ\" с бюджет от 29.7 млн. лв. за център в областта на новите технологии в креативните и рекреативните индустрии. Плановете бяха ръководител на центъра да бъде бившият ректор на университета историкът Иван Илчев.\r\n\t\r\n\tВ случай, че някой от кандидатите се откаже или не представи необходимите документи за подписването на договора, е утвърден и списък с резервни проекти.\r\n\tВ него обаче попада само едно проектно предложение - на Института по информационни и комуникационни технологии за 29.8 млн. лв.\r\n\tЧетири са отхвърлените проектни предложения, става ясно от публикуваните документи.\r\n\t \r\n\tЕдното е на Университета по хранителни технологии в Пловдив - за изграждане и развитие на Център за върхови постижения \"Храни и биотехнологии за здраве\" (FoodBioHealth).\r\n\tДругото е на СУ \"Св. Климент Охридски\" за изграждане на Център за върхови постижения в областта на персонализация на трансплантациите на органи, тъкани и клетки.\n\n\r\n\tТретият отхвърлен проект е на Института по електроника към БАН за изграждане и развитие на Център за върхови постижения за биофотоника и наномедицина.\r\n\tПоследният отхвърлен проект е на Медицинския университет \"Проф. Д-р Параскев Стоянов\" за изграждане е развитие на Център за върхови постижения за транснационална и персонализирана медицина за подобряване на качеството на живота.\r\n\t\r\n\tВ срок от десет дни одобрените за класиране кандидати трябва да представят нужните документи за сключването на договорите. Амбицията на образователното министерство е до края на февруари те да бъдат подписани. Тогава ще стане ясно кои са партньорите в тези проекти и какво точно ще се прави в тези центрове за върхова наука, казаха от образователното министерство.\r\n\tКъм момента все още няма решение какво ще се прави с оставащите около 70 млн. лв., които бяха предвидени за център за здравословен живот и биотехнологии. Такъв е и размерът на сумата, която страната ни може да загуби, ако не усвои 30% от средствата по ос 1 \"Научни изследвания и технологично развитие\" на оперативна програма \"Наука и образование за интелигентен растеж\".\r\n\tОсребряването на разходи от Европейската комисия по тази оперативна програма е замразено от година заради допуснати нарушения, които бяха административни по времето на управлението на Меглена Кунева начело на образователното министерство. Към момента плащанията по проектите се правят от националния бюджет.", "date": "2018.01.31", "title": "Три центъра за върхова наука ще се правят с близо 130 млн. лв."}
