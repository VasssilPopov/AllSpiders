{"url": "http://www.mediapool.bg/dva-vagona-ot-vlak-sofiya---burgas-izgoryaha-na-gara-konyovo-news277486.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПожар изпепели два вагона от влака София - Бургас край Нова Загора късно в петък.\r\n\tЗа щастие инцидентът се размина без пострадали благодарение на бързата реакция на кондукторката и машинистите, които успели да изведат всички пътници и започнали да гасят пламъците, докато дойдат пожарникарите.\r\n\t\"При първоначалния оглед ясно се вижда, че от третия вагон, където е апаратурата за осветлението, е най-голяма вероятността - около 90%, да е възникнал пожарът\", коментира д-р инж. Бойчо Скробански - ръководител на Специализирано звено за разследване в Министерството на транспорта.\r\n\tПо щастлива случайност пламъците са обхванали вагоните в момента, когато влакът е спрял на гара Коньово. Кондукторка Фатме Хюсеин първа забелязала дима и след спирането на гарата и е помогнала за евакуацията.\r\n\t\"Не се изплаших, просто трябваше да взема мерки – да мисля първо адекватно, да отстраним пътниците, да няма произшествие... Пламъците много бързо обзеха влака, тичах за пожарогасител от първите два вагона\", разказа тя пред бТВ в събота.\r\n\tПреди пожарната, дошла линейка. Фатме разказа, че е питала хората един по един дали им е лошо от дима. Пътниците пристигнаха в Бургас с автобус след полунощ. Един от тях, Даниел Тричков, разказа, че след Нова Загора усетил силен мирис на пластмаса: \"Бяхме на Коньово, т.е. близо, и вече миришеше много”.\r\n\tВсички пътници бяха евакуирани преди вагоните да пламнат. \"За части от минутите, от секундите, започнаха да падат прозорци, да трошат, да капят. Дори имаше взривове, един по-сериозен, електрическата мрежа буквално се разкъса като ластик\", допълни Даниел Тричков.", "date": "2018.03.31", "title": "Два вагона от влак София - Бургас изгоряха на гара Коньово"}
{"url": "http://www.mediapool.bg/sektor-nesigurnost-poveche-pari-za-sashtiya-rezultat-news277460.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНе минаха и две седмици от началото на 2018 г. и правителството заговори за актуализация на бюджета за годината, а март е първият месец, в който ще се осребряват поетите тогава ангажименти. Причина за това станаха редицата заплахи за протести на полицаи и пожарникари, след които премиерът  отпускането на допълнителни 100 млн. лв. за увеличение на заплатите в МВР, без да е ясен източникът на средствата, считано от началото на март.\r\n\tПоследното пък накара опозицията да повдигне въпроса дали през есента няма да се наложи актуализация на бюджета. Първоначално тази теза беше отхвърлена от председателя на парламентарната комисия по бюджет и финанси, който , че „на полицаите пари не са давани, а това ще стане, ако се борят успешно със сивата икономика и това доведе до допълнителни приходи в бюджета”.\r\n\tТази позиция обаче беше поставена под въпрос преди дни, когато министърът на вътрешните работи , че „през есента ще се направи актуализация на бюджета за текущата година паралелно с приемането на бюджета за следващата”.\r\n\tОчевидните противоречия и променящи се позиции не бива да ни изненадват, тъй като са редовна практика за различните представители на изпълнителната и законодателните власти. По-големият проблем е неясното управление на публичните финанси, които заедно с валутния борд са стълбовете, върху които почива макроикономическата стабилност на страната. Тук възникват и два принципни въпроса:\r\n\tДостатъчно е да се проследи изпълнението на бюджета на МВР през последните години, за да се види, че това е ведомството, в което парите никога не стигат. Всяка година се отпускат допълнителни разходи, а средствата все не са достатъчни, тъй като не са обвързани с реформиране на дейността, подобряване на условията за труд и повишаване на качеството на услугата.\r\n\t\r\n\t\n\n\r\n\tЛипсата на принципи при провеждането на фискална политика в страната и нежеланието за реформи водят до ниска ефективност и ефикасност при публичните разходи и провежданите политики. Ниската ефикасност е най-видна в секторите „Съдебна система” и „Полиция”, както показва  на ИПИ.\r\n\tНаливането на допълнителни средства в нереформирани сектори очевидно не дава резултат – нито качеството на услугите се подобрява, както се вижда от понижаващата се оценка на ефикасността в сектор „Полиция”, нито условията на труд се подобряват, както се вижда от продължаващите протести и искания за допълнителни разходи.\r\n\tПо този начин целият сектор „Сигурност” се превръща в един от големите източници на несигурност и фискален риск, заедно с пенсионната система, здравеопазването и държавните компании, тъй като не е ясно в кой момент натрупваните с години проблеми ще достигнат точката на кипене.\r\n\tКакто казахме – тази година бюджетът ще може да се справи с допълнителни и непредвидени разходи, тъй като е планиран консервативно, а икономиката е в добро състояние. Това пък означава, че няма да има достатъчно средства за други реформи в уж приоритетни сектори за правителството като образование, инфраструктура и здравеопазване.\r\n\tНещо повече – ако протестите водят до допълнителни разходи, въпрос на време е и други ведомства да поемат по този път. И ако тази година част от допълнителните средства няма да създадат практичен проблем за бюджета, какво ще стане, ако напрежението избухне в няколко сектора едновременно или по-лошо – ако съвпадне с период на слаб икономически растеж, слаба събираемост на приходите и социално напрежение, които се наблюдаваха през 2013 г.?", "date": "2018.03.31", "title": "Сектор \"(не)Сигурност\" – повече пари за същия резултат"}
{"url": "http://www.mediapool.bg/bulgaria-e-s-velikobritaniya-i-publichno-i-v-chastni-razgovori-uveri-donchev-news277468.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБългария и публично, и в частни разговори, е изразила солидарността си с позицията на Великобритания в дипломатическата криза с Русия, провокирана от отравянето на бившия двоен руски агент Сергей Скрипал.\r\n\tТова коментира вицепремиерът Томислав Дончев в събота пред Нова телевизия, ден след като Министерският съвет реши да не гони от страната руски дипломати, каквато бе обединената реакция на западния свят.\r\n\t\"България няма как да е между ЕС и Русия. България е в ЕС и по отношение на това спор няма\", увери Дончев по повод критиките, че по този начин София демонстрира проруска позиция.\r\n\tПо думите на вицепремиера от развоя на събитията зависи дали в бъдеще ще бъде предприета друга мярка. На въпроса дали върху България е имало натиск по отношение на реакцията й по случая, той отговори: \"Имало е разговори. Не опити за натиск. Българското правителство не работи под натиск\".\r\n\tСпоред него ситуацията около конфликта между Москва и Лондон е по-лоша дори от тази по време на Студената война.\n\n\r\n\t\"Напрежението ескалира много, много бързо. Това е до голяма степен непозната ситуация и обичайните матрици не ни вършат никаква работа\", отбеляза Дончев.\r\n\t\"Много ми се иска това, което започва, по никакъв начин да не може да бъде определяно с термина \"война\". Противопоставянето ескалира. Има разлики, което чертае нов световен ред. Не смея да гадая как ще приключи това\", допълни вицепремиерът.\r\n\t\"Това е използване на бойно отровно вещество, което е абсолютно недопустимо. Става въпрос за бивш полковник от руските служби. Нека не се правим на деца. Колко е трудно да се докаже кой по какъв начин е направил това нещо. Има различни теории кой има интерес\", лаконичен беше Томислав Дончев.", "date": "2018.03.31", "title": "България е с Великобритания – и публично, и в частни разговори, увери Дончев"}
{"url": "http://www.mediapool.bg/pravoslavnata-tsarkva-otbelyazva-v-sabota-lazarovden-news277470.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПравославната църква отбелязва в събота Лазаровден, който е с подвижна дата и винаги е в предпоследната събота преди Великден.\r\n\tВ календара на християнската църква празникът е свързан с възкресението на Лазар, живял в град Витания, близо до Йерусалим.\r\n\tСпоред евангелието, когато Спасителят е в земите отвъд река Йордан, Лазар се разболява и умира. Когато месията се връща, възкресява покойника на четвъртия ден от неговото погребение в знак на благодарност за проявеното от него гостоприемство.\r\n\tСпоред средновековни ръкописи Лазар живее още 30 години в строг пост и въздържание и е провъзгласен за първи епископ на град Китион на остров Кипър.\r\n\tНа Лазаровден църквата отбелязва с празнична литургия възкресението на Лазар, както и паметта на свети мъченик Лазар Български, измъчван и убит на 23 април 1802 г.\n\n\r\n\tСпоред българската народна традиция Лазаровден, или \"Лазарица\", \"Лазарова събота\", е денят, в който се ознаменува превръщането на подрастващите момичета в моми за женене.", "date": "2018.03.31", "title": "Православната църква отбелязва в събота Лазаровден"}
{"url": "http://www.mediapool.bg/spetssadat-ostavi-v-aresta-8-ot-zadarzhanite-za-koruptsiya-danachni-news277469.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСпецсъдът остави късно в петък в следствения арест 8 от 11-имата данъчни служители, обвинени за участие в организирана престъпна група, занимаваща се с корупционни схеми.\r\n\tПоследният заподозрян, на когото прокуратурата бе определила \"домашен арест\", остава с тази мярка за неотклонение.\r\n\tКато лидер на бандата разследващите сочат началник звено “Оперативен контрол”, който получавал отчисление от всеки подкуп, взет от подчинените му. Най-голямата сума, с която данъчните рекетирали търговците, за да не им пишат акт, е 10 000 лева, твърди обвинението.\r\n\tСпоред прокуратурата групата действа от октомври 2017 г., а всичките й членове имат трайни престъпни наклонности.\r\n\tАдвокатите пък настояха, че няма достатъчно доказателства, нито конкретика кой по какъв начин е участвал в престъпна група. Защитата определи действията на прокуратурата и ГДБОП по случая като пиар акция.\n\n\r\n\tДен по-рано разследващите обявиха на специална пресконференция в Съдебната палата, че престъпната група е издавала на заинтересовани лица информация от създадения през 2015 г. междуведомствен координационен център за противодействие на контрабандата.\r\n\tВъв вторник бе съобщено, че в София, Рила и Ботевград е започнала акция по претърсвания и изземания в служебни помещения и жилища във връзка с разработка срещу организирана престъпна група в НАП.\r\n\tЧетири дни преди това шефката на Националната агенция за приходите Галя Димитрова заяви пред журналисти, че не й е известно данъчни служители да са замесени в схеми за данъчни престъпления.", "date": "2018.03.31", "title": "Спецсъдът остави в ареста 8 от задържаните за корупция данъчни"}
{"url": "http://www.mediapool.bg/zhilishten-blok-izgorya-v-sandanski-news277474.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tГолям пожар избухна в жилищен блок в Сандански през нощта срещу събота, съобщи бТВ. Заради пламъците пожарникарите са евакуирали 40 семейства от кооперацията. За щастие никой не е пострадал при пожара.\r\n\tПламъците са тръгнали от магазин на приземния етаж и постепенно са обхванали цялата сграда, нанасяйки сериозни щети.\r\n\tИзгорели са дори коли, паркирани пред блока. Живеещите в сградата очакват огледа, за да разберат какви са щетите по домовете им. Сред тях има възрастни семейства и такива с малки деца.\r\n\tКметът на Сандански Кирил Котев обяви, че общината ще подпомогне потърпвешите, тъй като най-вероятно част от тях нямат застраховки. Той потвърди, че афектиран бизнесмен е влязъл в сблъсък с един от дошлите на място огнеборци.\r\n\tПричините за пожара се изясняват. Неофициално се говори за хвърлена бутилка със запалителна течност през витрината на магазина. В Сандански в последно време имаше няколко палежа на автомобили и един склад.", "date": "2018.03.31", "title": "Жилищен блок изгоря в Сандански"}
{"url": "http://www.mediapool.bg/motosezonat-zapochna-s-dvama-zaginali-i-edin-ranen-motoristi-news277475.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tМотосезонът започна по трагичен начин, след като още до обяд в събота, когато беше официалното му откриване, загинаха двама мотористи.\r\n\t39-годишен мъж загина на място след като се блъсна в паркиран автомобил в района на полиграфията в Пловдив. Сигналът за инцидента е подаден към 9.10 часа.\r\n\tМоторист предизвика и друг инцидент в областта. Произшествието е станало 9.50 ч. на пътя между Асеновград и Бачково, съобщиха от полицията.\r\n\tМотоциклет \"Сузуки\" със старозагорска регистрация навлиза в насрещната лента и се блъска в автомобил \"Рено\". 38-годишният моторист е откаран в болница с множество наранявания.\r\n\tДругият трагичен инцидент бе на пътя Русе – Бяла, където загина 25-годишен моторист, след като се удари в малък товарен автомобил. При катастрофата младежът е загинал на място. Установено е, че той бил неправоспособен, а моторът не е регистриран.", "date": "2018.03.31", "title": "Мотосезонът започна с двама загинали и един ранен мотористи"}
{"url": "http://www.mediapool.bg/zhurnalist-e-podlozhen-na-tormoz-sled-razkritiya-za-nerednosti-v-obshtina-cherven-bryag-news277461.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЖурналистът от Червен бряг Христо Гешов съобщи в , че той и семейството му са подложени на натиск и репресия, след серия негови разкрития за нередности в общинската власт.\r\n\tХристо Гешов е журналистът, който разкрива как трима общинари от Червен бряг ще санират къщите си с европейски средства. Според Комисията за конфликт на интереси всичко е законно, но не на същото мнение е Министерството на регионалното развитие, което следи .\r\n\tЖурналистът води свое собствено предаване в   , в което показва нередности в общината. Едно от предаванията е за купуването на скъп нов служебен автомобил за директора на местната болница, която междувременно е натрупала за над половин милион лева. По случая е образувана прокурорска проверка.\r\n\tДруго негово разследване, по което вече има повдигнати прокурорски обвинения срещу кмета и двама общинари, е за неизгодна сделка за наем на общинската фирма \"Обществено хранене\",  и ресторант \"Таганрог\". \r\n\tКакто съобщи Христо Гешов, подадените жалби в полицията срещу него са вече над 130.\r\n\tЖурналистът твърди, че през тази седмица са уволнени и няколко общински служители, които са споделяли негови публикации в социалната мрежа.\r\n\tЧашата преляла след публикуването на отвореното му писмо. В него той разказва как принуждават майка му да напусне детската ясла, в която работи като \"помощник – кухня\" и не си затваря устата за нередности в детското заведение.\n\n\r\n\tСинът на Христо Гешов посещава същата ясла, но журналистът разказва как от полицията го предупредили да не припарва до там, което означава, че той няма да може да води и взема детето.\r\n\tПоредното привикване на журналиста в полицията за \"профилактика\" става в деня след като той публикува отвореното си писмо във Фейсбук. Полицаят иска от Христо Гешов да подпише протокол, че няма да доближава детското заведение, защото е уронил престижа му.\r\n\tТова на практика означава, че няма да мога да водя или взимам детето, което отглеждам като собствен син, от детската ясла и той трябва да спре да я посещава, коментира Гешов пред Mediapool.\r\n\tЗаради тормоза, на който е подложен той и семейството му, той готви протест след Великден.", "date": "2018.03.31", "title": "Журналист е подложен на тормоз след разкрития за нередности в община Червен бряг"}
{"url": "http://www.mediapool.bg/moskva-nastoya-london-da-otzove-nad-50-svoi-diplomati-news277477.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tМосква настоя в събота Лондон да отзове от Русия над 50 свои дипломати.\r\n\tЦелта е да се изравни броят на представителите на мисиите в двете държави след изгонването на 23-имата руски дипломати от Великобритания, предаде Ройтерс.\r\n\t\"Ние настояхме за паритет. Британците имат 50 дипломати повече от нас\", обяви говорителят на руското външно министерство Мария Захарова, цитирана от ТАСС.\r\n\tДипломатическата криза бе провокирана от отравянето на бившия руски двоен агент Сергей Скрипал и дъщеря му във Великобритания. След като западният свят се обедини около решението да изгони голям брой руски дипломати, заподозрени като шпиони, Русия също отговори с подобни действия.\r\n\tПо-рано през седмицата Москва настоя свои служители от посолствата си в Русия да изведат Финландия, Италия, Полша, Литва, Латвия, Холандия, Швеция, Естония, Германия, Испания, Чехия, Норвегия, Хърватия, Ирландия и Украйна.\r\n\tОсвен това от страната бяха експулсирани 60 американски дипломати в отговор на изгонването на 48 представители на руската дипломатическа мисия в САЩ и 12 от руското представителство в ООН. Наред с това бе затворено и руското консулство в Сиатъл, на което Москва отговори със затваряне на американското консулство в Санкт Петербург.\n\n\r\n\tПо този повод служител на Държавния департамент, цитиран от Франс прес, съобщи, че Русия ще може да депозира нови искания за акредитация, за да замени изгонените си дипломати.\r\n\t\"САЩ експулсираха 48 служители на руското разузнаване, но не е казано, че Русия трябва да намали персонала на двустранното си представителство\", обясни в петък представител на Държавния департамент, уточнявайки, че всички нови молби за акредитация ще бъдат разгледани поотделно.\r\n\tВашингтон дори е обмислял \"още по-жесток\" отговор срещу Москва заради случая \"Скрипал\", информира \"Вашингтон поуст\", позовавайки се на двама източници от американското разузнаване.\r\n\tСпоред изданието съветниците на американския президент Доналд Тръмп са му предложили три възможни варианта, от които той е избрал средния по сериозност – експулсирането на 60-те руски дипломати от САЩ и затварянето на руското консулство в Сиатъл.\r\n\t\"Леката\" опция е предвиждала експулсирането на около 30 служители на дипломатическите мисии и запазването на консулството в Сиатъл. Каква обаче е била \"най-жестоката\" ответна мярка, източниците отказват да разкрият.\r\n\tЕдин от информаторите на \"Вашингтон поуст\" обаче разкрива, че американските тайни служби знаят за съществуването на \"повече от 40 руски шпиони\" в страната, които не са включени в списъците.", "date": "2018.03.31", "title": "Москва настоя Лондон да отзове над 50 свои дипломати"}
{"url": "http://www.mediapool.bg/sadat-zadarzha-sobstvenichkata-na-izgoreliya-mol-v-kemerovo-i-oshte-shestima-news277479.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tОбщо седем души са задържани от руския съд във връзка с трагедията в сибирския град Кемерово, където при пожар в търговски център \"Зимна вишна\" загинаха 64 души, повечето от които деца, предаде ТАСС.\r\n\tОсновната обвиняема е генералният директор на компанията собственик на мола Юлия Богданова. Тя е привлечена към наказателна отговорност за нарушаване на изискванията за пожарна безопасност, довело до трагедията.\r\n\tОсвен собственичката на търговския център, по случая са задържани още шестима души, сред които бившата шефка на областната строителна инспекция, допуснала сградата да бъде пусната в експлоатация без необходимото разрешение.\r\n\tСъдът уважи в събота искането на Следствения комитет и определи Богданова да бъде задържана до 25 май. По време на заседанието обвинението посочи, че тя няколко пъти е внасяла изменения в плана за преустройство на бившата фабрика в търговски център, за да увеличи броя на помещенията, давани под наем.\r\n\tСледственият комитет твърди, че това е довело до \"създаване на препятствия на пътищата за евакуация, а също и до повреждане на системите за автоматично гасене на пожари и оповестяване на хората при пожар\".\r\n\tПред съда бяха изнесени и данни, че търговско-развлекателният комплекс е започнал да работи през 2013 г. преди да бъде получено разрешение за въвеждането му в експлоатация. Такова все пак е било издадено, но няколко месеца по-късно, като инспекторът на държавната строителна инспекция Госстройнадзор е извършил само визуален оглед на сградата и не е направил оценка на пожароопасността на вложените при довършителните работи материали, макар че е имал право да привлече експерти за целта. Не са били тествани и средствата за оповестяване и за гасене на пожар, твърдят разследващите.\r\n\tВъз основа на тези данни съдът реши да задържи до 25 май и бившата ръководителка на областната дирекция на Госстройнадзор Танзилия Комкова, която би трябвало да забрани експлоатацията на незаконната сграда. Следствието предполага, че тя е действала в интерес на своя син, който бил свързан с компанията собственик на търговския център. Комкова е обвинена в злоупотреба с служебни задължения.\n\n\r\n\tАрестът ѝ бе аргументиран с обстоятелството, че тя се опитала да се укрие, заминавайки за Москва, но била принудително върната оттам в Кемерово. Танзилия Комкова отрича всички обвинения.\r\n\tПо време на съдебното заседание се разбра още, че намиращият се в ареста служител на частната охранителна фирма \"Център за защита\", дежурен по време на пожара – Евгений Антошин, не е включил пожарната сигнализация. Според обясненията на самия Антошин пред съда копчето за включването на сигнализацията било повредено и той е докладвал за това на началниците му.\r\n\tОсвен срещу Богданова, Комкова и Антошин, обвинения във връзка с трагедията са повдигнати на още четирима души, които също са задържани с решение на съда поне до 25 май.\r\n\tНачалникът на отряд от местната пожарна Андрей Бурсин, който първи пристигнал с колегите му на мястото на пожара, съобщи пред ТАСС, че никой не е посрещнал спасителите – нито от охраната, нито от администрацията, за да ги информира колко хора има вътре.\r\n\tПреди ден председателят на руския Следствен комитет Александър Бастрикин пристигна в Кемерово и каза, че предстои задържането на още лица във връзка с разследването. Той добави, че се проверяват всички възможни версии за причините за пожара.", "date": "2018.03.31", "title": "Съдът задържа собственичката на изгорелия мол в Кемерово и още шестима"}
{"url": "http://www.mediapool.bg/dogan-rusiya-e-faktor-s-koito-tryabva-da-se-saobrazyavame-news277480.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПочетният лидер на ДПС Ахмед Доган спази традицията си да отправя ключови послания към управляващите по време на свои празненства в сарая.\r\n\tПо време на честването на 64-ия му рожден ден той споделил с гостите си, че България трябвало да се съобразява с Русия, която искала да играе нова роля в световния ред, докато Европа още търсела мястото си, съобщава сайтът 24rodopi.com в събота.\r\n\t\"Аз не съм привърженик на това, което Русия направи в Крим, но не съм безразличен към това, което прави Западът. Русия може да е всякаква, но е сила, фактор, с който ние трябва да се съобразяваме\", заявил Доган часове, след като правителството взе решение да не гони руски дипломати от България, разграничавайки се по този начин от обединената позиция на западния свят по случая \"Скрипал\".\r\n\tВ речта си той обърнал сериозно внимание на прегрупирането на световните сили в момента, посочвайки, че нова роля искат да играят Русия, Венецуела, Иран и Китай.\r\n\t\"Европа търси своето място, Европа не е толкова силна\", продължил Доган, обобщавайки, че \"това нещо, което се случва ме притеснява, светът не отива на добре, на лошо е\".\n\n\r\n\tВ тази връзка добавил пред гостите си, че \"най-големият купувач на петрол – Китай, настоява разплащането да става с юани, а не с долари\", припомняйки, че именно Китай държи по-голямата част от външния дълг на САЩ.\r\n\tПо отношение на Турция почетният лидер на ДПС споделил, че не му харесвала политическата ситуация в южната ни съсъедка. Колкото до ролята на партията му, за пореден път заявил, че тя е гарант за сигурността в България.\r\n\t\"По природа съм миролюбив човек, но ако някой ми посегне, ще отвърна\", лаконично добавил Доган с пожелание към гостите му : \"Радвайте се на живота, изживейте си го!\"\r\n\tПри последното подобно празненство в сарая – по случай коледните празници, той заръча на съпартийците му да не свалят правителството на ГЕРБ и Обединените патриоти, защото \"няма такава политическа сила от опозицията, която може да поеме отговорността за управление на страната към днешна дата\".", "date": "2018.03.31", "title": "Доган: Русия е фактор, с който трябва да се съобразяваме"}
{"url": "http://www.mediapool.bg/savetat-za-sigurnost-na-oon-nalozhi-novi-sanktsii-na-severna-koreya-news277472.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПо искане на САЩ Комитетът на Съвета за сигурност на ООН по санкциите срещу Северна Корея внесе в черния списък 27 кораба, 21 корабни компании и едно физическо лице, предаде Ройтерс.\r\n\tЕдинодушното одобряване на този исторически пакет от санкции е ясен знак, че международната общност е единна в усилията ни да поддържаме максимален натиск над севернокорейския режим, заяви постоянната представителка на САЩ в ООН Ники Хейли в писмена декларация, цитирана от АП.\r\n\tНовият пакет от санкции е насочен против контрабандата по море, осъществявана от режима в Пхенян, с цел да получава петрол и да продава въглища, заобикаляйки предишните ограничения, наложени от Съвета за сигурност.\r\n\tСписъкът е част от искането на Вашингтон миналия месец за санкционирането на 33 кораба, 27 корабни компании и един тайвански бизнесмен. Китай отложи решението на 2 март, без да посочи причина, а 15-членният комитет работи с консенсус. Преди дни САЩ предложиха съкратен списък, който в петък беше одобрен единодушно, отбелязва Ройтерс.\r\n\tОдобреният списък включва 21 корабни компании, пет от тях базирани в Китай, 15 севернокорейски кораба, 12 кораба, които не са севернокорейски и един тайвански бизнесмен. 12-те кораба, които не са севернокорейски, подлежат на глобална забрана за влизане в пристанища и трябва да бъдат отписани от регистрите, а 12-те севернокорейски подлежат на замразяване на авоарите, 13 от тях – на глобална забрана за влизане в пристанища.\n\n\r\n\tТайванецът Цанг Юнг Юан е обвинен, че координира севернокорейския износ на въглища със севернокорейски брокер, опериращ в трета страна. Той подлежи на замразяване на авоарите и забрана на пътуванията. Авоарите на 21-та корабни компании трябва да бъдат замразени, посочва Ройтерс.\r\n\tВ списъка са две китайски компании – Shanghai Dongfeng Shipping и Weihai World Shipping Freight , които са обвинени, че техни кораби са транспортирали севернокорейски въглища. Три са базирани в Хонконг, по-специално Huaxin Shipping, която доставила севернокорейски въглища на Виетнам през октомври 2017 г.\r\n\tОсвен това 12 севернокорейски фирми са обвинени, че са участвали в незаконни доставки на петрол и горива. Останалите санкционирани компании са базирани в Маршаловите острови, Сингапур, Панама и Самоа.\r\n\tМеждувременно японският външен министър Таро Коно съобщи в събота, че Пхенян подготвя пореден ядрен опит.\r\n\t\"Северна Корея с всички сили подготвя следващ ядрен опит и понастоящем изкарва грунт от подземния тунел, където бе извършен предишният опит\", каза той без да обясни откъде разполага с тази информация.\r\n\tПрез септември м.г. КНДР извърши шестия си ядрен опит. Напоследък лидерът й Ким Чен-ун демонстрира готовност за нормализиране на отношенията с международната общност и за 27 април е насрочена негова среща с южнокорейския президент Мун Дже-ин.\r\n\tПхенян обяви също така готовност да започне диалог за нормализиране на отношенията и със САЩ, в хода на който може да обсъди денуклеаризацията на Корейския полуостров.", "date": "2018.03.31", "title": "Съветът за сигурност на ООН наложи нови санкции на Северна Корея"}
{"url": "http://www.mediapool.bg/oon-e-pritesnena-che-situatsiyata-v-gaza-mozhe-barzo-da-se-vloshi-news277471.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tООН се опасява, че ситуацията в Газа може да се влоши през следващите дни, каза Тайе-Брук Зерихун, помощник на генералния секретар по политическите въпроси, който информира Съвета за сигурност, предаде Ройтерс.\r\n\tЗерихун призова Израел да спазва отговорностите си съгласно международните човешки права и хуманитарното право и напомни, че сила с летален ефект би трябвало да се прилага само като последно средство и всеки фатален случай в резултат от прилагането на такава сила трява да се разследва адекватно от властите. Цивилни, особено деца, не бива да бъдат мишена, подчерта висшият служител на ООН.\r\n\tВ декларация на генералния секретар на ООН Антониу Гутериш се казва, че той е дълбоко загрижен и призовава за независимо и прозрачно разследване на смъртните случаи. Той също така настоява замесенитестрани да се въздържат от каквото и да било действие, което би могло да увеличи жертвите и особено от мерки, които биха застрашили живота на цивилни.\r\n\tПосланикът на Палестина Рияд Мансур съобщи, че 17 души, включително деца под 16 години, са убити от израелските сили за сигурност при сблъсъци по време на палестинската демонстрация вчера в ивицата Газа на границата с Израел и нарече действията на Израел \"касапница\" срещу палестинския народ. Той говори пред репортери преди началото на заседание на Съвета за сигурност за ситуацията в Газа, поискано от Кувейт, предаде ДПА.\r\n\tЗаседанието тряваше да е при закрити врата, но след като стана ясно, че 15-членният Съвет няма да успее да се споразумее за декларация по въпроса, Кувейт поиска то да бъде публично, съобщиха дипломати, цитирани от Ройтерс.\n\n\r\n\tАмериканският дипломат Уолтър Милър заяви пред Съвета, че за съжаление Израел, близък съюзник на САЩ, не е могъл да вземе участие в консултациите заради Пасха.\r\n\t\"Дълбоко сме натъжени от загубата на човешки живот\", каза той. \"Призоваваме замесените страни да преприемат стъпки за намаляване на напрежението и понижаване на риска от нови сблъсъци. Злонамерени фактори, които използват протестите като прикритие за подстрекаване на насилие, застрашават живота на невинни хора\", добави Милър.", "date": "2018.03.31", "title": "ООН е притеснена, че ситуацията в Газа може бързо да се влоши"}
{"url": "http://www.mediapool.bg/proverka-na-samolet-vnese-novo-naprezhenie-mezhdu-velikobritaniya-i-rusiya-news277476.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tИзненадваща проверка на борда на самолет на руската авиокомпания \"Аерофлот\" внесе ново напрежение в и без това обтегнатите отношения между Великобритания и Русия, предават световните информационни агенции в събота.\r\n\tБританските власти претърсиха машината на летище \"Хийтроу\" в Лондон без да дадат обяснение за действията си, което предизвика раздразнението на Москва.\r\n\t\"Британската страна не даде никакво основание за инспекцията на въздухоплавателното средство. След нея обаче било взето решение британските сили на реда да извършат допълнителна проверка и на членовете на екипажа\", се казва в съобщение на \"Аерофлот\".\r\n\tТо бе последвано от реакция на руското посолство в Лондон, което призова властите \"да се откажат от провокативното си поведение\".\r\n\tРуското транспортно министерство също оповести своя позиция по случая, в която настоя Великобритания да разясни причините за проверката.\n\n\r\n\t\"Ако няма обяснение, руската страна ще оцени действията срещу нашия самолет за неправомерни и си запазва правото да предприеме аналогични мерки срещу британските авиокомпании\", се казва в официалната позиция на ведомството.\r\n\tВ отговор британският държавен министър по сигурността Бен Уолъс обяви, че става дума за рутинна операция, предадоха Ройтерс и ТАСС, цитирани от БТА.\r\n\t\"Рутинна операция е граничните сили да претърсват самолети, за да защитят Великобритания от организираната престъпност и от хора, опитващи се да внесат в страната оръжие или вредни вещества като наркотици\", обяви Уолъс.\r\n\tНовият скандал по оста Лондон – Москва става на фона на дипломатическата криза, предизвикана от отравянето на бившия двоен руски агент Сергей Скипал и дъщеря му в Солсбъри, за което западният свят обвини Русия.", "date": "2018.03.31", "title": "Проверка на самолет внесе ново напрежение между Великобритания и Русия"}
{"url": "http://www.mediapool.bg/devet-dushi-postradaha-pri-vzriv-sled-iztichane-na-gaz-v-italiya-news277481.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tДевет души са ранени при взрив в жилищна сграда в град Редкалдина край Милано. Експлозията е причинена от изтичане на битова газ, предават агенциите.\r\n\tВзривът е бил толкова силен, че част от двуетажната сграда се е срутила. Осмина от ранените са успели сами да се измъкнат от отломките.\r\n\tСпоред лекарите двама от пострадалите са в тежко състояние заради силни обгаряния. Състоянието на останалите пострадалите, сред които има две деца, е стабилно.", "date": "2018.03.31", "title": "Девет души пострадаха при взрив след изтичане на газ в Италия"}
{"url": "http://www.mediapool.bg/blok-v-burgas-be-evakuiran-zaradi-pozhar-news277483.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\t5-етажен блок бе евакуиран в събота в Бургас заради избухнал пожар, съобщи местнаа полиция.\r\n\tЖилищната кооперация се намира на улица \"Славянска\" в центъра на града.\r\n\tПо първоначални данни причина за пожара е късо съединение в електрическото табло в сградата.", "date": "2018.03.31", "title": "Блок в Бургас бе евакуиран заради пожар"}
{"url": "http://www.mediapool.bg/papa-frantsisk-zakleimi-prokazata-na-omrazata-egoizma-i-arogantnostta-news277478.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПапа Франциск призова хората, включително служителите на Църквата, да преоткрият способността да изпитват срам заради ролята си в световните злини, предаде Ройтерс.\r\n\tВ проповедта си след традиционното шествие Via Crucis около римския Колизеум по случай католическия Разпети петък, възпроизвеждащо Кръстния път на Исус, папа Франциск говори за срама, понеже толкова много хора, дори някои от Божиите слуги, са позволили да бъдат съблазнени от амбиция и суета. \r\n\tПо думите му много хора по света днес би трябвало да се засрамят, задето са загубили чувството за срам. Мнозина трябва да се срамуват, защото нашите поколения оставят на младите хора свят, разпокъсан от противоречия и войни, разяден от егоизъм, в който младежите, децата, болните и възрастните са маргинализирани, каза той.\r\n\tПапа Франциск заклейми \"проказата на омразата, егоизма и арогантността\" и похвали онези служители на Църквата, които се опитват \"да събудят заспалата съвест на човечеството\" чрез работата си в помощ на бедните, имигрантите и затворниците. \r\n\tСъбрани около осветения огромен амфитеатър, след като бяха преминали строги проверки за сигурност, 20 000 вярващи, повечето с факли в ръка, наблюдаваха в пълно мълчание среднощната процесия.\n\n\r\n\tТази година носенето на кръста беше поверено на младежи, сред които едно момиче в инвалидна количка, на главата на католическата организация Каритас в Сирия, Рияд Сарги, който беше придружен от съпругата си и трите си деца, и на иракска монахиня от ордена на доминиканците – сестра Женвиев Ал Хадай, която почете християнските мъченици от Близкия изток.\r\n\tТекстовете, придружаващи отделните спирки, тази година бяха написани от 15 младежи на възраст от 16 до 27 години, които порицаха своите връстници, обсебени от върху социалните мрежи.\r\n\tЗа церемонията бяха превидени засилени мерки за сигурност, както и за утрешната меса на площад \"Свети Петър\". Министърът на вътрешните работи Марко Минити потвърди през седмицата повишеното ниво на риск от атентат в Италия, и разположи допълнително 10 000 полицаи, карабинери и войници, за да се грижат за сигурността в целия Рим, припомня Франс прес.\r\n\tВоенни джипове и бронетранспортьори бяха поставени като бариари срещу евентуални атаки с камион. Въпреки всичко 12-метров камион с турски регистрационни табели, чийто шофьор се заблудил, успя да навлезе в зоната за сигурност в центъра на града.", "date": "2018.03.31", "title": "Папа Франциск заклейми \"проказата на омразата, егоизма и арогантността\""}
{"url": "http://www.mediapool.bg/otstranen-e-politseiskiyat-shef-ot-kyustendil-ubil-chovek-v-katastrofa-news277473.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tШефът на \"Криминална полиция\" в Кюстендил Захари Захариев, който предизвика катастрофа, в която загина друг шофьор, е отстранен от длъжност, съобщи в събота бТВ.\r\n\tЗа случая съобщиха преди ден близки на загиналия 45-годишен търговец Росен Любенов, които са притеснени, че той може да бъде потулен от разследващите.\r\n\tСблъсъкът става на 13 март, малко след 6.00 часа сутринта, на привидно прав участък в края на с. Невестино, където ограничението е 50 км/ч. Ударът е челен.\r\n\tВече са назначени експертизи, които да установят с каква скорост е карал Захариев. За момента той няма повдигнато обвинение. Разследването е поверено на Софийската окръжна прокуратура.\r\n\t\"Това се прави с цел да няма каквото и да е съмнение в безпристрастност или в заинтересованост от страна на местните прокурори, доколкото единият от водачите е полицейски служител, с когото те работят ежедневно\", обясни говорителят на главния прокурор Румяна Арнаудова.", "date": "2018.03.31", "title": "Отстранен е полицейският шеф от Кюстендил, убил човек в катастрофа"}
{"url": "http://www.mediapool.bg/mohamed-salah-sabra-1-mln-glasa-protesten-vot-na-prezidentskite-izbori-v-egipet-news277482.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tГолмайсторът на \"Ливърпул\" Мохамед Салах получи 1 милион гласа на изборите за президент на Египет, макар че името му изобщо не участваше в бюлетината.\r\n\tТова беше протестният вот на гласуващите, които задраскаха другите двама кандидати за поста и добавиха името на нападателя, роден в Египет, съобщават световните агенции.\r\n\tВсе пак, напълно очаквано, за президент на Египет за втори мандат беше избран Абдел Фатах Сиси. Той получи почти пълно мнозинство с 92% от гласовете.\r\n\tПротестният вот за Мохамед Салах получи 5% от гласовете, дори изпреварвайки втория в бюлетината – Муса Мустафа, който остана с едва 3% подкрепа.\r\n\tТова е третото гласуване за президент от Арабската пролет и то се осъществи на фона на притеснения за нарастващото влияние на силовите структури и армията в обществото.\n\n\r\n\tИзбирателната активност според официалните данни този път е била от около 25 млн. души или 42% от електората – спад от изборите през 2014 г., когато гласуващите са били 47%.", "date": "2018.03.31", "title": "Мохамед Салах събра 1 млн. гласа протестен вот на президентските избори в Египет"}
{"url": "http://www.mediapool.bg/protest-sreshtu-patni-taksi-v-albaniya-prerasna-v-bezreditsi-s-politsiyata-news277484.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПротест против планираните пътни такси в Албания от самото начало започна с инциденти и премина в насилие, предаде агенция МИА.\r\n\tДемонстранти, събрали се край тунела Калимаш, близо до северния град Кукъс, започнаха да хвърлят камъни срещу полицията, която отвърна с гумени палки и сълзотворен газ.\r\n\tПротестиращите запалиха пункта за събиране на таксите и не позволиха на пожарникарите да се приближат, съобщи албанската телевизия Топ ченъл.\r\n\tНасъбралите се хора призоваха за още по-радикални мерки, ако решението за събиране на пътни такси не бъде отменено.\r\n\tПремиерът Еди Рама заяви, че насилието срещу полицията и държавното имущество ще бъдат наказани, съобщи Ройтерс.\n\n\r\n\tАвтомагистрала Тирана - Кукъс - граничен пункт Морина (на границата с Косово), наричана Пътя на нацията, се използва активно както от транспортни фирми, така и от множество туристи от Косово.\r\n\tМеждународен консорциум взе автомагистралата на концесия за 30 години със задължението да я поддържа, да я разшири и да събира пътните такси. Албанските власти обявиха, че от 15 април ще започнат да събират пътни такси от 2,5 евро за мотоциклет, 5 евро за лек автомобил, 11,2 евро за автобуси и лекотоварни автомобили и 22,5 евро за камиони.\r\n\tВ четвъртък косовски шофьори пристигнаха на пункта Морина със 150 празни камиона, за да протестират срещу пътните такси. Към тях се присъединиха и десетки частни камиони от Албания, като направиха колона от няколко километра.\r\n\tПремиерът Рама заяви след днешния протест, че строителството на магистралата, която пресича планински терени, още не е завършено и тези, които я използват, трябва да плащат. Той заяви, че не само няма да отмени таксите за магистралата, но ще въведе плащане и за други пътища в страната.\r\n\tАлбанските медии съобщиха, че според първоначални данни при днешния протест са ранени около 20 души, петима от които полицаи, а поради блокадата на пътя се е образувала 10-километрова колона от автомобили.", "date": "2018.03.31", "title": "Протест срещу пътни такси в Албания прерасна в безредици с полицията"}
{"url": "http://www.mediapool.bg/zashto-balgarskiyat-natsionalizam-e-vse-po-ruski-news277485.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tТова не е текст за национализма – който днес минава под флага на “нов консерватизъм” – в неговия абстрактен, чист и съвършен вид. Вид, какъвто може да бъде открит само и единствено в главите на просветените му почитатели. (Да, учудващо е, но има и такива.) Текстът е за реалното му българско въплъщение в патриотично-консервативно управление между “десницата” от ГЕРБ и т.нар. “патриоти”. Защото в крайна сметка това е резултатът от иначе възвишения национал-консервативен идеал, в името на който тази политическа конкокция беше забъркана.\r\n\tСпоред руския онлайн речник на алхимията “конкокция” означава отвара или затопляне на смеси при умерена температура за продължително време.[1] Българската национал-консервативна запарка се реализира през 2017 г., но Волен Сидеров беше наклал огъня под нея още през 2005 г. Щипка патриотарство, китка ксенофобия, половин килограм антициганско и антитурско говорене, един черпак русофилство, два черпака антиевропеизъм, една подпалена джамия и всичко това обилно поръсено със “защита на интересите на обикновения човек” и антисоросоидни подправки.\r\n\tТози казан вря десет години на бавен огън. Отначало “политическият елит” го гледаше гнусливо, но полека-лека взе да опитва от сместа. И взе да му се услажда. “Атака” все пак не седеше на масата (а през 2013 г. буквално се оказа под една пластмасова маса). Десет години “патриотите” като цяло бяха допускани до властта само при крайна необходимост, я като “златен пръст”, я като недостигащи няколко гласа в широка коалиция.\r\n\tПрез 2017 г. обаче национал-консерватизмът стана официална идеология на коалицията ГЕРБ-ОП, което беше същностно нов елемент в политическия ни живот. Идеологическата спойка между “дясното” от ГЕРБ и “националистичното” от “Атака”, ВМРО и НФСБ беше фиксирана с основаването на институти и назначаването на министри, които са колкото десни, толкова и националисти (и обратното).\r\n\tПремиерът Борисов стана патрон на тази алхимическа операция, която му донесе немалко електорално злато. Той трябваше да бъде и гарант, че капакът на казана няма да хвръкне, та конкокцията да се разплиска из българската политическа кухня. Макар че инцидентни изплисквания имаше, до края на 2017 г. къкренето беше контролируемо.\n\n\r\n\tБорисов също така обещаваше да “балансира” вкусово отварата. Тъй като Волен Сидеров често – и извън рецептата – добавяше от буркана с русофилството, Борисов трябваше да контрира с европейски подсладители, а Симеонов – с русофобство. Каракачанов уж щеше да слага македонски и балкански билки да упоят ксенофобията, но и той взе да добавя основно руска водка и имитация на хайвер. Поради този вътрешен разнобой, задачата на Борисов като главен готвач и качествен контрол ставаше все по-трудна. А и той разви вкус към руски енергийни напитки и добавки. И когато БСП мина изцяло на пироги и пелмени, Борисов установи, че в националистическия му казан се е получил един руски борш.\r\n\t\r\n\tКапакът на казана изхвърча с Истанбулската конвенция и най-вече – при случая “Скрипал”. Това не са просто инциденти и те не могат да се омаловажават. Те всъщност показват, че България се превръща по собствено желание в непълноценен член на ЕС и НАТО:\r\n\t- И в двата случая България заема позиции, които са обратните на основните ѝ партньори и съвпадат с тези на Русия и нейните клиентелни държави;\r\n\t- В случая “Скрипал” България ясно заяви, че приема тезата на Русия (т.е. че няма “достатъчно доказателства”) и отхвърля мнението не само на Великобритания, но и на останалите си основни съюзници. Това влизане в руския лагер се пакетира безвкусно като “балансиране”. Как заемането на позицията на една от страните в спор може да бъде “балансиране”? Само слепи и покорни медии могат да отминат подобна нелепост, без да я направят на аргументативното нищо, която тя и бездруго е;\r\n\t- Противно на твърдяното от управляващите, българското европредседателство не изисква да застанем на страната на периферното малцинство в ЕС, което възприема руската теза. Търсенето на широк консенсус би изисквало опит от наша страна да се убедят малцината несъгласни, за да променят те мнението си. Вместо това България еднозначно застана точно на тяхна страна;\r\n\t- 100%-ви доказателства за криминално престъпление се приемат единствено от съд. Това отнема доста време – понякога години. Политическите решения са нещо различно и те се вземат в реално време на базата на съществуващата информация и на доверието в преценката на институции и съюзници. Така както България се довери на НАТО в казуса Косово и си отвори път за членство в тази организация и ЕС, така сега – с обратната позиция – ние си открехнахме вратата към самомаргинализация и дори евентуално излизане и от двете.\r\n\tТова са фактите. Те могат да имат различна интерпретация. Едно е безспорно обаче: от руска гледна точка един такъв обрат е позитивен и желан. Спорът е дали тази политика е добра за българския национален интерес.\r\n\tВъзможно е да се твърди, че този интерес изисква България да е непълноценен член на ЕС и НАТО – да е винаги с единия крак навън. Това може да мине като “балансиране” между великите сили в международен план и между феновете им у дома. Ако това е новата “консервативно-националистична” доктрина, национал-консерваторите и прилежащите им институти трябва да я формулират ясно и да започнат да я защитават. Защото поне на пръв поглед тя изглежда абсурдно – от два стола, та посредата.\r\n\tНещо повече, преизбирането на Путин в Русия идва с ясен мандат да се “тестват” непълноценните членки на ЕС. Някои ще се тестват с пари (т.е. ще се купуват), други ще се провокират – да речем с набези във въздушното им пространство. С позицията си по “Скрипал” ние се записахме първи на опашката за провокации. (В списъка за купуването сме отдавна.)\r\n\tСитуацията е драматична геополитически. Под флага на “национализъм”, “консерватизъм” и други популярни идеологически запарки всъщност се води политика на постепенна маргинализация или изваждане на България от ЕС и НАТО. Някои водят тази политика открито (АТАКА и БСП), други се нагаждат към нея, за да “балансират” (ГЕРБ и „Воля“), трети вървят с кервана и стрелят напосоки (Валери Симеонов). Този националистически керван обаче си върви на Изток.\r\n\tЗатова въпросът в заглавието е “защо”, а не е “дали”. Този въпрос е реален и се нуждае от спешен отговор.", "date": "2018.03.31", "title": "Защо българският национализъм е все по-руски?"}
