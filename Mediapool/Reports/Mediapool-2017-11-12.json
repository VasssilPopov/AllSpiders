{"url": "http://www.mediapool.bg/rahoi-v-barselona-katalunya-e-ispaniya-i-ispaniya-e-katalunya-news271705.html", "text": "Да си върнем демократична и свободна Каталуня, призова испанският премиер Мариано Рахой в неделя в Барселона. Той посети столицата на Каталуня за първи път откак правителството пое пряко управлението над автономната област, предаде Франс прес.\r\n\tНа митинг на неговата консервативна Народна партия преди насрочените от централното правителство регионални избори на 21 декември, Рахой прикани бизнеса да не напуска Каталуня, а испанците - да не бойкотират каталунските стоки.\r\n\t\"Искам да кажа на всички испанци да не спират да купуват и да консумират каталунски стоки\", каза Рахой.\r\n\tОт началото на кризата 2400 компании са се изтеглили от областта, напомня АФП.\r\n\tПремиерът заяви, че е възстановил законността и демокрацията, като е поставил Каталуния под прякото управление на Мадрид. \"Искаме Каталуния - разумна, предприемчива, динамична, приветлива и отворена, сигурна и надеждна. Каталуня е Испания и Испания е Каталуня\", добави той.\n\n\r\n\tРахой призова каталунците да изгонят сепаратистите от регионалния парламент на насрочените от него избори на 21 декември, предаде Асошиейтед прес.\r\n\t\"Искаме масово участие (в изборите), за да поставим началото на нов период на нормалност. Важно е да възстановим чувството за нормалност в Каталуня, и то възможно най-бързо, за да намалим социалните и икономическите напрежения\", каза Рахой пред присъстващите на митинга на Народната партия.\r\n\tДвама от всеки трима каталунци са на мнение, че излизане на Каталуня от Испания е невъзможно в относително близко бъдеще, сочат резултати от анкета, публикувани в неделя испанския вестник \"Паис\" и цитирани от осведомителните агенции. Освен това 76 на сто от анкетираните смятат, че решението на Мадрид да свика предсрочни регионални избори в автономната област е разумно, показва социологическото проучване.\r\n\tМнозинството от испаните, 54%, смятат, че правителството се справя с кризата в Каталуния по подходящ начин.\r\n\t24 часа по-рано, по данни на Общинската полиция в Барселона, 750 000 души са участвали в голяма демонстрация с искане за освобождаване на десетимата сепаратистки лидери, които са в предварителния арест.\r\n\tДемонстрацията, продължила около два часа, премина под лозунгите: \"Свобода за политическите затворници!\" и \"Вън окупационната сила\". Тя бе свикана от две граждански организации, които искат независимост - Каталунското национално събрание и Омниум Културал. Двамата лидери на тези организации са в ареста.\r\n\tПравителството на автономната област бе свалено от централната власт в Мадрид, след като регионалният парламент прие едностранна декларация за незавимост на 27 октомври, напомня ДПА. След това редица каталунски политици бяха обвинени в бунт, подривна дейност и злоупотреба с държавни средства заради ролята им в опита за обявяване на независимост\r\n\tОсем министри, задържани след приемането на декларацията за независимост, остават в предварителния арест.\r\n\tСваленият премиер Карлес Пучдемон и четирима министри от кабинета му избягаха в Брюксел и все още са на свобода, въпреки че срещу тях е издадена международна заповед за арест.\r\n\tСоциологически проучвания сочат, че 7,5-те милиона жители на Каталуния са разделени поравно между отделяне и оставане в Испания.\r\n\tИспанската конституция определя нацията като неделима и гласи, че въпросите на националния суверенитет са от компетенцията на националния парламент в Мадрид, напомня Асошиейтед прес.", "date": "2017.11.12", "title": "Рахой в Барселона: Каталуня е Испания и Испания е Каталуня"}
{"url": "http://www.mediapool.bg/tramp-reklamira-amerikanskite-produkti-vav-vietnam-news271695.html", "text": "Президентът на САЩ Доналд Тръмп похвали растежа на Виетнам и рекламира американския бизнес на пресконференция с виетнамския си колега Чан Дай Куанг при посещение в Ханой, предаде ДПА.\r\n\tТази сутрин Тръмп бе официално посрещнат от Дай Куанг на церемония в президентския дворец в Ханой с развяване на американския и виетнамския флаг.Тръмп обеща \"грамаден обем на търговия\" с Виетнам на стойност \"милиарди и милиарди долари\" при пристигането си в президентския дворец.\r\n\t\"Ентусиазирани сме за икономическите реформи, насърчаващи икономическото благоденствие за всички виетнамски граждани, когато виждаме нарастващата средна класа като ключов пазар за американските стоки и услуги\", каза Тръмп и добави, че би приветствал премахването на търговските бариери от Виетнам.\r\n\t\"Сигурен съм, че американската енергия, земеделие, финансови услуги, авиация, дигитална търговия и отбранителни продукти са способни да покрият всичките ви търговски нужди и всъщност не само да ги покрият, но и по-добре от всеки друг\", добави президентът на САЩ.\r\n\tПреди срещата бе разпространен списък с нови търговски сделки, включващи петролни и газови проучвания, авиация и транспорт, но паричната им стойност не бе разкрита.\n\n\r\n\tПрезидентът на САЩ отново заяви, че всички отговорни нации трябва да действат, за да спрат севернокорейската ядрена и ракетна заплаха, предаде Асошиейтед прес.\r\n\t\"Ние искаме напредък, не провокации\" и \"стабилност, не хаос\". \"Всички отговорни страни трябва да предприемат действия, за да спре режимът на Северна Корея да заплашва света с невъобразими човешки жертви. Сигурността  е наша цел\", каза американският президент.\r\n\tПо думите му би било \"добро нещо\" за Северна Корея е за света, ако той и севернокорейският лидер Ким Чен-ун станат приятели, макар да се съмнява, че това ще се случи. Запитан на пресконференцията за туита, в който говореше за приятелството с Ким, Тръмп поясни, че може и да е странно, но със сигурност сприятеляването е възможност.\r\n\t\"Ако наистина се случи, мога да ви кажа, че би било добро нещо за Северна Корея, но също така би било добро и за много други места и добро за останалия свят. Това е нещо, което е възможно да се случи. Не зная дали ще стане, но би било много, много хубаво\", заяви Тръмп, цитиран от Ройтерс.\r\n\tСлед брифинга Тръмп разговаря с генералния секретар на ЦК на Виетнамската комунистическа партия Нгуен Фу Чонг и с премиера Нгуен Суан Фук, след което замина за Манила.\r\n\tТам той ще участва в срещата на високо равнище на Асоциацията на държавите от Югоизточна Азия (АСЕАН) и в Източноазиатската среща на върха.\r\n\tПреди пристигането му във филипинската столица Манила избухнаха протести, предаде ДПА. Демонстрантите бяха блокирани от стотици полицаи, опитаха се да пробият загражденията за сигурност, но бяха отблъснати от силите на реда. По-късно демонстрантите изгориха няколко знамена на САЩ и обещаха да проведат още  протести по време на първото участие на Тръмп в среща на АСЕАН.", "date": "2017.11.12", "title": "Тръмп рекламира американските продукти във Виетнам"}
{"url": "http://www.mediapool.bg/naim-syuleimanoglu-e-v-kritichno-sastoyanie-sled-mozachna-operatsiya-news271690.html", "text": "Легендата на вдигането на тежести Наим Сюлейманоглу е в критично състояние, след като в събота вечер по спешност е бил подложен на операция след мозъчен кръвоизлив.\r\n\tОперацията е продългила около час и половина в болницата Мемориал-Атакьой, където прославеният турски спортист, започнал кариерата си в България, лежи повече от един месец, предаде БТА от Истанбул.\r\n\tСпоред съобщение от болницата Мемориал операцията се е наложила поради кръвоизлив в мозъка и свързания с него увеличаващ се оток.\r\n\tНа 26 септември Наим бе приет в болница в критично състояние с диагноза цироза и се налагаше спешно да му се направи трансплантация, за да живее.\r\n\tТурският президент Реджеп Тайип Ердоган лично се ангажира и за Наим се полагат изключителни грижи в най-добрата болница в Турция.\n\n\r\n\tНа 6 октомври му бе извършена животоспасяваща трансплантация на черен дроб, за която донор стана негов приятел. Трансплантацията бе извършена от медицински екип начело с проф. д-р Ялчън Полат. Той заяви снощи, че има опасност за живота на щангиста, който е в реанимация.\r\n\tПо данни на лекарите няма усложнения по отношение на трансплантацията. Но в мозъка на Наим се е образувал оток поради кръвоизлив, който се е увеличавал. Това наложило и операцията по спешност.\r\n\tПреди около една седмица турският министър на младежта и спорта Осман Ашкън Бак бе на посещение при болния Наим. Той съобщи, че Наим е получил мозъчен кръвоизлив, поради което е в интензивното отделение и е на системи. По думите на министъра лекарите от време навреме приспивали Сюлейманоглу.\r\n\tСъстоянието на Наим остава сериозно, твърдят негови близки. Не се допускат посетители при болния.\r\n\tСюлейманоглу е трикратен олимпийски шампион – два пъти в категория до 60 килограма (в Сеул през 1988 г. и Барселона през 1992 г.) и веднаж в категория до 65 килограма (в Атланта през 1996 г.).\r\n\tТой има седем световни, две европейски титли и 46 пъти е подобрявал световните рекорди.", "date": "2017.11.12", "title": "Наим Сюлейманоглу е в критично състояние след мозъчна операция"}
{"url": "http://www.mediapool.bg/makron-prizova-za-zachitane-na-suvereniteta-na-livan-news271693.html", "text": "Френският президент Еманюел Макрон призова за запазване на независимостта и стабилността на Ливан в телефонен разговор с ливанския си колега Мишел Аун, предаде Франс прес.\r\n\tДвамата обсъдиха ситуацията в Ливан след обявяването на оставката на премиера Саад Харири, съобщи Елисейският дворец.\r\n\tМакрон напомни необходимостта от запазване на стабилността, независимостта и сигурността в Ливан и уверил президента Аун в подкрепата на Франция за ливанския народ.\r\n\tЛиванският президент по-рано вчера поиска Саудитска Арабия да обясни причините, които пречат на връщането в Ливан на премиера Харири, чиято неочаквана оставка хвърли страната в политическа криза.\r\n\tМакрон отново призова за свобода на движението на ливанските политически лидери, Той наблегна на необходимостта от запазване на приемствеността на политическите институции и запазване на суверенитета и стабилността на Ливан.\n\n\r\n\tФренският президент ще се срещне в Париж с ливанския външен министър във вторник, съобщи Елисейският дворец.", "date": "2017.11.12", "title": "Макрон призова за зачитане на суверенитета на Ливан"}
{"url": "http://www.mediapool.bg/tsru-potvardi-obvineniyata-za-namesa-na-rusiya-v-izborite-v-sasht-news271691.html", "text": "Директорът на Централното разузнавателно управление (ЦРУ) на САЩ Майк Помпейо потвърди обвиненията за руска намеса в американската предизборна кампания миналата година въпреки новите опровержения на Владимир Путин, повторени от президента Доналд Тръмп, предаде Франс прес.\r\n\tДиректорът поддържа, както винаги е правил, заключенията в доклада на разузнаването от януари 2017 г. за руска намеса в американските президентски избори, гласи комюнике на ЦРУ, дадено на телевизия Си Ен Ен часове след изявленията на Тръмп, който изрази съгласие с руския си колега.\r\n\t\"Заключенията на разузнавателните служби за намеса на Русия не са се променили\", се казва в комюникето, публикувано от телевизията.\r\n\tТръмп говори вчера пространно за опроверженията, направени от Путин на тези обвинения и каза след срещата им във Виетнам, че му вярва, напомня АФП.\r\n\tИзявленията на Тръмп разгневиха депутати от Демократическата партия. Конгресменът Адам Шиф каза, че \"президентът не може да заблуди никого. Той знае, че руснаците са се намесили. Той знае, че е спечелил на ръба на бръснача и че е загубил по брой на подадените за него гласове\", добави Шиф.\n\n\r\n\t\r\n\tСпоред Доналд Тръмп президентът Владимир Путин наистина вярва, че Русия не се е намесвала в президентските избори в САЩ. Но Тръмп също така вярва на американските разузнавателни агенции, които заключиха, че Русия наистина се е намесила, предаде Асошиейтед прес.\r\n\t\"Вярвам, че той е убеден, че Русия не се е намесвала в изборите\", каза Тръмп на пресконференция в Ханой в неделя. \"Що се отнася до това дали аз го вярвам, аз съм с нашите агенции. Сега те са ръководени от свестни хора и аз много силно им вярвам\", подчерта американският президент.\r\n\tПред репортери в президентския самолет на път за Ханой вчера Тръмп каза, че пред него Путин отново категорично е отрекъл обвинението - този път по време на икономическата среща на върха в Дананг. \"Всеки път, когато се видим той ми го казва. Когато ми казва това, той наистина го вярва\", поясни днес Тръмп, като нарече обвинението \"изкуствена бариера\", издигната от демократите.\r\n\tНа пресконференцията в Ханой Тръмп потвърди становището си, че е от ключово значение за САЩ да се разбира с Русия и като че ли намекна, че е време да се вдигнат санкциите, наложени от Конгреса на Русия в отговор на намесата й в изборите. По думите му е \"време е да се върнем към изцелението\" на разтърсения свят. \"Това са много важни неща\", каза той, напомняйки за необходимосдтта да се работи заедно с Русия за решаването на проблемите в Сирия, Северна Корея и Украйна. Според него по-силни американски отношения с Русия биха били от полза за света. Да имаме Русия в приятелска позиция, вместо вечно да се караме с нея, е предимство, смята той.\r\n\tКонгресът наложи санкциите на Русия за намесата в изборите през 2016 г. в добавка към съществуващите санкции заради подкрепата й за сепаратистите в Източна Украйна през 2014 г. и анексирането на Крим.\r\n\tПо-рано в ТуитърТръмп заклейми \"хейтърите и глупаците\", които критикуват усилията му да подобри отношенията с Русия, предаде Асошиейтед прес.\r\n\t\"Кога всички онези хейтъри и глупци ще проумеят, че да имаш добри отношения с Русия е добро нещо, а не лошо нещо. Искам да реша (проблема със) Северна Корея, Сирия, Украйна, тероризма и Русия може много да помогне\", написа Тръмп.\r\n\t\"Защо Ким Чен-ун ме обижда, като ме нарича \"стар\", когато аз НИКОГА не бих го нарекъл \"нисък и дебел\"? А аз толкова се старая да бъда негов приятел - и може би някой ден това ще се случи!\"", "date": "2017.11.12", "title": "ЦРУ потвърди обвиненията за намеса на Русия в изборите в САЩ"}
{"url": "http://www.mediapool.bg/star-plitak-i-prost-nomer-no-raboti-news271697.html", "text": "Не е необходимо да принадлежиш към \"елитните\" 20 на сто от нацията (по Иво Христов), за да се досетиш, че антисемитските и откровено нацистки надписи по съветски паметници в България са в резултат на организирана провокация - оперативно мероприятие на червено-кафяви групички с евразийски пристрастия.\r\n\tНомерът е стар и е практикуван широко и в Прибалтика, и в централна Европа. Целта е проста - да се докаже, че всеки, който е против съветската окупация на източна Европа след 1944 г. и против мераците на Путинова Москва отново да \"командва парада\" в бившите си имперски провинции, е фашист и антисемит.\r\n\tПлитко и просто - но работи.\r\n\tДава достатъчно основания на Захарова в Москва да протестира и да ни поучава за всичко, което сметне за необходимо.\r\n\tПроблем обаче са не редовните брифинги на Захарова в Москва, а продължаващите опити на поредица руски партии в България, начело с БСП да правят вътрешна политика от тези брифинги.\n\n\r\n\tПроблем е и фактът, че уж про-европейските и демократични партии в България мълчат. Защо мълчат - след като и кьоравите, и дебилите (всяка прилика с изказването на Иво Христов е случайна, извинявам се, ако някой се припознае в тази категория в случай на некоректно цитиране на изказването ми) виждат за какво иде реч?", "date": "2017.11.12", "title": "Стар, плитък и прост номер – но работи"}
{"url": "http://www.mediapool.bg/chetirideset-deputati-konservatori-iskat-ostavkata-na-tereza-mei-news271694.html", "text": "Четиридесет депутати от управляваваща във Великобритания Консервативна партия се договориха да подпишат писмо за недоверие към премиера Тереза Мей, съобщава в днешния си брой в. \"Сънди таймс\", цитиран от ДПА.\r\n\tМакар че броят на \"заговорниците\" представлява само 8 процента от общия брой депутати консерватори в долната камара на парламента, достатъчни са само още 8 подписа за предизвикването на нови избори за председател на партията и евентуалната замяна на Мей на премиерския пост, отбелязва вестникът.\r\n\tНедоволството на депутатите е предизвикано от затягането на преговорите за Брекзит от страна на Мей и липсата на ясна позиция по основните въпроси.\r\n\tСпоред вестника някои министри в правителството на Мей също не са съгласни с позицията й по въпроса за излизането на Великобритания от ЕС.\r\n\t\"Страшно е да се каже, но ние се приближаваме все повече към момента, когато за известно време ще трябва да излезем в опозиция, за да се прегрупираме\", цитира \"Сънди таймс\" неназован член на британското правителство.\n\n\r\n\t\r\n\tСъщевременно главният преговарящ на ЕС по Брекзит Мишел Барние заяви, че се подготвя за вероятността да не бъде постигнато споразумение с Лондон, макар това да не е предпочитаният от него сценарий, съобщи Франс прес.\r\n\t\"Това не е моята опция, която би представлявала връщане с 44 години назад (датата на влизане на Великобритания в ЕС - бел.АФП). Но това е възможно\", посочи Барние в интервю за френския седмичник \"Журнал дю диманш\".\r\n\t\"Всеки трябва да се подготви за това, както държавите, така и предприятията. Самите ние се подготвяме технически\", добави той.\r\n\tБез споразумение Обединеното кралство ще се върне на 29 март 2019 г., датата на излизането му от ЕС, \"в режима на общото право на Световната търговска организация, с отношения, подобни на тези, които поддържаме с Китай\", предупреди Барниe.\r\n\tВ петък ЕС даде на Лондон две седмици да изясни ангажиментите си по условията на развода, поставяйки това изискване като условие за започването на преговори за бъдещите търговски връзки с Великобритания.", "date": "2017.11.12", "title": "Четиридесет депутати консерватори искат оставката на Тереза Мей"}
{"url": "http://www.mediapool.bg/dve-detsa-zaginaha-v-katastrofa-ednoto-ot-tyah-e-shofiralo-news271699.html", "text": "Две деца са загинали миналата нощ при катастрофа в Ловешко, трето е в болница в тежко състояние. Това съобщи пред БНР директорът на Националната полиция Христо Терзийски.\r\n\tСигналът в полицията бил получен половин час след полунощ. Поради шофиране с несъобразена скорост, в близост до бензиностанция, неправоспособният водач е изгубил управлението над колата, която се е ударила в крайпътно дърво.\r\n\tОт удара той и 16-годишен младеж, пътувал до него, са загинали на място. В тежко състояние в болница е откарана 14-годишна тяхна спътничка. С леки наранявания е и 17-годишен младеж, също от с. Кирчево.\r\n\tПътно-транспортните произшествия са страшен бич. Като родители и общество не бива да допускаме непълнолетни деца безконтролно да се качват и да управляват коли. Допускаме това да продължава да се случва, подчерта комисар Терзийски.\r\n\tВ неделя от МВР съобщиха и за тежка катастрофа на пътя Самоков - София, в района на \"Мечката\". 22-годишна жена е изгубила контрол над автомобила и се е ударила в насрещно движещ се тежкотоварен автомобил.От удара жената е загинала на място.", "date": "2017.11.12", "title": "Две деца загинаха в катастрофа, едното от тях е шофирало"}
{"url": "http://www.mediapool.bg/borisov-nie-pravim-moralen-zhest-a-v-parlamenta-stoyat-zameseni-v-narkotrafik-news271698.html", "text": "\"Ние като морален жест приехме оставката на здравния министър Николай Петров, в същото време в парламента продължават да стоят хора, които са замесени с наркотрафик, хора, които са купували гласове, и то от затворници, хора, които наричат българите дебили.“ Това заяви премиерът Бойко Борисов в неделя, след като участва в официалното откриване на основно реконструираната зала \"Асикс Арена\" (бивша Фестивална) в София.\r\n\tПовод за думите му стана журналистически въпрос - как ще отговори на казаното от лидера на БСП Корнелия Нинова, че е страхливец, както и че е знаел за това, че здравният министър е сключвал договори, с които е облагодетелствал свои близки.\r\n\tИма органи, които се занимават с това и ако мислите, че с госпожата ще ми развалите настроението от направеното от нас, нека тя да излезе да каже едно нещо, което е направила по време на нейно ръководство, каза Борисов, цитиран от БТА.\r\n\t\"Нашата работа е да градим и го правим всеки ден. Останалите - едни ги бъркат с рошави мъже, други ..., аз епитети не употребявам\", заяви министър-председателят.\r\n\tТой посочи, че не е знаел за одитния доклад на ВМА. \"Ако са знаели за този одитен доклад, да са го уволнили тогава служебното правителство на президента Радев\", допълни Бойко Борисов. По думите му този доклад не е бил оставян при него нито като документ, нито като информация.\n\n\r\n\tПо повод изказването на премиера, че в парламента продължават да стоят хора, които наричат българите дебили(депутатът от БСП Иво Христов – бел. ред.), журналист репликира Борисов, че той пък е нарекъл българите прости.\r\n\tМинистър -председателят заяви, че това е \"една лъжлива новина\". И обясни, че на подобно на днешното мероприятие, хората го попитали „защо, когато ти ни говориш, ние всичко разбираме и виждаме, а другите не ги разбираме”.\r\n\t\"И аз викам в кавички, понеже всички сме прости, само те са умните. Има голяма разлика в това и всички се смеехме и радвахме на това, което откривахме\", добави Борисов, цитиран от БГНЕС.\r\n\tВ отговор на въпрос как ще коментира и за \"лошия човешки материал\", Борисов заяви на журналиста, че ще го осъди, ако не му даде доказателство, че е казал думата \"лош\". \"Не е вярно , има звуков файл, който сме ви го предоставили, къде думата лош съм казал и защо продължавате това да говорите. Защо ми слагате думи, които не съм казал\", допълни той.\r\n\tОбновената зала \"Фестивална\" под името \"Асикс арена\" ще се ползва основно за лека атлетика. Ремонтът й струва 7 млн. лева.Залата не се използва от 2011-та заради лошото си състояние.\r\n\tНа откриването присъстваха водещи български атлетикато Ивет Лалова, Габриела Петрова и Тихомир Иванов.\r\n\tПремиерът съобщи, че предстои и ремонт на близкия стадион \"Академик\", за който са предвидени 4 млн. лева.", "date": "2017.11.12", "title": "Борисов: Ние правим морален жест, а в парламента стоят замесени в наркотрафик"}
{"url": "http://www.mediapool.bg/ankara-othvarli-tvardeniya-che-tarsi-nezakonno-vrashtane-na-gyulen-ot-sasht-news271700.html", "text": "Посолството на Турция в Съединените щати отхвърли като \"напълно неверни, нелепи и безпочвени\" твърденията, че Анкара може да действа по начини извън закона за екстрадицията на издирван от нея ислямски проповедник, съобщава в. \"Хюриет\".\r\n\tВ изявление на посолството се изтъква, че живеещият в САЩ проповедник Фетхуллах Гюлен е истинският организатор на опита за преврат на 15 юли м.г. и Анкара продължава да очаква той да й бъде предаден от Вашингтон.\r\n\t\"Това, че (Гюлен) все още намира убежище в САЩ, предизвиква дълбоко безпокойство и изумление сред турското общество\", отбелязва посолството.\r\n\t\"Всички твърдения, че Турция може да се насочи към други пътища, различни от върховенството на закона, за екстрадицията на Гюлен, са напълно неверни, нелепи и безпочвени\", се допълва в съобщението.\r\n\tВ петък вестник \"Уолстрийт джърнъл\", позовавайки се на осведомени източници, писа, че американски прокурор разследва предполагаемо предложение, според което бившият съветник на президента Доналд Тръмп по национална сигурност Майкъл Флин и синът му щели да получат до 15 милиона долара, ако отвлекат от дома му Фетхуллах Гюлен и го предадат на властите в неговата родина.\n\n\r\n\tАдвокатът на Флин отрече спекулациите, че клиентът му е бил замесен в подобен план.", "date": "2017.11.12", "title": "Анкара отхвърли твърдения, че търси незаконно връщане на Гюлен от САЩ"}
{"url": "http://www.mediapool.bg/750-000-poiskaha-osvobozhdavane-na-katalunskite-separatistki-lideri-news271689.html", "text": "Общинската полиция в Барселона съобщи, че 750 000 души са участвали в събота вечер в голяма демонстрация с искане за освобождаване на десетимата сепаратистки лидери, които са в предварителния арест, предаде Франс прес.\r\n\tДемонстрацията, продължила около два часа, премина под лозунгите: \"Свобода за политическите затворници!\" и \"Вън окупационната сила\". Тя бе свикана от две граждански организации, които искат независимост - Каталунското национално събрание и Омниум Културал. Двамата лидери на тези организации са в ареста.\r\n\tПравителството на автономната област бе свалено от централната власт в Мадрид, след като регионалният парламент прие едностранна декларация за незавимост на 27 октомври, напомня ДПА. След това редица каталунски политици бяха обвинени в бунт, подривна дейност и злоупотреба с държавни средства заради ролята им в опита за обявяване на независимост\r\n\tОсем министри, задържани след приемането на декларацията за независимост, остават в предварителния арест.\r\n\tСваленият премиер Карлес Пучдемон и четирима министри от кабинета му избягаха в Брюксел и все още са на свобода, въпреки че срещу тях е издадена международна заповед за арест.\n\n\r\n\tСоциологически проучвания сочат, че 7,5-те милиона жители на Каталуния са разделени поравно между отделяне и оставане в Испания.\r\n\tИспанската конституция определя нацията като неделима и гласи, че въпросите на националния суверенитет са от компетенцията на националния парламент в Мадрид, напомня Асошиейтед прес.", "date": "2017.11.12", "title": "750 000 поискаха освобождаване на каталунските сепаратистки лидери"}
{"url": "http://www.mediapool.bg/sloventsite-glasuvat-na-vtori-tur-na-prezidentskite-izbori-news271692.html", "text": "Словенците гласуват в неделя на балотаж за избор на президент, а като фаворит за поста е сочен досегашният държавен глава Борут Пахор, съобщи АФП.\r\n\tНеучастието в изборите, единствената заплаха за очакваното преизбиране на Пахор, достигна рекордно ниво на първия тур на 22 октомври, а именно над 55 процента.\r\n\tС 47,10 процента от гласовете 54-годишният бивш премиер социалдемократ силно изпревари своите осем съперници на първия тур. На втория тур той се състезава с 39-годишния кмет Марян Шарец - бивш комик, без политическа принадлежност, който събра 24,93 процента подкрепа, водейки кампания за отхвърляне на политическите елити.\r\n\tПраво на участие в изборите имат 1,7 милиона избиратели. Първите резултати ще станат известни след затварянето на избирателните секции в 19 часа местно време (20 часа българско време).\r\n\tПахор е подкрепен от Социалдемократическата партия, на която бе лидер и която от 2014 г. участва в коалицията на премиера центрист Миро Церар. Той бе назначен за премиер през 2008 г., но трябваше да напусне премиерския пост през 2011 г. на фона на сериозна икономическа криза. На следващата година Пахор бе избран за президент с 67,2 процента от гласовете на втория тур на изборите, на който негов съперник бе дотогавашният президент Данило Тюрк.\n\n\r\n\tЕвентуална победа на Пахор обаче няма да бъде осигурена с лекота, тъй като през последните седмици неговият съперник Марян Шарец значително скъси дистанцията между двамата.\r\n\tСоциологически проучвания, огласени в петък, показаха, че макар Пахор все още да води, разликата в голяма степен се е стопила, като на балотажа досегашният президент се очаква да получи между 52 и 56,3 на сто от гласовете. Това, според анализаторите, прави несигурен изхода от вота, отбелязва Ройтерс.", "date": "2017.11.12", "title": "Словенците гласуват на втори тур на президентските избори"}
{"url": "http://www.mediapool.bg/ako-az-byah-glaven-prokuror-shesta-seriya-news271696.html", "text": "По повод напъните да бъде доказано, че приватизацията е отнела 27 милиарда лева или евро (и двете валути битуват в оценките), писах, че това е невъзможно по каквато и да е обективна методика и обясних защо.\r\n\t\r\n\tПриватизационната „кражба“ бе измислена от бившия главен прокурор Филчев. Сумата бе по-малка – 10 млрд лв. Но той бе достатъчно честен да намекне, че тази „цена“ била според оценка на експерти, предполага се – бизнес оценители. (Такава оценка се изисква по закона за приватизация от 1992 г.) Тогава, а при следващите негови и на други хора подобни заявления, аз обяснявах същото.\r\n\tСумата постепенно набъбваше до 30 млрд еди-какво-си. И най-накрая тя бе спомената от иначе разбиращия от микроикономика президент Плевнелиев. Пак коментирах глупостта на тази оценка. Доколкото си спомням това изказване бе по повод 23 септември – годишнина на комунистически бунт, финансиран от Коминтерна. Но тогава (през септември 2012 г.) не издържа и Иван Костов (вече нарочен от БСП за злодей) и освен че обясни абсурдността й, посочи на президента, че всъщност оправдава безумието на централното планиране и целия комунистически режим.\n\n\r\n\tТези дни мнозинството в парламента каза, че готви законопроект за отпадане на давността по хипотези, съвпадащи с подозрението на прокурора Филчев.\r\n\tС удоволствие разпространих писмото на Иван Костов от 24 септември 2012 г.\r\n\tУважаема колега коментира, че една от причините тези напъни непрекъснато да продължават било обстоятелството, че не е проведена лустрация.\r\n\tВ този контекст се вписва и фигурата на сегашния главен прокурор.\r\n\t\r\n\tЛустрация можеше да се получи в някаква форма, но не смятам, че това можеше да стане с 34% от местата в законодателното събрание след първите избори и 33% след вторите някой би гласувал такъв закон, а законът на Георги Панев (1992 г.) е прочистване на висшето образования. С 54% от местата в парламента БСП с удоволствие го отмени през 1995 г.\r\n\tЗаконът за обявяване на комунистическия режим за незаконен, доколкото знам писан от Панев още през 1992 г., бе приет на 26 април 2000 г. със 123 гласа.\r\n\tПреди малко повече от година, с мнозинство 11 срещу един (Филип Димитров), по дело предизвикано от главния прокурор (с много интересни аргументи), конституционният съд отмени отпадането да давността за престъпления на комунистическия режим.\r\n\tГлавният прокурор очевидно има политическа воля да оправдава комунизма.\r\n\tОт отговора на Конституционния съд неговото дело може да се съди за скритата аргументация, мислене на съдиите по повод давността (чл. 31/7 от конституцията).\r\n\tКС очевидно смята, че този режим не правил престъпления \"срещу мира\", а само е нападнал друга страна през 1968 г. \"за възстановяване на мира и предотвратяване на агресия\" (каквото е официалното становище на КПСС, БКП и каквото е заявлението на Варшавския договор).\r\n\tТози съд очевидно смята, че режимът няма и престъпления \"срещу човечеството\". Т.е. концентрационните лагери, затварянето на хора без съд и убийствата, инициирани от властите, не са такива престъпления.\r\n\tТук има една тънкост: конституционното събрание гласува текст за престъпления \"срещу човечността\". Текстът се е получил след редакция на Валери Петров върху приетия текст на конституцията. (Той направи такава бележка по времето на гласуването на текста, но му бе обяснено, че \"човечеството\" като такова не можа да бъде дадено като предмет на престъпление, защото не съществува.) Никой освен мен не бе прочел новата редакция на текста, която – доколкото разбирам, това трябва да се провери – бе направена по лична инициатива на Гиньо Ганев, за която е уведомен само Николай Тодоров.\r\n\tТъй или инак, не очаквам, че сега главният прокурор ще предизвика демонстративно дело в конституционния съд, ако бъде приет проектозакона за отпадане на давността за деяния, свързани с приватизацията. Човекът няма воля за това.\r\n\tПричината е много проста - този закон ще му даде допълнителна свобода да преследва когото сметне за добре.\r\n\t\r\n\tЗа мен би било ясно, че замисълът на начинанието с този проектозакон е да ми се даде повече възможност за преценка кого да преследвам.\r\n\tАко тези ми действия са успешни, аз бих могъл да създам еднопартийна система на управление в България. Управляващата партия ще се състои от бивши и бъдещи клиенти на главния прокурор.\r\n\tНейните членове могат, разбира се, да казват, че са от която си искат партия. Но това е само, за да се организират свободни и демократични избори. Иначе нещата ще изглеждат доста неудобно, всички ще се досетят за какво става дума. Хората не са дебили (каквито са, например поляците, протестиращи в името на независимостта на съда), срещу тях трябва да се действа с много илюзии и хитрост.\r\n\tНо като главен прокурор аз мога да реша и друго. Ето три възможни и вероятни стъпки на моето бъдещо поведение.\r\n\tПървата дреболия е да предизвикам дело в конституционния съд по въпросния законопроект за давността на \"приватизационните кражби\", ако бъде приет. Бих могъл да използвам дори същите фрази.\r\n\tВ действителност цялата идея на законопроекта е юридически абсурдна и е странно как хора, които се смятат за правници, могат да я предлагат и защитават. Това може да хрумне само на „юристи“ от съветската школа на колегата Вишински. Такива дори в Руската федерация останаха малко и сегашният главен прокурор поддържа добри контакти с тях, за да черпи вдъхновение и опит.\r\n\tВторото нещо, което бих направил е да поискам от съда тълкуване на това дали агресията спрямо Чехословакия и поддържането на военни и партизански режими по света е политика в полза на „мира“. Тъй или иначе догодина е 50-тата годишнина от агресията на Варшавския договор срещу Чехословакия. Дори сегашният прокурор би добил известно одобрение в Брюксел при такъв ход.\r\n\tДелото за лагерите и тълкуването на „човечество“ е по-сложна работа и ще я отложа за края на мандата.", "date": "2017.11.12", "title": "Ако аз бях главен прокурор (шеста серия)"}
{"url": "http://www.mediapool.bg/shema-za-falshivi-dokumenti-e-razkrila-politsiyata-v-sofiya-i-plovdiv-news271702.html", "text": "Служители на ГДНП и ОДМВР-Пловдив разкриха схема за изработка и разпространение на неистински документи. В операцията са участвали и служители на СДВР, действията са наблюдавани от Софийската районна прокуратура, съобщиха от МВРв неделя.\r\n\tСпециализираната полицейска операция е реализирана на територията на София и Пловдив. Задържани са петимата участници в престъпната схема - Т. Г. /51 г./, М. С. /38 г./, Г. Б. /28 г./, А. К. /30 г./и В. Г. /19 г./. Установено е, че единият от тях се е занимавал с производството на неистинските документи, други трима изпълнявали ролята на посредници, сред задържаните е и техен клиент.\r\n\tДействията по разследването са започнали в София. При обиските и претърсванията на адреси и автомобили са намерени и иззети неистински документи. Операцията продължила на територията на Пловдив. При процесуално-следствените действия на частни адреси е открита и печатница за неистински документи. Оттам са иззети голяма количество неистински документи и фалшива валута - лични карти, шофьорски книжки, чужди паспорти, разрешителни за превоз на опасни товари.", "date": "2017.11.12", "title": "Схема за фалшиви документи е разкрила полицията в София и Пловдив"}
{"url": "http://www.mediapool.bg/kmetat-na-london-prizova-britanskiya-vanshen-ministar-da-podade-ostavka-news271703.html", "text": "Кметът на Лондон Садик Хан призова министъра на външните работи Борис Джонсън да си подаде оставката след серията от гафове с непремерени изказвания по чувствителни политически въпроси, предаде БНР в неделя.\r\n\tПризивите за оставка на Борис Джонсън не са от вчера. Той бе обвиняван в подронване на авторитета на премиера Тереза Мей от съпартийци, но дипломатическитe му гафове са тези, които го правят уязвим от страна на целия политически спектър.\r\n\tВ интервю тази сутрин в популярното политическо предаване на телевизията на БиБиСи \"Шоуто на Андрю Мар\" кметът на Лондон Садик Хан заяви: Джонсън трябва да напусне.\r\n\tЛондонският кмет призовава Борис Джонсън да си подаде оставката след серията от гафове, засегнали  либийци, американци, испанци и кого ли не още, по думите на Хан.\r\n\tТази седмица външният министър отново бе критикуван, след като в резултат на негово непремерено изявление по адрес на задържана в Иран британска гражданка, нейната присъда може да бъде удвоена. Точно този случай накара вчера лидера на лейбъристите Джереми Корбин да призова Тереза Мей да уволни Борис Джонсън, защото подронва авторитета на държавата и излага на опасност живота на британски граждани.\n\n\r\n\tБорис Джонсън е на прицел и в собствената му Консервативна партия за прекалено крайните му изявления в подкрепа на Брекзит.", "date": "2017.11.12", "title": "Кметът на Лондон призова британския външен министър да подаде оставка"}
{"url": "http://www.mediapool.bg/kamera-snimala-v-zhenskata-toaletna-na-gimnaziya-v-stara-zagora-news271704.html", "text": "Полицията издирва собственика на камера, снимала в женската тоалетна на природоматематическата гимназия в Стара Загора, съобщи БТАв неделя, позовавайки се на Областната дирекция на МВР.\r\n\tКамерата е иззета и ще бъде подложена на техническа експертиза. На този етап не е известно колко време е работилтя в тоалетната,както и кой и защо я е поставилтам.\r\n\tСигнала за откритото записващо устройство е подала директорката на училището Николина Куличева, а от Регионалния инспекторат по образованието са информирали министерството на образованието, уточни пред БТА началника на инспектората Татяна Димитрова.\r\n\tСкритата камера е била намерена в късния следобед в петък от ученички, които са информирали учителите, а родителите им са съобщили пред медиите.\r\n\tПо първоначални данни камерата не е предавала онлайн, а записите са били на карта.\n\n\r\n\tПо случая в полицията е образувано досъдебно производство.", "date": "2017.11.12", "title": "Камера снимала в женската тоалетна на гимназия в Стара Загора"}
{"url": "http://www.mediapool.bg/akula-ot-vremeto-na-dinozavrite-beshe-ulovena-krai-portugaliya-news271701.html", "text": "Учени, работещи по проект за минимализиране на нежелания улов, хванаха край Алгарве праисторическа мантиева акула, която още живее в океанските дълбини, съобщи Интернешънъл бизнес таймс.\r\n\tХищникът е от мъжки пол, дълъг е метър и половина и е бил уловен през август на дълбочина 700 метра. Мантиевата акула е обитавала водите на Атлантическия океан\r\n\tМантиева акула е колкото страховита, толкова и рядка. Обикновено я наричат \"живо изкопаемо\". Тя живее на планетата ни от 80 млн. години, заради което учените са я обявили за жива вкаменелост.\r\n\tТози вид акули имат над 300 зъба, дължината на туловището им може да достигне 2 метра, а движенията им наподобяват тези на змиите.\r\n\tСпециалистите не познават добре представителите на този вид, тъй като те се срещат на големи дълбочини в Атлантическия океан, както и близо до бреговете на Австралия, Япония и Нова Зеландия.", "date": "2017.11.12", "title": "Акула от времето на динозаврите беше уловена край Португалия"}
