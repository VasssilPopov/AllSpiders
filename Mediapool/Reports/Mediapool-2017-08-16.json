{"url": "http://www.mediapool.bg/predninata-na-bloka-na-merkel-pred-sotsialdemokratite-namalya-s-2-news268009.html", "text": "Изоставането на Германската социалдемократическа партия от водещата в предизборната надпревара консервативна коалиция на Християндемократическия съюз и баварския Християнсоциален съюз (ХДС/ ХСС) се е свило през последната седмица от 18 на 16 процента. Това сочат публикувани в сряда данни от проучване на социологическия център \"Форса\", поръчано от списание \"Щерн\" и телевизия Ер Те Ел.\r\n\tПодкрепата за блока на канцлерката Ангела Меркел не успя да се задържи на ниво 40 на сто и спадна на 39 процента. Рейтингът на социалдемократите се е повишил с един пункт до 23 процента.\r\n\tПо един процентен пункт добавиха за седмица към своя резултат либералната Свободна демократическа партия и \"Левите\", за които смятат да гласуват съответно 8 и 9 на сто от анкетираните. Стабилни останаха рейтингите на \"Съюз 90/Зелени\" и на евроскептиците от \"Алтернатива за Германия\" - подкрепата за всяка от тези две партии е 8 на сто.\r\n\tБроят на колебаещите се е стигнал максимум от началото на годината - 26 на сто от участниците не знаят за кого ще гласуват на изборите за Бундестаг на 24 септември.", "date": "2017.08.16", "title": "Преднината на блока на Меркел пред социалдемократите намаля с 2%"}
{"url": "http://www.mediapool.bg/london-iska-brekzit-bez-vrashtane-na-proverkite-po-granitsata-s-irlandiya-news268005.html", "text": "Британското правителство обяви, че не иска да въвежда отново проверките по границата между Северна Ирландия и Република Ирландия, след като напусне ЕС през март 2019 г., предаде Ройтерс в сряда.\r\n\t \r\n\tИзбягването на всякакъв вид физическа инфраструктура на границата ще бъде приоритет номер едно за Лондон, когато води преговори относно единствената си сухопътна граница с ЕС, посочи британското министерство за Брекзит.\r\n\t \r\n\tЛондон също така заяви, че иска да запази свободата на движение с Ирландия, която датира отпреди членството в ЕС. Но не става ясно каква ще бъде политиката на Великобритания по отношение на влизането на хора от други националности през границата с Ирландия, отбелязва ДПА\r\n\t \r\n\tВъпросът за границата е източник за безпокойство за Дъблин, който се страхува от икономически загуби и потенциален блокаж на мирния процес в Северна Ирландия.\r\n\t \r\n\tИзявленията на Лондон за границата с Ирландия бяха направени ден след като Великобритания обяви позицията си за дългосрочните митнически споразумения с ЕС.\n\n\r\n\t \r\n\tЛондон иска да напусне европейския митнически съюз, което ще му позволи да договаря свои собствени търговски сделки с други страни. Сега това е прерогатив на Брюксел и Лондон не може сам да сключи никакво търговско споразумение, докато не напусне ЕС.\r\n\t \r\n\tВчера Лондон предложи временен митнически съюз с ЕС след Брекзит, докато договаря свои собствени търговски сделки, припомня ДПА.\r\n\t \r\n\tИмаме много ясни принципи. Нашият приоритет е да се разберем по въпроса за отсъствието на гранична инфраструктура, което ще бъде връщане към граничните пропускателни пунктове от миналото - нещо напълно неприемливо за Великобритания, се казва в изявлението на британското министерство за Брекзит относно границата с Ирландия.\r\n\t \r\n\tЗа да се стигне до този резултат британското правителство предлага на ЕС два подхода - ново митническо партньорство, което ще позволи да няма изобщо граница между Великобритания и Ирландия или митнически договорки, които биха могли да включват по-специално премахването на декларациите за внос и износ на имущество и специфични търговски споразумения със Северна Ирландия.", "date": "2017.08.16", "title": "Лондон иска Брекзит без връщане на проверките по границата с Ирландия"}
{"url": "http://www.mediapool.bg/pri-protest-sreshtu-plan-za-deponirane-na-yadreni-otpadatsi-vav-frantsiya-ima-postradali-news268008.html", "text": "Сблъсъци избухнаха тази нощ при протести в град Бюр, Североизточна Франция, срещу проект за депониране на ядрени отпадъци в района, предадоха Франс прес и ДПА.\r\n\tЖандармерията използва водно оръдие, шумови гранати и сълзотворен газ срещу част от участващите в протеста между 300 и 1000 души.\r\n\tШестима демонстранти са сериозно ранени от гранатите, а около 30 са по-леко пострадали от сълзотворния газ или от гумени куршуми, казаха за АФП организаторите на протеста.\r\n\tПрефектурата на департамент Мьоз съобщи, че двама жандармеристи са били ранени от самоделна бомба, хвърлена от протестиращите, а ранените сред демонстрантите са най-малко трима.\r\n\tСпоред властите повечето протестиращи били с каски, качулки, облечени в черно и въоръжени с камъни, палки и щитове. Демонстранти замеряли с камъни разположената превантивно жандармерия, а после започвали да мятат по нея коктейли \"Молотов\".\n\n\r\n\tПроектът, предизвикал юридическа конфронтация между Националната агенция за управление на радиоактивните отпадъци (Andra) и противниците му, предвижда депонирането на дълбочина 500 м под земята на най-радиоактивните отпадъци или тези с най-дълъг живот от френския ядрен парк.\r\n\tНа плана гледат критично и в Германия, тъй като предвиденото място се намира близо до границата.\r\n\tИзграждането на депото се очаква да започне в началото на следващото десетилетие, но все още предстои плановете да бъдат одобрени.", "date": "2017.08.16", "title": "При протест срещу план за депониране на ядрени отпадъци във Франция има пострадали"}
{"url": "http://www.mediapool.bg/martin-shults-migratsiyata-da-ne-e-v-kompetentsiite-na-vatreshnoto-ministerstvo-news268007.html", "text": "Водачът на германските социалдемократи Мартин Шулц - съперник на Ангела Меркел за канцлерския пост на предстоящите парламентарни избори - предложи въпросите за миграцията и интеграцията на чужденците в германското общество вече да не бъдат отговорност на министерството на вътрешните работи, предадоха осведомителните агенции.\r\n\tИнтеграцията и участието на населението в този процес са обществени теми, а не въпроси от областта на вътрешната сигурност, каза Шулц в Берлин. Според него обвързването на тази тема със сигурността е фатална грешка. Той допусна, че блокът на Меркел се опитва да основе на това предизборната си борба, излагайки на атаки сплотеността на германското общество.\r\n\tИскаме да обединим отговорността на министерско равнище и да я възложим на силно, профилирано министрество, каза Шулц, уточнявайки, че това може да е министерството по въпросите на семейството или министерството на труда и социалните грижи. И двете министерства се оглавяват от социалдемократи, докато начело на вътрешното министерство стои представител на партията на Меркел, Християндемократическия съюз.\r\n\tШулц разкритикува канцлерката Меркел за многократните промени в позициите й по отношение на автомобилостроителите, отбелязва Ройтерс. Този зигзагообразен курс на Меркел кара профсъюзите да се чувстват несигурни и поражда неяснота за това, че на онези, които причиниха кризата в отрасъла, ще бъде потърсена отговорност, каза той.\r\n\tШулц заяви, че изобщо не вижда себе си на служебен пост в частния сектор. \"За мен е ясно: дори след службата си като федерален канцлер няма да приема работа в частния сектор, написа вчера във Фейсбук той, цитиран от ДПА.\n\n\r\n\tЛидерът направи този коментар, след като медии съобщиха наскоро, че бившият канцлер Герхард Шрьодер се стреми към пост в надзорния съвет на руската държавна петролна компания \"Роснефт\", която фигурира в списъка със санкции на Европейския съюз срещу Русия, откакто тя анексира Крим през 2014 г. \"Не бих направил това\", каза Шулц за Шрьодер, който също е социалдемократ. Той подчерта, че решението на Шрьодер е личен избор и няма нищо общо с политиката на социалдемократическата партия.", "date": "2017.08.16", "title": "Мартин Шулц: Миграцията да не е в компетенциите на вътрешното министерство"}
{"url": "http://www.mediapool.bg/dva-otryazani-zhenski-kraka-namereni-v-kofa-za-bokluk-v-rim-news268010.html", "text": "Млада жена, ровеща в контейнер за боклук в Рим, се натъкна на зловеща находка - два отрязани женски крака, предаде Франс прес.\r\n\tИнцидентът станал в северната част на италианската столица. Полицията е претърсила зоната, но засега не е намерила останалата част от трупа. Тя преглежда и записи от охранителни камери в района.\r\n\tПрез 2015 г. близо до дига на река Тибър бе намерен отрязан крак с татуировка, гласяща \"Днес е хубав ден за умиране\", припомня Франс прес. Разследването бързо установи, че кракът е на починал фен на футболния отбор Лацио, известен на властите като наркоман и обирджия.", "date": "2017.08.16", "title": "Два отрязани женски крака намерени в кофа за боклук в Рим"}
{"url": "http://www.mediapool.bg/pochina-edinstveniyat-sin-na-pevitsata-natali-koul-news268011.html", "text": "Синът на американската певица Натали Коул - Робърт Янси, нейно единствено дете - почина на 39 години в Лос Анджелис, предаде Асошиейтед прес.\r\n\tСлужбите, от които било поискано да проверят здравословното му състояние, намерили в понеделник през нощта Янси мъртъв в дома му.\r\n\tЛелята на Янси, Тимолин Коул Огъстъс, каза за АП, че племенникът й изглежда е починал от сърдечен удар.\r\n\tОт регионалната служба за съдебна медицина посочиха, че случаят е докладван като естествена смърт, но ще бъде извършена аутопсия.\r\n\tНатали Коул почина през 2015 г. на 65 години от сърдечна недостатъчност, а бащата на Янси - Марвин умира от сърдечен удар през 1984 г. на 34-годишна възраст.\n\n\r\n\tЛелята на Робърт Янси каза, че той ще бъде погребан до прочутата си майка и легендарния си дядо Нат Кинг Коул в Глендейл.", "date": "2017.08.16", "title": "Почина единственият син на певицата Натали Коул"}
{"url": "http://www.mediapool.bg/desetki-ubiti-i-raneni-pri-samoubiystveno-napadenie-v-severoiztochna-nigeriya-news268012.html", "text": "Най-малко 28 души бяха убити, а над 80 бяха ранени при троен самоубийствен атентат, извършен от жени камикадзета в град Мандарари, на 25 км от Майдугури - столицата на нигерийския североизточен щат Борно, предаде Франс прес, като се позова на местни източници.\r\n\tТри жени задействаха пояси с експлозиви на входа на бежански лагер, каза член на граждански милиции, които се борят срещу джихадистката групировка \"Боко харам\".\r\n\tПървата задейства експлозивите си към 18 часа местно време на пазара, който се намира на входа на лагера. Това предизвика паника, търговците започнаха да затварят магазините си.\r\n\tТочно тогава се самовзривиха още две жени, което причини основната част от жертвите и ранените, разказа той.\r\n\tСпоред цитирани от АФП източници ранените са 82-ма, а според Ройтерс – 83-ма.", "date": "2017.08.16", "title": "Десетки убити и ранени при самоубийствено нападение в североизточна Нигерия"}
{"url": "http://www.mediapool.bg/noviyat-antikoruptsionen-organ-shte-se-samosezira-po-anonimni-materiali-v-mediite-news268001.html", "text": "Бъдещият антикорупционен орган, който предлага в законопроект Министерството на правосъдието и е предложен за обществено обсъждане, ще може да се самосезира по неподписани сигнали в медиите и да прави проверки. Това каза пред БНТ в сряда министърът на правосъдието Цецка Цачева.\r\n\tСпорното предложение се прави на фона на все по-влошената медийна среда у нас. Цачева обаче се похвали, че отпада идеята за допускане на анонимни сигнали от граждани, който съществуваше в проекта \"Кунева\", но не събра подкрепа в предишния парламент. Тя каза, че обществото в продължение на две години е дебатирало идеята за анонимните сигнали и припомни, че в предишното Народно събрание тя е събрала множество остри реакции.\r\n\tМинистърът атакува БСП като припомни, че \"най-яростните критикари\" на тези текстове са били именно от левицата и попита дали авторите на алтернативния законопроект на БСП, който допуска анонимните сигнали, са чели изказванията на съпартийците си в предишното Народно събрание.\r\n\tЦачева изрази съжаление, че законопроектът \"Кунева\" не е бил приет от 43-тото Народно събрание, защото днес вече би могъл да дава резултати.\r\n\tНовият проект, по думите на правосъдният министър, ще се разгледа приоритетно от парламента. Финалното обсъждане предстои на 1 септември от 11 часа. \n\n\r\n\tПредвидено е комисията, която ще проверява случаите на корупция да бъде колективен орган, избиран от Народното събрание, напомни Цачева.\r\n\tПо думите й в проекта , който левицата смята да разглежда, комисията ще бъде еднолично управлявана от председателя, посочен от президента и затова не подкрепя такъв вариант. В правителствения проект не се предвижда комисията да има разследващи функции, а само ще подава сигнал до компетентните институции, обясни още Цачева.", "date": "2017.08.16", "title": "Новият антикорупционен орган ще се самосезира по анонимни материали в медиите"}
{"url": "http://www.mediapool.bg/sondata-kasini-se-spuska-v-atmosferata-na-saturn-news268014.html", "text": "Американската космическа сонда Касини пристъпи към финалното спускане в атмосферата на планетата Сатурн, в чиято орбита \"работи\" от юли 2004 г., съобщи Лабораторията за реактивно движение в Пасадена в щата Калифорния, която е част от НАСА.\r\n\tПланира се в течение на месец сондата да извърши пет последни обиколки около Сатурн, като всеки път ще преминава на все по-ниска орбита.\r\n\tПредполага се, че на 15 септември двигателите на апарата няма да могат повече да поддържат неговата ориентация в пространството, така че антената му да бъде насочена към Земята, връзката с него ще бъде изгубена и той ще се разпадне на части и ще изгори в атмосферата на втората по големина планета в Слънчевата система.\r\n\tПо време на финалния етап от живота на Касини ще работят 7 от 12-те му научни уреда, които ще предават информация до Центъра за управление на полетите на сондите към НАСА в режим на реално време.\r\n\tСред тях най-активно ще работи масспектрометъра за йоните и неутралните частици с цел получаване на допълнителни сведения за атмосферата на Сатурн.\n\n\r\n\tНАСА разчита, че до \"гибелта\" на сондата ще получи и детайлни данни за повърхността на планетата.", "date": "2017.08.16", "title": "Сондата Касини се спуска в атмосферата на Сатурн"}
{"url": "http://www.mediapool.bg/treta-zhena-obvini-roman-polanski-v-seksualno-posegatelstvo-dokato-bila-nepalnoletna-news268013.html", "text": "Трета жена обвини режисьора Роман Полански в сексуално посегателство, извършено над нея, когато тя е била непълнолетна, предадоха световните агенции.\r\n\tЖената съобщи това на пресконференция в Лос Анджелис снощи. Агенциите я представят само като Робин. Тя каза, че прочутият френско-полски режисьор е издевателствал сексуално над нея, когато тя е била едва на 16 години. Това станало през 1973 г.\r\n\tНа другия ден разказах само на приятелка какво ми направи Полански, сподели жертвата. Но причината поради, която запазих случилото се в тайна, бе, че не исках баща ми да направи нещо, заради което после да се озове в затвора до края на живота си, каза жената.\r\n\tТя сподели, че е решила да разкрие какво й се е случило, след като Саманта Геймър, жертвата в центъра на прочутата афера за изнасилване на непълнолетна от Полански преди четири десетилетия, призова властите да приключат със случая.\r\n\tПрез 2010 г. британската актриса Шарлот Луис също обвини Полански в принудителни сексуални отношения, когато тя била на 16 години.\n\n\r\n\tПолански навършва 84 години в петък. Той е обвиняван, че е дрогирал Саманта Геймър, когато тя била на 13 години и после я изнасилил в дома на Джак Никълсън в Лос Анджелис през 1977 г. По това време Никълсън бил на пътуване. Полански призна, че е имал незаконни сексуални отношения с непълнолетна и в замяна на тези признания съдията по делото прие да не го обвинява в изнасилване, при което е използван наркотик.\r\n\tСлед 48 дни в ареста Полански бе освободен, за да приключи снимките на филм. Той получил гаранции от съдията по делото, че седемте седмици в ареста ще бъдат единственото му наказание за извършеното деяние. Година по-късно обаче Полански решил, че съдията ще се отметне от това решение и избягал от САЩ за Франция. Оттогава той отказва да се върне в САЩ без гаранции че няма да бъде пратен в затвора.", "date": "2017.08.16", "title": "Трета жена обвини Роман Полански в сексуално посегателство докато била непълнолетна"}
{"url": "http://www.mediapool.bg/obraten-zavoi-tramp-pak-smyata-che-i-dvete-strani-sa-vinovni-za-nasilieto-v-sharlotsvil-news268004.html", "text": "Американският президент Доналд Тръмп защити първоначалната си, доста спорна реакция на насилието в град Шарлотсвил в събота, като отбеляза, че вина за него имат \"и двете страни\", предаде .\r\n\t \r\n\tИзказването в понеделник, направено в Белия дом, успокои тревогата на мнозина в правителството, обезпокоени от засилващите се критики, на които Тръмп беше подложен заради първоначалната си реакция към размириците. Той обаче, изглежда, съжали за речта си от понеделник и разкритикува в Туитър медиите, че продължават постоянно да говорят за първоначалната му оценка за случилото се.\r\n\t\r\n\tТова недоволство открито се изля вчера, когато президентът и членове на неговото правителство приеха да отговарят на въпроси на репортери в \"Тръмп тауър\" в Ню Йорк.\r\n\t \r\n\tОчакваше се брифингът да се съсредоточи само върху инфраструктурни теми, но вместо това войнствено настроеният Тръмп защити първоначалната си оценка за събитията в Шарлотсвил.\n\n\r\n\t \r\n\tВ напрегнат разговор с журналисти президентът обясни първоначалните си коментари с липсата на достатъчно информация. \"Когато правя изявление, държа да съм точен. Искам да познавам фактите, каза той, разяснявайки защо е чакал до понеделник, за да осъди расисткото насилие в градчето във Вирджиния.\r\n\t \r\n\tПодложен на кръстосан журналистически огън обаче Тръмп след това оправда първата си реакция.\r\n\t \r\n\tВръщайки се към първоначалното си изявление от събота, когато постави знак за равенство\r\n\tмежду действията на привържениците на идеята за превъзходството на бялата раса и поведението на контрадемонстрантите, Тръмп на практика зачеркна изказването си от понеделник, в което заклейми като \"престъпници и бандити\" членовете на Ку Клукс Клан, неонацистите и изповядващите възгледа за превъзходството на бялата раса.\r\n\t \r\n\tНа пресконференцията в \"Тръмп тауър\" президентът на САЩ ядосано обвини за насилието либералните групи, определящи се като \"алтернативна левица\", наред с привържениците на идеята за превъзходството на бялата раса, посочва изданието.\r\n\t \r\n\tГледах много внимателно, много по-внимателно от повечето хора. От едната страна имаше група много агресивни хора, но и хората от другата страна бяха много агресивни. Никой не желае да каже това, заяви Тръмп. Той припомни, че в първоначалната демонстрация са участвали хора, които просто искали да протестират срещу премахването на статуя на генерала от армията на Конфедерацията при Гражданската война Робърт Лий, а не привърженици на идеята за превъзходството на белите.\r\n\t \r\n\tТе тръгнаха едни към други с тояги, беше страшно, ужасяващо, добави президентът. Осъдих неонацистите, но не всички там бяха неонацисти или бели расисти, каза той.\r\n\t \r\n\tТръмп защити своя главен стратег Стив Банън, определяйки го като \"свестен човек, а не расист\". Обичам Банън, той е приятел, каза президентът, като подчерта, че той е дошъл късно в екипа му и остави във въздуха да се носят съмнения за бъдещето му. Ще видим какво ще стане с Банън, добави той.\r\n\t \r\n\tВ. \"Ню Йорк таймс\" писа вчера, че медийният магнат Рупърт Мърдок наскоро е посъветвал Тръмп да уволни Банън - изразител на американската алтернативна десница. Според вестника на вечеря в Белия дом в началото на август основателят на \"Фокс нюз\" Мърдок препоръчал на президента да се отърве от бившия собственик на сайта \"Брайтбарт\", който го превърнал в платформа на американската крайна десница, преименувана на \"алтернативна десница\"\r\n\t\r\n\tНа този фон снощи на Пето авеню, близо до Тръмп Тауър в Ню Йорк, няколкостотин души протестираха против расизма.\r\n\t \r\n\tПоредният напуснал консултантски съвет на президента\r\n\tСъщевременно президентът на САЩ атакува бизнес лидерите, които се оттеглиха от съвета по предприемачество към Белия дом - пореден признак, че романтичната връзка на корпоративна Америка с Тръмп буксува - след двусмислената му реакция на насилието в Шарлотсвил, предаде Асошиейтде прес.\r\n\t \r\n\t\"Те не приемат сериозно работата си, както подобава на тази страна\", заяви президентът на импровизираната пресконференция в Тръмп тауър.\r\n\t \r\n\tСлед коментара му президентът на най-големия профсъюз в САЩ, Ей Еф Ел - Си Ай Оу (AFL-CIO), Ричард Тръмка отбеляза в изявление: \"Не можем да участваме в съвета на президент, който толерира фанатизма и националния тероризъм\".\r\n\t \r\n\tПрезидентът отрече първоначалното му изявление за насилието във Вирджиния в събота, когато каза, че упреци търпят много от участвалите страни, а не само проповядващите омраза групи, да е причина членовете на съвета по предприемачество да го напускат.", "date": "2017.08.16", "title": "Обратен завой: Тръмп пак смята, че и двете страни са виновни за насилието в Шарлотсвил"}
{"url": "http://www.mediapool.bg/nova-partiya-vav-velikobritaniya-shte-se-bori-sreshtu-brekzit-news268000.html", "text": "Бивш началник на канцеларията на британския министър за Брекзита обяви, че следващия месец ще основе нова политическа партия, чиято цел ще е оставането на Великобритания в Европейския съюз, предаде АП.\r\n\tДжеймс Чапман каза, че центристката партия \"Демократите\" ще бъде официално създадена на митинг, наречен \"Народно шествие за Европа, който ще се състои на 9 септември в Лондон.\r\n\tЧапман работеше за министъра за Брекзита Дейвид Дейвис до юни. Оттогава той е отявлен критик на британското решение за напускане Евросъюза.\r\n\tВ изявление, разпространено вчера от организаторите на митинга, Чапман отбелязва, че партийната цел ще е \"да отмени Брекзита без втори референдум”. Чапман призова членове с проевропейски виждания както на управляващата, така и на опозиционните партии, да се присъединят към него.\r\n\tЗа момента законодателите не са реагирали публично на призива му.", "date": "2017.08.16", "title": "Нова партия във Великобритания ще се бори срещу Брекзит"}
{"url": "http://www.mediapool.bg/choveshka-greshka-ostavi-bez-tok-7-miliona-domakinstva-v-taivan-news268016.html", "text": "Човешка грешка остави без електричество компании и жилищни сгради в Тайван, засягайки близо 7 милиона домакинства на острова при непоносима жега, предаде Ройтерс.\r\n\tСривът вчера следобед засегна милиони жилища, офиси и фабрики в 17 града и села, но имаше ограничени последици за бизнеса на водещи световни технологични компании като най-големия производител на чипове в света и доставчик на \"Епъл\" \"Тайван семикъндактър манюфакчъринг\" и производителя на електроника \"Пегатрон\". Днес елекроснабдяването е било изцяло възстановено, съобщиха местни медии.\r\n\tСпирането на тока предизвика бъркотия - без електричество останаха ресторанти и малки фирми, а светофари и асансьори спряха да работят.\r\n\tПричина за прекъсването била техническа грешка на служител в държавната газова компания Си Пи Си, засегнала работата на електроцентралата на \"Тайван пауър\" в Таоюан.\r\n\tЗаради случилото се тайванският министър на икономиката Ли Шигуан обяви, че се оттегля. Оставката е била приета от премиера Лин Цюан.\n\n\r\n\tПрезидентката на Тайван Цай Ингвен се извини на сънародниците си заради аварията, предаде ДПА.\r\n\t\"От името на администрацията поднасям най-дълбоки извинения за причиненото неудобство и безпокойство. Това не трябваше да се случва\", каза Цай.", "date": "2017.08.16", "title": "Човешка грешка остави без ток 7 милиона домакинства в Тайван"}
{"url": "http://www.mediapool.bg/danachnite-otchetoha-100-mln-lv-po-visoki-oboroti-po-chernomorieto-prez-yuli-news268003.html", "text": "С над 100 млн. лв. са се увеличи оборотите на търговските обекти по цялото Черноморие през юли 2017 г. в сравнение със същия месец на 2016 г., съобщи Националната агенция за приходите /НАП/ в сряда.\r\n\t \r\n\tДанните са от дистанционната връзка на агенцията с касовите апарати.\r\n\t \r\n\tОт съобщението става ясно, че повишението се обяснява със засилените проверки през това лято в заведенията и търговските обекти. От началото на летния сезон досега по цялото Черноморие са извършени общо 24 000 проверки, осъществявани от стотици данъчни инспектори, съвместно с органите на МВР и Агенция \"Митници\".\r\n\t \n\n\r\n\tНай-много санкции са наложени заради неиздаване на касови бележки, разлика между сумата в касата и отчетените обороти, липса на фискални устройства и други.\r\n\t \r\n\tОсновен акцент на проверките са отчитането на обороти и издаване на касови бележки. За пръв път през тази година неиздаването на касова бележка се санкционира незабавно със запечатване на търговския обект, освен обичайната глоба. Обектите обикновено остават затворени в продължение на 2 седмици след запечатването. Запечатаните обекти по време на кампанията до този момент са 113.\r\n\t \r\n\tПод постоянно наблюдение са подложени и борси и тържища в близост до курортите, като там дежурят денонощно служители на звеното за фискален контрол в НАП.\r\n\t \r\n\tОсвен че извършват контрол на движението на хранителни стоки, алкохол, цигари и напитки, фискалните агенти следят и за издаването на касови бележки и отчитането на обороти от търговците по морето.\r\n\t \r\n\tСигнали за неиздаване на касови бележки и данъчни нарушения могат да се подават на телефона на НАП 0700 18 700 или по електронна поща на infocenter@nra.bg.\r\n\t \r\n\tСред местата с най-голям ръст на регистрираните в НАП приходи през юли е Обзор - 149 процента повече спрямо юли 2016 г.\r\n\t \r\n\tВ големите курорти също има повишаване на оборотите. Така например в Албена ръстът е 62 процента спрямо юли 2016 г., в Слънчев бряг - 10 на сто, а в Златни пясъци - 22 на сто.", "date": "2017.08.16", "title": "Данъчните отчетоха 100 млн. лв. по-високи обороти по Черноморието през юли"}
{"url": "http://www.mediapool.bg/vrazki-s-mafiyata-poprechili-na-tramp-predi-30-g-da-postroi-kazino-v-sidni-news268015.html", "text": "Предложение на Доналд Тръмп да построи първото казино в Сидни е било отхвърлено преди 30 години, след като полицията е изразила опасения за негови връзки с мафията, пише британският в. \"Гардиън\".\r\n\tДокументи, цитирани от \"Нюз корпорейшън\", показват, че полицията е предупредила правителството на австралийския щат Нов Южен Уелс да не одобрява предложението на консорциум на Тръмп през 1986-1987 г. за построяване и управление на казино в Сидни.\r\n\tКонсорциумът на Тръмп, който действал в партньорство с австралийската строителна компания \"Керн\", бил един от четиримата кандидати, борещи се да спечелят доходоносния проект.\r\n\tПравителството на Нов Южен Уелс изключило консорциума на Тръмп от търга заедно с още две компании, след като получило доклади от полицията, местните власти и независима консултантска фирма.\r\n\tКонсорциумът на Тръмп и другите две компании били преценени от полицията като \"опасни\" и \"неприемливи\", показват документите, разсекретени след изтичане на определения 30-годишен срок.", "date": "2017.08.16", "title": "Връзки с мафията попречили на Тръмп преди 30 г. да построи казино в Сидни"}
{"url": "http://www.mediapool.bg/otvaryat-ofertite-za-tol-sistemata-news267997.html", "text": "Очаква се в сряда да бъдат отворни 6-те оферти за изграждането на тол системата по пътищата на България.\r\n\tУправляващите вече обявиха, че са готови държавата да поеме системата за платеното преминаване.\r\n\tПричината е, че процесът се бави повече от година заради обжалвания от страна на различни фирми. Така е изчислено, че държавата ни губи по около 1 милион и 500 хиляди лева на ден.\r\n\tСистемата трябва да заработи до края на 2018 г. Чрез нея ще се таксуват само тежкотоварни автомобили над 3,5 тона.", "date": "2017.08.16", "title": "Отварят офертите за тол системата"}
{"url": "http://www.mediapool.bg/mezhdugradski-avtobus-izgorya-v-obzor-news267996.html", "text": "Междуградски автобус изгорял в нощта срещу сряда в Обзор. Сигналът към 112 е получен малко преди 4 ч, съобщи бТВ.\r\n\tАвтобусът е напълно опожарен. Бил е паркиран пред жилищен блок в Обзор.\r\n\tДо него имало и друг автобус на същата фирма, който не е пострадал. По първоначални данни няма следи за умишлен палеж, но случаят тепърва ще се разследва.", "date": "2017.08.16", "title": "Междуградски автобус изгоря в Обзор"}
{"url": "http://www.mediapool.bg/nad-600-dushi-sa-v-neizvestnost-sled-navodneniyata-v-siera-leone-news267998.html", "text": "Над 600 души са в неизвестност след наводнението и свлачищата в Сиера Леоне. Стихията отне живота на най-малко 400 жители на столицата Фрийтаун и няколко съседни селища, съобщава Нова телевизия.\r\n\tСъдбата на стотици остава неизвестна, докато издирвателните екипи разчистват района. Липсват цели семейства, а от домовете им не е останало нищо.\r\n\tПланира се масово погребение, за да се освободи място в моргите.\r\n\tОколо 3 хиляди души са без дом.\r\n\tВ Сиера Леоне дъждовният сезон е от май до ноември. Наводненията не са рядкост, а самоделните къщи, обезлесяването и лошата инфраструктура допринасят за повишаването на опасността.", "date": "2017.08.16", "title": "Над 600 души са в неизвестност след наводненията в Сиера Леоне"}
{"url": "http://www.mediapool.bg/ekoministarat-ochakva-problemi-s-obhvata-na-oshte-zashtiteni-zoni-news268019.html", "text": "Екоминистърът Нено Димов не изключи вероятността да възникнат проблеми с обхвата и на други определени за защитени зони, след като стана ясно, че гробището на крайморското село Топола също е включено в защитената територия \"Калиакра\".\r\n\tЗаради разминавания на границите на екозоната с реално нуждаещите се от защита местообитания ще се правят теренни проверки в района на нос Калиакра, където преди близо две седмици избухнаха протести заради въведени от министерството на околната среда забрани за извършване на стопански дейности в т..нар. понто-сарматски степи. Тези ограничения се наложиха, за да избегне България глоба за построени ветропаркове и голф курорт на места, които е трябвало да бъдат включени в защитената територия.\r\n\tЗасега опасността от санкции е избегната, след като миналата седмица бе постигнато споразумение да остане действаща забраната за земеделска и строителна дейност, докато се изработи планът за управление на зоната \"Калиакра\", за което на разположение са две години.\r\n\tОт думите на Нено Димов пред БНР в сряда се разбра, че е възможно, след уточняване на терен на истинските граници на нуждаещите се от закрила зони, границите за защитата да се коригират чрез плана за управление.\r\n\t\"Ако имаме достатъчно ясно и единно мнение по казуса \"Калиакра“, ще мога да защитя държавата пред Европейския съюз (ЕС), тоест, ако България е постигнала решение и обща позиция на заинтересованите лица, ще може да се защитим пред ЕС\", каза екоминистърът. Според него теренната работа за сравнение на защитените зони с кадастъра ще отнеме повече време, тъй като през зимата няма как да проверяват понто-сарматските степи, но с оставането в сила на двугодишната заповед за забрана на определени дейности нямало опасност Еврокомисията да поднови наказателните си действия.\n\n\r\n\t\"Тази заповед не е за обявяване на зона, а е заповед, която забранява определени действия само на територията на понто-сарматските степи, т.е. тя изобщо не се отнася за земите, където земеделието се извършва традиционно. Тя обхваща само тази зона, която е с понто-сарматските степи\", отново посочи Нено Димов.\r\n\tТой обаче не изключи проблеми и с други зони, определени за част от европейската екомрежа НАТУРА 2000. Нинов посочи, че вече има такъв със зоната \"Рила-буфер\".\r\n\tПрез юли 2016 г. Европейската комисия даде България на Съда в Европа, защото  на защитените видове птици, тъй като само 72 на сто от защитената зона \"Рила-буфер\" е класифицирана правилно като специална защитена територия. По този начин обаче не са обхванати важни части от местообитанията на 17 застрашени вида птици. Въпреки предупреждението на ЕК от октомври 2014 г. да разшири обхвата на защитените зони и да се включат зоните в Рила планина, България не е изпълнила това свое задължение и затова е дадена на съд.\r\n\t\"В момента България е в писмена фаза на получаване на въпроси от съда и отговаряне. За да избегнем подобен тип развитие като това с \"Калиакра“ или поне да се опитаме да имаме максимална информация, тази седмица министерството излезе с обществена поръчка, която отново ще търси научен потенциал, който да предостави нови данни на съда, тъй като данните, с които разполагаме, са от 2004 година и ние считаме, че са достатъчно стари, затова и започнахме тази процедура\", посочи Нено Димов.", "date": "2017.08.16", "title": "Екоминистърът очаква проблеми с обхвата на още защитени зони"}
{"url": "http://www.mediapool.bg/remonti-shte-ostavyat-bez-voda-nyakolko-raiona-v-sofiya-news267999.html", "text": "\"Софийска вода\" временно ще прекъсне водоснабдяването в някои части на столицата днес, съобщиха от пресцентъра на дружеството.\r\n\tВъв връзка с монтаж на спирателни кранове на ул. \"Искър\" Център, се налага спиране на водоподаването от 9.00 до 21.00 часа на клиентите на \"Софийска вода\", живеещи в района на: по ул. \"Искър\" от бул. \"Васил Левски\" до ул. \"Петра\". При продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноска на адрес: ул. \"Искър\" №90.\r\n\tВъв връзка с подмяна на сградни водопроводни отклонения на ул. \"София\" и ул. 256 кв. \"Орландовци\", се налага спиране на водоподаването на клиентите на \"Софийска вода\":\r\n\tот 9.00 до 19.00 часа - по ул. \"София\" от ул. \"Съзнание\" до ул. \"Първа Българска армия\"; от 9.00 до 17.00 часа - ул. \"Герена\", ул. \"Простор\", ул. 256, ул. 255.\r\n\tПри продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноска на адрес: ул.\"София\" ъгъла с ул. \"Съзнание\"; ул. \"Герена\" ъгъла с ул. \"Простор\".\r\n\tВъв връзка с реконструкция на уличен водопровод на ул. \"Гюешево\" жк. \"Сердика\", се налага спиране на водоподаването от 10.00 до 22.00 часа на клиентите на \"Софийска вода\", живеещи в района на: бул. \"Инж. Иван Иванов\", ул. \"Арх. Петко Момчилов\". При продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноска на адрес: бул. \"Инж. Иван Иванов\", ъгъла с ул. \"Арх. Петко Момчилов\".\n\n\r\n\tВъв връзка с подмяна на сградно водопроводно отклонение на ул. \"Никола Петров\" жк. \"Триъгълника - Надежда\", се налага спиране на водоподаването от 9.00 до 14.00 часа на клиентите на \"Софийска вода\", живеещи в района на: по ул. \"Никола Петров\" от ул. \"Болярска\" до бул. \"Ломско шосе\". При продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноска на адрес: ул. \"Болярска\" ъгъла с ул. \"Никола Петров\" .\r\n\tВъв връзка с реконструкция на уличен водопровод и подмяна на сградно водопроводно отклонение на ул. 78 вилна зона \"Симеоново – север\", се налага спиране на водоподаването от 9.30 до 20.30 часа на клиентите на \"Софийска вода\", живеещи в района на: Ул. 78. При продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноска на адрес: ул. 78 ъгъла с ул. 82 .\r\n\tВъв връзка с подмяна на сградно водопроводно отклонение на ул. 7 с. Долни Богров се налага спиране на водоподаването от 10.00 до 16:00 часа на клиентите на \"Софийска вода\", живеещи в района на: по ул. 7 от ул. 1 до ул. 13. При продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноска на адрес: ул. 7 №16.\r\n\tРемонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването.", "date": "2017.08.16", "title": "Ремонти ще оставят без вода няколко района в София"}
{"url": "http://www.mediapool.bg/edin-ot-nai-opasnite-avstraliyski-teroristi-e-ubit-v-siriya-news268017.html", "text": "Многонационалната антиджихадистка коалиция, оглавявана от САЩ, е ликвидирала в Сирия един от най-опасните австралийски терористи Халед Шаруф, присъединил се към организацията \"Ислямска държава\", предаде телевизия Ей Би Си.\r\n\tВ петък самолети на коалицията са нанесли удар по автомобил в района на сирийския град Ракка, в който бил Шаруф. Заедно с 36-годишния терорист в колата били и двамата му непълнолетни синове. Всички те са загинали.\r\n\tПреди три години в социалните мрежи се появиха кадри, на които седемгодишният син на Шаруф държи отрязана човешка глава.\r\n\tПрез февруари джихадистът стана първият човек, лишен от австралийско гражданство след влизането в сила на нов закон, затягащ мерките за борба с тероризма. Той дава право на властите да лишават австралийски граждани от гражданство, ако те са уличени в особено тежки престъпления, свързани с тероризма. Тази разпоредба обаче може да се прилага само за хора с двойно гражданство. Шаруф имаше и ливанско гражданство.", "date": "2017.08.16", "title": "Един от най-опасните австралийски терористи е убит в Сирия"}
{"url": "http://www.mediapool.bg/chovek-na-obedineni-patrioti-smenya-vodesht-uchen-v-borda-na-darzhavnite-mini-news268020.html", "text": "Бившият депутат на ГЕРБ и настоящ шеф на фонда за сигурност на електроенергийнийната система Диан Червенкондев и водещият учен и минен експерт Георги Айданлийски ще бъдат отстранени от борда на държавните \"Мини Марица-изток\". Решението е взето от съвета на директорите на компанията собственик на дружеството - \"Български Енергиен Холдинг” (БЕХ).\r\n\tТака след няма и пет месеца от влизането в управата на мините, си тръгва Айданлийски, който влезе в дружеството през март 2017 г. с аргумента \"необходимостта да се повиши ефективността на дружеството, както и във връзка с огромните предизвикателства, пред които е изправена въгледобивната индустрия в България и ЕС\". Тогава от борда бе отстранен Николай Диков, който сега се връща в ръководството на \"Мини Марица-изток\" заедно с Георги Коев.\r\n\tПромените влизат в сила от деня на вписване на решенията в Търговския регистър към Агенция по вписванията, посочват от БЕХ в сряда.\r\n\tГеорги Коев е бивш заместник-кмет на Раднево и според изданието \"Капитал\" е предложен за поста от Обединени патриоти. През май месец тази година е бил назначен за директор на бюрото по труда в Стара Загора, където е трябвало да изпълнява длъжността до завръщане на титуляря Георги Гьоков, избран за депутат от \"БСП лява България\" в 44-ото Народно събрание.\r\n\tНиколай Диков влиза в \"Мини Марица-изток\" по време на втория кабинет на Борисов през 2014 г. заедно с Деян Червенкондев. Двамата на практика замесват Георги Христозов (дългогодишен кадър в държавната енергетика, подкрепян от БСП) и Георги Златев, който впоследствие стана комисар в енергийния регулатор, припомня изданието. 31-.годишният Диков е икономист по образование и членува в ГЕРБ от 2010 г.\r\n\tОтстраняването на доцент Георги Айданлийски е очаквано, като се има предвид, че той беше назначен по време на служебния кабинет \"Герджиков\", заемайки мястото на Диков.\r\n\tПо отношение на Червенкондев като причина за освобождаването му от поста според запознати се изтъква, че министерството ще разчита на него като председател на фонд \"Сигурност на електроенергийната система\", на който ще бъдат възложени допълнителни функции в предстоящата пълна либерализация на електроенергийния пазар, посочва \"Капитал\"..", "date": "2017.08.16", "title": "Човек на Обединени патриоти сменя водещ учен в борда на държавните мини"}
{"url": "http://www.mediapool.bg/tarseneto-na-izcheznaliya-predi-3-g-malaiziyski-samolet-prodalzhava-v-nov-raion-news268018.html", "text": "Австралийски експерти определиха нов район за издирване на изчезналия преди три години малайзийски самолет с 227 пътници и 12 души екипаж, предадоха световните агенции.\r\n\tНовината съобщи Грег Худ, директор на Австралийското управление за безопасност на транспорта. Новата зона е в южната част на Индийския океан. Тя обхваща площ от 25 000 квадратни километра и граничи с първоначалната зона на издирване на самолета, която бе далеч на югозапад от Австралия и бе определена на базата на анализ на данните за последните часове от полета на изчезналия самолет.\r\n\tНовата зона е въз основа на сателитни снимки, направени от френски сателит на 23 март 2014 г., тоест две седмици след изчезването на самолета на 8 март 2014 г. На кадрите се виждат групи относително еднородни по контури и вид предмети, приличащи на отломки от самолет.\r\n\tПървоначално издирвателните екипи не са обърнали внимание на тези кадри, защото те били от район, който бил извън пределите на официално дефинираната зона за издирване.\r\n\tВпоследствие експертите обаче съпоставили снимките с данни от компютърен модел на подводните течения в Индийския океан западно от Австралия и така стигнали до извода, че този малък район северозападно от основната издирвателна зона, може да се окаже мястото, където е паднал самолетът.\n\n\r\n\tПо време на издирвателните операции бе претърсена площ от 120 000 квадратни километра. Издирването бе преустановено през януари, но министрите на транспорта на Китай, Малайзия и Австралия казаха, че ако има нова и надеждна информация, то може да бъде възобновено.\r\n\tПътническият самолет изпълняваше полет от Куала Лумпур за Пекин в нощта на 8 март 2014 г., когато изчезна. През януари 2015 г. малайзийските власти признаха, че той е паднал в океана и че всички намиращи се в него 239 човека са мъртви.", "date": "2017.08.16", "title": "Търсенето на изчезналия преди 3 г. малайзийски самолет продължава в нов район"}
{"url": "http://www.mediapool.bg/tilarsan-sasht-prodalzhavat-da-se-interesuvat-ot-dialog-s-lidera-na-severna-koreya-news268022.html", "text": "Съединените щати все още са заинтересувани от установяване на диалог със севернокорейския лидер, но очакват някакви признаци на интерес и от страна на Пхенян, заяви пред репортери във Вашингтон държавният секретар на САЩ Рекс Тилърсън, цитиран от Асошиейтед прес.\r\n\t\"Продължаваме да сме заинтересувани от опитите за намиране на начин за установяване на диалог, но това зависи от него\", каза той по адрес на Ким Чен-ун.\r\n\tНа пресконференция по повод огласяването на доклад на Държавния департамент за състоянието на религиозните свободи по света Тилърсън отказа да коментира последното заявление на Северна Корея, че е готова с плана си за изстрелване на балистични ракети към Гуам, но засега няма да го привежда в действие.\r\n\tСевернокорейският лидер обясни, \"че ще наблюдава още известно време глупавото поведение на янките\", преди евентуално да изстреля ракети, съобщи вчера севернокорейската информационна агенция КЦТА. Ако те продължат с безотговорните си и опасни действия на Корейския полуостров, Северна Корея ще вземе такива мерки, каквито вече бяха обявени, допълни той.\r\n\tТилърсън вече заяви, че американското правителство е готово да преговаря с Пхенян, но при условие, че Северна Корея се откаже от ядрените си амбиции, отбелязва Франс прес.\n\n\r\n\t\"САЩ искат да преговарят с Пхенян. Но за да седне на една маса с пратениците на Ким Чен-ун, американската дипломация иска доказателства за тяхната добра воля, които може да бъдат под формата на незабавно прекратяване на провокативните заплахи, на ядрените опити, изстрелването на ракети и други оръжейни изпитания\", отбеляза Тилърсън в публикувана в понеделник обща статия с министъра на отбраната Джим Матис.\r\n\tЗапитана за условията на Вашингтон за евентуални преговори, говорителката на Държавния департамент Хедър Науърт отговори, че Северна Корея трябва да вземе много сериозни мерки и да прояви сериозен интерес към ядреното разоръжаване на Корейския полуостров.\r\n\t\"Северна Корея трябва да направи много повече. Тя знае какво трябва да направи\", каза Науърт, като даде да се разбере, че САЩ не смятат да се отказват от съвместните си военни учения с Южна Корея в района.", "date": "2017.08.16", "title": "Тилърсън: САЩ продължават да се интересуват от диалог с лидера на Северна Корея"}
{"url": "http://www.mediapool.bg/severna-koreya-veroyatno-mozhe-da-proizvezhda-sama-raketni-dvigateli-news268023.html", "text": "Северна Корея вероятно е в състояние да произвежда собствени ракетни двигатели, без да разчита на внос, твърдят американски представители на разузнаването, цитирани от Ройтерс.\r\n\tТези твърдения противоречат на ново проучване на базирания в Лондон Международен институт за стратегически изследвания, според което двигателите за разработваните от Северна Корея ракети за нанасяне на удари срещу САЩ вероятно са произведени в заводи в Украйна или Русия, и Пхенян може би се е сдобил с тях от черния пазар.\r\n\tРазполагаме със сведения, които подсказват, че Северна Корея не разчита на внос на двигатели. Ние смятаме, че те са способни да си ги произвеждат сами, каза представител на американското разузнаване за Ройтерс.\r\n\tИзточникът не разкри подробности в подкрепа на тези твърдения.\r\n\tУкрайна отрече да е доставяла някога отбранителна технология на Северна Корея, Украинското държавно предприятие \"Южмаш\", цитирано от в. \"Ню Йорк таймс\", който в понеделник съобщи за проучването, каза, че не е произвеждало балистични ракети откакто през 1991 г. Украйна получи независимост.\n\n\r\n\tДруг висш представител на американското разузнаване каза, че модифицирането на двигателите РД-250, довело до повишаване на надеждността им, може отчасти да е дело на чужди специалисти, наети от Северна Корея, или на учили в Русия или другаде севернокорейци.\r\n\tПроизведените в Украйна ракетни двигатели, които според изследването на лондонския Международен институт за стратегически изследвания вероятно са позволили на Пхенян да постигне значителен напредък в ракетната област, са били доставени изключително на Русия, заяви вчера украинската космическа агенция, цитирана от Франс прес.\r\n\tМосква на свой ред прехвърли отговорността върху Киев, като отбеляза, че нужните модификации не биха били възможни без украински специалисти.\r\n\tСпоред лондонския институт ракетите, използвани при последните севернокорейски опити, са били оборудвани с двигатели на базата на РД-250, произвеждани някога в бившия съветски, а после украински завод \"Южмаш\".\r\n\tТези двигатели, сглобявани до 2001 г., бяха продавани с ракети \"Циклон -2\" и \"Циклон-3\" в полза на Русия, обясни пред журналисти директорът на украинската космическа агенция Юрий Радченко.\r\n\tСпоред данните, с които разполагаме, Русия сега притежава от 7 до 20 ракети от този тип. Впоследствие те може да са доставили част от тях на когото искат, каза той.", "date": "2017.08.16", "title": "Северна Корея вероятно може да произвежда сама ракетни двигатели"}
{"url": "http://www.mediapool.bg/okolo-10-000-vazrastni-shte-se-ogramotyavat-s-evropari-news268025.html", "text": "Около 10 000 възрастни, включително роми, трябва да бъдат ограмотени или да минат обучение, включващо учебното съдържание от прогимназията до края на 2018 г. За това са отделени 25 млн. лв. от оперативната програма за наука и образование. Около 7.5 млн. лв. от средствата трябва да бъдат използвани през тази година.\r\n\tТова е записано в плана за прилагане на програмата за учене през целия живот, приет в сряда от правителството.\r\n\tПодобна схема за ограмотяване на възрастни, които не са завършили училище, имаше и по европрограмата, действала до края на 2013 г. По нея бяха обучени 16 000 души.\r\n\tВ предучилищното образование ще бъде оказана подкрепа на 15 000 деца от етнически малцинства. За целта са предвидени 20 млн. лв. от европрограмата, над 4 млн. лв. от тях са в плана за тази година. Ще бъдат обучени и 2000 педагози за работа в мултикултурна среда.\r\n\tВ плана са предвидени и над 25 млн. лв. за допълнително обучение по български език за децата от малцинствата в предучилищните групи и в началните класове.\n\n\r\n\tЗа да се намали броят на напускащите училище преждевременно, ще действа система за ранно предупреждение за риск от отпадне от образование. Тя ще бъде въведена в 11 общини от Северозападния и Югоизточния район. Системата ще се финансира с 50 000 лв. от бюджета на образователното министерство. Още 72 000 лв. са предвидени за връщане в училище на деца, които вече са спрели да посещават часовете.\r\n\tБезплатни книги и учебници за над 200 000 деца\r\n\tВ плана е записано още, че ще бъдат осигурени безплатни книжки за 100 000 деца от предучилищните групи, учебници и помагала за 250 000 ученици от I до IV клас, за 150 000 ученици от V до VII клас, както и учебници и помагала по специалните предмети за 200 ученици с увреден слух от I до IV клас.\r\n\tНа 1100 ученици с изявени дарби ще бъдат предоставени стипендии за общо 1,8 млн. лв.\r\n\tПродължават и програмите за осигуряване на стаж във фирми на учениците от професионалните гимназии. За целта са предвидени 10 млн. лв. от оперативната програма за наука и образование. От тях 2 млн. лв. са за тази година. Стажове трябва да бъдат осигурени за 8000 деца.\r\n\tБлизо 7.5 млн. лв. са предвидени за създаването на система за кариерно ориентиране в училище. С парите ще бъдат наети 150 кариерни консултанти.\r\n\tСпоред плана до 40% от държавното финансиране на висшето образование ще зависи от рейтинга на университетите и специалностите в тях.\r\n\t15 млн. лв. за обезщетения на съкратени от образователната система\r\n\tНа заседанието си в сряда правителството отпусна и допълнителни близо 17.5 млн. лв. на общините за образование. Почти 15 млн. лв. от тях са за изплащане на обезщетения на съкратени от детски градини и училища заради намаляване на групите и паралелките в тях. Други над 1 млн. лв. са за заплати на учители, замествали свои колеги. Местните власти ще получат и 1.56 млн. лв. за стипендии на ученици. Парите са разпределени на база на постигнатото от училищата на матурите по български език и по математика. Целта е да се даде възможност на най-добре представилите се на зрелостните изпити училища да провеждат политики за повишаване на качеството на образованието, пише в съобщението на правителствената пресслужба.\r\n\tКабинетът даде и допълнителни 8076 лв. на държавните спортни училища. Парите са за нови спортни уреди и пособия.", "date": "2017.08.16", "title": "Около 10 000 възрастни ще се ограмотяват с европари"}
{"url": "http://www.mediapool.bg/bulgaria-e-na-opashkata-po-rast-na-ikonomikata-v-regiona-news268026.html", "text": "Растежът на българската икономика все повече изостава в сравнение с този на сравними държави от ЕС, става ясно от данните на Националния статистически институт и Евростат, обявени в сряда.\r\n\tИкономиката на България е нараснала с 3.6% през второто тримесечие на 2017 г. в сравнение със същия период на 2016 г., сочат експресните данни на НСИ. Те са изготвени в срок от 47 дни след отчетния период, а на 5 септември ще бъдат обявени предварителните оценки за тримесечието.\r\n\tВъпреки че седем държави от ЕС все още не са представили експресните си данни за второто тримесечие на Евростат, от информацията до момента се вижда, че други 7 страни се представят по-добре от България по растеж, като основната част от тях са от Прибалтика или от Централна и Източна Европа.\r\n\tНай-сериозен е растежът на БВП на Румъния – 5.7% на годишна база, но по-добре от България се представят също Латвия (4.8%), Чехия (4.5%), Полша (4.4%), Литва (3.9%), Швеция (3.9%), Холандия (3.8%), а Унгария регистрира идентичен на българския растеж – 3.6% през второто тримесечие.\r\n\tСредно в Евросъюза БВП за периода се увеличава с 2.3%, а в еврозоната – с 2.2%. В САЩ пък растежът е 2.1%.\n\n\r\n\tСпоред експресните оценки на НСИ за второто тримесечие на 2017 г. БВП на България в номинално изражение достига 24.3 млрд. лева. Реализираната добавена стойност през второто тримесечие на 2017 г. е 20.9 млрд. лeвa.\r\n\tСпрямо първото тримесечие на 2017 г. увеличението на брутния вътрешен продукт (БВП) е с 0.9%.\r\n\tСпоред експресните оценки на БВП по елементи на крайното използване през второто тримесечие на 2017 г. принос за регистрирания икономически растеж спрямо първото тримесечие на 2017 г. има бруто образуването на основен капитал - с 2.4%, износът на стоки и услуги - с 1.7%, и крайното потребление - с 0.4%.\r\n\tКрайното потребление регистрира положителен икономически растеж от 4.2%. Бруто образуването на основен капитал отчита спад с 0.9% през второто тримесечие на 2017 г. спрямо съответното тримесечие на предходната година. Износът и вносът на стоки и услуги се увеличават съответно с 6.1 и 7.0%.\r\n\tСпоред Института за пазарна икономика, ако растежът на българската икономика се запази над 3% до края на годината, бюджетът ще успее да изпълни чувствително завишените си разходи през 2017 г. Засега официалната прогноза на финансовото министерство е за 3% ръст, но финансовият министър Владислав Горанов допусна, че тя може да бъде повишена до 3.9%, което зависи от данните за второто тримесечие.", "date": "2017.08.16", "title": "България е на опашката по ръст на икономиката в региона"}
{"url": "http://www.mediapool.bg/sobstvenitsi-na-zavedeniya-v-slanchev-bryag-organizirat-protest-sreshtu-valeri-simeonov-news268002.html", "text": "Няколкостотин души протестираха в Слънчев бряг срещу  в курорта. Недоволните - предимно служители на заведения и меломани, спряха за кратко движението в част от комплекса, а демонстрацията им продължи около час.\r\n\tРаботещите в клубовете се притесняват, че ще загубят работните си места, а меломаните - Слънчев бряг като парти курорт, предаде сайтът flagman.bg.\r\n\tПротестът беше по обяд, а за него съобщиха още сутринта собственици на заведения. Излезлите на улицата недоволни хора обаче обясниха, че не са организирани от никого, а се събрали спонтанно, за да изразят гражданското си недоволство срещу Симеонов. В петък и събота вицепремиерът оглавяваше акции в Слънчев бряг, при които беше спряна музиката в клубовете \"Бедрум\" и \"Оксижен\". В понеделник той обяви, че от проверките.\r\n\tПо време на демонстрацията в сряда хората викаха \"Оставка\" и \"Бойко, спри Валери\". Имаше и плакати \"Осили (запазен е оригиналният правопис - бел. ред.), намали, Валери спри!\", \"Г-н Симеонов, от Вас ли да си чакам заплатата!\" и други в подобен дух. Демонстрантите обявиха, че това няма да е последното им шествие и са готови на по-сериозни действия, ако проверките на клубовете в курорта продължат.\r\n\tПреди ден стана ясно, че заради акциите през изминалия уикенд най-големият музикален фестивал по Черноморието. Финалът на Solar Summer трябваше да е тези петък и събота (18 и 19 август) на традиционното си място – на \"Какао бийч\" в района на Слънчев бряг.\n\n\r\n\tВ изявление до медиите организаторите посочват, че се опасяват техниката на диджеите да не бъде иззета и това да развали имиджа им в цял свят. Фестивалът се провежда от 10 години.\r\n\tМеждувременно омбудсманът Мая Манолова съобщи пред бТВ в сряда, че е получила жалби от собственици на вили и сгради в Слънчев бряг, които се оплакват от силния шум.\r\n\tТя коментира още, че правилата трябва да се спазват, но не е рабора на вицепремиера да извършва проверки дали това е така.\r\n\t“Когато с контрола върху спазването на правилата и прилагането на закона се ангажира вицепремиер или министър, у гражданите остава впечатлението, че тези, които са под нивото „вицепремиер”, просто не си вършат работата”, допълни тя.\r\n\tПо думите й би следвало един вицепремиер да накара нивата под него да си изпълнят ангажиментите.\r\n\tВ община Несебър има наредба, която казва, че от 23 ч. до 7 ч. трябва да се спазват определени правила, свързани с шума. Санкциите за нарушения никак не са малки. Предвидена е глоба до 50 000 лева на юридическо лице, а при повторно нарушение – отнемане на разрешението за извършване на определена дейност, обясни Манолова.\r\n\tЗа шума ангажиментите са на кмета на община Несебър и би следвало той да си е свършил работата, категорична беше тя.", "date": "2017.08.16", "title": "Собственици на заведения в Слънчев бряг организират протест срещу Валери Симеонов"}
{"url": "http://www.mediapool.bg/zadochnoto-obuchenie-po-pravo-ostava-oshte-godina-news268027.html", "text": "Право ще се учи задочно в университети още година, въпреки че служебният кабинет на Огнян Герджиков отмени тази форма на обучение. На заседанието си в сряда кабинетът реши да остави задочното обучение и през новата учебна година, заради \"юридическа непрецизност\".\r\n\tОтмяната на задочното обучение за юристите беше \"мечта\" на служебния премиер Герджиков. За осъществяването й беше приета наредба, влязла в сила на 6 май. \"За това нещо се боря 5 години и половина и е моя мечта от дълго време\", коментира при приемането на документа служебният премиер, който е и преподавател по право.\r\n\tМесец преди отмяната на задочното обучение обаче кабинетът е утвърдил броя на студентите, които да бъдат приети в тази форма, обясниха в сряда от правителствената пресслужба. Освен това университетите имали нужда от време, за да адаптират програмите си към новата наредба. За това старата наредба, в която задочното съществува, ще действа още година.", "date": "2017.08.16", "title": "Задочното обучение по право остава още година"}
{"url": "http://www.mediapool.bg/daniel-kreig-potvardi-che-otnovo-shte-e-dzheims-bond-no-za-posledno-news268031.html", "text": "Британският актьор Даниел Крейг потвърди, че отново ще се превъплъти в Джеймс Бонд, но това ще е за последен път, слагайки край на месеци спекулации относно участието му в бъдещия филм за агент 007, предаде Ройтерс в сряда.\r\n\tКрейг съобщи новината при участието си в \"Късното шоу\" на Стивън Колбърт. Когато водещият го попита дали ще се завърне на големия екран като Джеймс Бонд, актьорът отвърна \"Да\" сред бурни аплодисменти от публиката в студиото.\r\n\tОт 2006 година досега Крейг игра в четири филма за шпионина – \"Казино Раял\", \"Спектър на утехата\", \"007: Координати Скайфол\" и последния от 2015 г. \"Спектър\".\r\n\tКомпанията \"ЕОН Прадакшънс\" (EON Productions), която контролира киноправата за този франчайз, обяви на сайта си, че следващият 25-ти филм на поредицата ще бъде пуснат на екран на 8 ноември 2019 г. в кината в САЩ. Традиционно около тази дата той излиза и по кината във Великобритания и по света.\r\n\tЗапитан дали ще продължи да играе агент 007 и след този филм, Крейг каза \"Не\".\n\n\r\n\t\"Това е. Искам да си тръгна с най-доброто, което мога да дам, и нямам търпение да започнем снимките\", заяви актьорът.", "date": "2017.08.16", "title": "Даниел Крейг потвърди, че отново ще е Джеймс Бонд, но за последно"}
{"url": "http://www.mediapool.bg/gdbop-nakara-feisbuk-kritik-na-borisov-da-obeshtae-che-nyama-da-go-ubiva-news268032.html", "text": "Във вторник спецполицаи от ГДБОП са привикали 36-годишния столичанин Васил Коцев, за да подписва декларация, че няма намерение да вдига бунт и да убива премиера Бойко Борисов. Причината е негов постинг във Фейсбук със следното съдържание: .\r\n\t \r\n\tОфициална реакция на МВР по темата засега няма. В отговор на запитване от т пресцентъра на министерството заявиха,\r\n\t \r\n\tПоради тази причина единствената информация за случая остава . Той разказва, че в 12.30 часа във вторник е излязъл от дома си, за да напазарува за майка си. Докато бил навън, тя му се обадила по телефона притеснена. Той се паникьосал, защото става дума за възрастен човек. Майка му обяснила, че у дома им има \"едни господа\", които искат да говорят с него.\n\n\r\n\t \r\n\tКогато се прибрал вкъщи, Васил Коцев заварил двама служители на ГДБОП. Те му обяснили, че трябва да отиде с тях, за да говорят с него в качеството му на свидетел.\r\n\t \r\n\t\"Викам, мога ли да видя нещо, с което да ме каните? Те казаха - да, веднага - и попълниха призовката! Стори ми се, че не е съвсем по правилата. Призовка се попълва още в службите. Но си замълчах. Попитах ги къде трябва да дойда. Не, ние ще ви отведем. Вече започваше да мирише! Казах – добре\", разказва Коцев. Двамата били много любезни с него.\r\n\t \r\n\tКогато се качили в стаята за разпит, те му казали, че имат \"няколко наистина сложни и важни въпроси\".\r\n\t \r\n\t\"Казах – добре, задайте ги, слушам ви. Извадиха листове и казаха, че през април месец от моя профил във Фейсбук е излязла (въпросната) публикация. Попитах - Е, и? Те ми казват - г-н Коцев, това е заплаха към премиера! Викам, какво? Наистина се шашнах! Те ми казват - вие призовавате за бунт!\", продължава разказа си Коцев. Той обяснил, че дори не помни какво е написал преди толкова много време и попитал полицаите дали не са сигурни, че профилът му е хакнат. Те му отвърнали, че ако е хакнат, те ще трябва да отидат у тях и да му съберат всичките компютърни устройства.\r\n\t \r\n\t\"Казах – А, не, благодаря! И така те ме питат защо пишете това срещу премиера? Отговорих - а на вас не ви ли се струва, че в тази държава нещата са объркани. Фейсбук е свободно пространство и по най-висшия закон, наречен Конституция на Република България, всеки има право да изразява и пише каквото мисли! Това се нарича май свобода на словото! Пишете всичко. Казах, добре. Писах, да писах под тяхна диктовка. Че не желая да убивам премиера!?! Викам - ама наистина ли да го напиша? Те викат - не така, не е добре, напишете, че се разкайвате за думите си. Казах - ще го напиша, но не се разкайвам. После имаше и още разговори. Попитаха ме дали контактувам с някакъв профил Ванче Михайлов. Викам - не съм сигурен, но не мисля, че познавам такъв профил. Питаха ме дали познавам други хора, които псуват премиера. Казах – да, знам. Давайте телефонния указател и там 95 % сигурно го псуват!\", разказва Коцев за разговора си в ГДБОП.\r\n\t \r\n\tТой уточнил пред ГДБОП, че познава хора, които псуват премиера. На това от ГДБОП поискали да каже имената им.\r\n\t \r\n\t\"Казах им – Не, господа, аз предател никога няма да бъда! И най-накрая след един час, ме пуснаха\", казва Васил Коцев.", "date": "2017.08.16", "title": "ГДБОП накара Фейсбук-критик на Борисов да обещае, че няма да го убива"}
{"url": "http://www.mediapool.bg/evrostat-bulgaria-zadelya-nai-mnogo-v-es-za-sigurnost-kato-dyal-ot-bvp-news268028.html", "text": "България е страната в Европейския съюз (ЕС), която отделя най-голям дял от Брутния си вътрешен продукт (БВП) за сектора \"обществен ред и сигурност\" - 2,8% от БВП при средно за ЕС 1,8 на сто. Това показват данни от анализ на Евростат за разходите на страните от ЕС за обществен ред и отбрана през 2015 г., цитирани в сряда от БТА.\r\n\tСъщевременно страната е на дъното на европейската класация по разходи за сигурност на глава от населението - едва 173 евро на човек, при среден показател за ЕС - 507 евро на човек.\r\n\tОколо 2,4 млрд. лева от БВП са били заделени у нас за сектора \"обществен ред и сигурност\" през 2015 г., показват данните на европейската статистика. Секторът включва полицейските служби, службата за противопожарна охрана, съдилищата, затворите, както и научните разработки в областта на сигурността.\r\n\tНай-много от тези средства - 1,4 млрд. лева са били за осигуряване на полицията у нас /1,4 от БВП/.\r\n\tЗа нуждите на противопожарната безопасност са били заделени около 300 млн. лева или 0,3 от БВП, за съдилищата - 594 млн. лева или 0,7 на сто от БВП и за поддръжка на затворите - около 150 млн. лева или 0,2 от БВП.\n\n\r\n\tСъщевременно само между 9 и 10 млн. лева са били заделени за научна и развойна дейност, свързана със сектора \"обществен ред и сигурност\".\r\n\tРазходите за отбрана у нас през 2015 г. са били 1,4 на сто от БВП, което е точно на границата на средните разходи за отбрана в ЕС-28.\r\n\t\r\n\tОбщите разходи в сектора \"обществен ред и сигурност\" в ЕС-28 са били над 258 млрд. евро или 1,8 на сто от БВП на страните от общността, показва анализът на Евростат.\r\n\tЗа сравнение, тези средства са по-големи от сумите, изразходвани за други основни дейности като \"отбрана\" /1,4 на сто/, \"отдих, култура и религия\" /1 процент/ или \"опазване на околната среда\" /0,8 процента/. Разходите на правителствата за \"обществен ред и безопасност\" обхващат главно разходи за полицейски служби, служби за противопожарна защита, съдилища и затвори.\r\n\tСредно през 2015 г. разходите за \"обществен ред и безопасност\" възлизат на 507 евро на човек от населението в ЕС.\r\n\tДържавите-членки на ЕС, които са превишили сумата от над 500 евро на жител за сигурност са: Люксембург /899 евро/, Великобритания /792 евро/, Холандия /724 евро/, Белгия /644 евро/, Германия /581 евро/, Австрия /545 евро/, Франция /535 евро/ и Италия /506 евро/.\r\n\tВ противоположния край на скалата разходите под 250 евро на жител, са били: в България - 173 евро, Румъния /183 евро/, Литва /204 евро/, Унгария /230 евро/, Хърватия /231 евро/, Полша /247 евро / и Латвия /248 евро/.\r\n\tПрез 2015 г. 28-те държави-членки на ЕС са заделили 200 милиарда евро публични разходи за \"отбрана\", което е еквивалентно на 1,4 на сто от БВП на ЕС.\r\n\tНай-много средства за отбрана в абсолютно изражение са заделени във Великобритания - 55 млрд. евро. Следват Франция - 38 млрд. евро, Германия - 30 млрд. евро и Италия - 20 млрд. евро. Заедно тези четири държави-членки формират над 70 процента от общите разходи за отбрана в ЕС, отчита Евростат.", "date": "2017.08.16", "title": "Евростат: България заделя най-много в ЕС за сигурност като дял от БВП"}
{"url": "http://www.mediapool.bg/emil-koshlukov-e-dopusnat-do-finalniya-etap-na-konkursa-za-bnt-news268029.html", "text": "Политикът журналист Емил Кошлуков е допуснат до финалния етап на конкурса за директор на Българската национална телевизия въпреки факта, че през последната година е бил програмен директор на телевизията на партия \"Атака\" – АЛФА. Той и още петима от общо деветте кандидати ще бъдат допуснати до изслушване, реши Съветът за електронни медии (СЕМ) в сряда.\r\n\tОтпаднали са трима от претендентите, за които предварително се смяташе, че нямат шанс в надпреварата: репортерът от БНТ Стоил Рошкев, знаковото за партийната телевизия СКАТ лице Теодор Ангелов и гражданинът Радостслав Главчев, който традиционно подава документи в конкурсите за генерален директор на БНТ.\r\n\tОстаналите шестима кандидати, в това число и Емил Кошлуков, за когото преди седмица се разбра, че е бил програмен директор на партийната телевизия АЛФА, са допуснати до изслушвания.\r\n\t\"Това, че някой работи някъде, не означава зависимост\", каза член на СЕМ пред Mediapool преди седмица по повод разкритието за Кошлуков, който е бивш депутат от НДСВ, известен е с добрите си връзки с ДПС и беше директор на финансираната от Корпоративна банка телевизия ТВ 7.\r\n\tСелекцията е направена по изготвените концепции за развитие на обществената медия, които до момента не са известни. Единственият кандидат, който е публикувал визията си, е Иван Гарелов.\n\n\r\n\tОстаналите допуснати до изслушване кандидати са Константин Каменаров, Валерий Тодоров, Сашо Йовков и Тома Иванов.\r\n\tДо момента за фаворити се смятат Кошлуков и Каменаров.\r\n\tКонстантин Каменаров е медик по образование, но професионалната си кариера започва като репортер в БНТ, където по-късно става шеф на новините, после за няколко години напуска обществената телевизия, за да се върне през 2011г. като неин оперативен директор, когато Вяра Анкова е избрана за пръв път начело на БНТ. През 2013 г. Каменаров се кандидатира за генерален директор на телевизията, но Вяра Анкова отново печели конкурса, след което Каменаров напуска БНТ.\r\n\tЗа пореден път в конкурса се пробва и дългогодишният журналист Валерий Тодоров, който е бил два мандата директор на другата обществена медия – БНР, а преди това неин кореспондент в Москва.\r\n\tТома Иванов има дълъг стаж в БНТ като главен счетоводител, финансов и изпълнителен директор, а за кратко и.д. генерален директор. Бил е член и изпълнителен секретар на СЕМ.\r\n\tДългогодишният журналист Иван Гарелов е бивш водещ на политическото предаване \"Панорама\" в БНТ, впоследствие е писал за печатни медии, имаше предаване с Елена Йончева в ТВ 7, а тази година за кратко бе медиен съветник на служебното правителство на Огнян Герджиков. Той е и единственият кандидат за директорския пост в БНТ, който е бил агент на Държавна сигурност.\r\n\tСашо Йовков дълги години е спортен журналист в БНТ.\r\n\tИзслушванията на шестимата допуснати кандидати ще се състоят по график, изготвен от СЕМ и ще бъдат в рамките на два дни. Сашо Йовков ще защитава своята концепция на 21 август от 9 часа, Валерий Тодоров - на 21 август от 12 часа, Тома Иванов - на 21 август от 15 часа, Иван Гарелов - на 22 август от 9 часа, Константин Каменаров - на 22 август от 12 часа и Емил Кошлуков - на 22 август от 15 часа.\r\n\tБНТ 2 ще предава пряко изслушванията на 21 и 22 август.\r\n\tГласуването за избор на генерален директор на БНТ ще бъде на 23 август. Тогава ще се разбере има ли избран нов директор на телевизията или Вяра Анкова ще остане на поста до насрочване на следващ конкурс, който да приключи с избор на шеф.", "date": "2017.08.16", "title": "Емил Кошлуков е допуснат до финалния етап на конкурса за БНТ"}
