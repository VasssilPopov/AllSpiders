{"url": "http://www.mediapool.bg/blizo-100-zhertvi-pri-atentat-s-lineika-v-tsentara-na-kabul-news274801.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНай-малко 95 души са загинали, а над 150 са ранени при силна експлозия в афганистанската столица Кабул, съобщи Ройтерс.\r\n\t \r\n\tМного от ранените са в критично състояние и е възможно жертвите да се увеличат.\r\n\t \r\n\tВзривното устройство е било скрито в линейка, а експлозията е станала на полицейски контролно-пропускателен пункт в гъсто населен квартал близо до международни дипломатически представителства.\n\n\r\n\t \r\n\tОтговорност за самоубийственото нападение поеха талибаните.\r\n\t \r\n\tТова е втората им атака в афганистанската столица за седмица след кървавото нападение срещу хотел \"Интерконтинентал\" миналия уикенд, при което бяха убити най-малко 25 души, повечето чужденци.\r\n\t \r\n\tМъжът, управлявал линейката, минал през пропускателен пункт като твърдял, че кара пациент до болница, заяви говорител на афганистанското вътрешно министерство.\r\n\t \r\n\tВзривът е избухнал в квартала, където се намират офиси на министерството на вътрешните работи и на Европейския съюз, който не съобщи за засегнати свои служители от експлозията.\r\n\t \r\n\tНяма данни за пострадали българи при атентата в Кабул. Служителите в  дипломатическата ни мисия са невредими, съобщиха от външното ни министерство.\r\n\t \r\n\tРепортер на Франс прес е видял много загинали и ранени цивилни в болницата \"Джамуриате“, която се намира на метри от взрива и където медици се опитвали да помогнат на окървавени мъже, жени и деца, лежащи на пода в коридорите.\r\n\t \r\n\tЕксплозията била толкова силна, че разтресла прозорците на сгради, намиращи на поне 2 километра от нея, а някои ниски структури в близост били разрушени.\r\n\t \r\n\tОт афганистанското МВР съобщиха, че шофьорът на линейката бил пропуснат през първия пропускателен пункт, след като казал, че кара пациент в болницата \"Джамуриате“, но бил разпознат на втория и тогава последвала експлозията.\r\n\t \r\n\tДвайсетина минути преди взрива репортер на АФП видял как полицията проверява линейки на няколкостотин метра от мястото на експлозията, докато шофьорите и пациентите чакали на улицата. Линейки рядко се проверяват в града, отбелязва агенцията.\r\n\t \r\n\tТози бомбен атентат е най-смъртоносният в Кабул от 31 май 2016 г., когато при взривяването на камион бомба в дипломатическия квартал бяха убити 150 души и стотици ранени.", "date": "2018.01.27", "title": "Близо 100 жертви при атентат с линейка в центъра на Кабул"}
{"url": "http://www.mediapool.bg/shefat-na-bnb-prognozira-slivane-na-banki-news274793.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\t \r\n\t\r\n\t\tВъзможно е да има сливане на банки през 2018-та година. Това прогнозира гуверньорът на БНБ Димитър Радев в първото издание на тримесечния бюлетин на Асоциацията на търговските банки. Радев подчертава, че в системата се натрупва кредитен риск.\r\n\t\r\n\t\t \r\n\t\r\n\t\tКогато кредитирането се увеличава, съществува опасност да се натрупат нови лоши заеми, предупреждава Димитър Радев в бюлетина, публикуван от банковата асоциация. \r\n\t\r\n\t\t \n\n\r\n\t\r\n\t\tПостигането на индивидуални цели, свързани с показатели за кредитен растеж или пазарен дял, не трябва да бъде за сметка на адекватното оценяване и управление на кредитния риск, смята Радев, цитиран от БНР.\r\n\t\r\n\t\t \r\n\t\r\n\t\tКато цяло банките непрекъснато намаляват нивото на необслужваните си кредити. Банковият сектор е стабилен, заради което има и инвеститорски интерес към него.\r\n\t\r\n\t\t \r\n\t\r\n\t\tТова означава, че тази година може да видим обединения, а това е процес, който БНБ подкрепя, пише още гуверньорът.", "date": "2018.01.27", "title": "Шефът на БНБ прогнозира сливане на банки"}
{"url": "http://www.mediapool.bg/nov-sporten-tsentar-i-detska-zheleznitsa-krai-gara-pioner-news274780.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tВъзстановяване на емблематични за Борисовата градина места в максимално близък до автентичния им вид, изграждане на спортен център и детска железница в района на бившата гара \"Пионер\", изместване на конната база и обособяване на три паркинга по периферията на парка. Това са част от предложеният в  на Борисовата градина,\r\n\tвнесен за разглеждане от Общинския експертен съвет по устройство на територията.\r\n\tРазработката, направена от \"Ковачев архитекти\", трябва да бъде гледана за първи път във вторник. Евентуалните забележки на експертния съвет ще трябва да бъдат отразени в нея.\r\n\tБорисовата градина няма подробен устройствен план и идеята за изработването му беше чрез него да се спрат мераците за застрояване на парка от страна на частните собственици на парцели. През лятото на миналата година бяха представени основните идеи за бъдещето на парка.\r\n\t\n\n\r\n\tКъм момента са отпаднали част от предложенията за нови паркинги. В последния засега вариант се предлагат три такива. Идеята е на мястото на автокъщата \"Капитолия\" да се направи музей \"Зелената памет\", а под него да има подземен паркинг за 420 коли. Подземен паркинг с 340 места е планиран и в района на гара \"Пионер\", където трябва да има и надземен паркинг за 40 автомобила. Предвижда се да може да се паркира и в сервитута на неизползваната в момента трамвайна линия между Телевизионната кула и Руското посолство.\r\n\t\"Бяхме предложили да се паркира и по ул. \"Кирил Видински\" в района на Семинарията. Тогава граждански организации се възпротивиха, обвиниха ме, че взимам от територията на парка. Общината обаче на практика вече приложи тази наша идея, тъй като по тази улица има зона за платено паркиране\", коментира арх. Атанас Ковачев. Той допълни, че не се предвиждат паркинги в територията на Борисовата градина и никога не е имало такива идеи.\r\n\t\r\n\tВ същото време арх. Ковачев стои зад идеята си за изместване на конната база на \"Спортна София\" от сегашното ѝ място в близост до Националния стадион \"Васил Левски\" към Столичния зоопарк. Срещу това се , които смятат, че достъпът до базата ще се затрудни, ако бъде преместена. Според арх. Ковачев обаче мястото на базата не е в центъра на града. Идеята е мястото да бъде озеленено. Същото трябва да се случи и с близкия стадион \"Юнак\", който стои затворен и ограден от години. Той трябва да бъде затревен, като се запази формата на стадион. Според разработката може да се ползва за срещи, концерти, а през зимата - като пързалка.\r\n\t\r\n\tУстройственият план предвижда още на езерото \"Ариана\" да остане ресторантът към Националния стадион и заведението в средата на водната площ. Предложението обаче е на мястото на ресторанта в езерото да се възстанови съществувалата там бирария и заведението да действа като бирария. Трябва да изчезне заведението до Орлов мост. Допустимо е и възстановяването на музикалния фонтан със светомузика, който е бил направен през 80-те години. Използването на дъното на езерото за зимна пързалка също остава. Не се допуска обаче разполагането на преместваеми съоръжения в частта към Орлов мост.\r\n\tНа мястото на ресторанта \"Веселото село\" трябва да бъде възстановена детска площадка.\r\n\tНа мястото на заведението \"Маймунарника\" идеята е да се възстановят Трите дансинга. Дава се възможност там да се направи естрада, а наоколо да има преместваеми обекти, които обаче да са изградени по типови проекти.\r\n\tПланът предвижда Климатичното училище да бъде възстановено по автентични данни, както и да се търси начин за отваряне на наблюдателната площадка на Телевизионната кула за посетители.\r\n\t\r\n\tОграничения се въвеждат за спортните обекти на територията на парка. За Националния стадион и стадиона на ЦСКА се допуска само изграждането на подвижни козирки на трибуните. Ново строителство не се разрешава.\r\n\tПредвижда се нов спортен комплекс в района на гара \"Пионер\". Там трябва да бъдат направени спортна зала, съблекални, паркинг, велотрасета. Предложението е сградата на гарата да бъде запазена и от нея да тръгва детска железница. Според арх. Ковачев това, че теренът, собственост на Националната компания \"Железопътна инфраструктура\", ще се продава, няма отношение към устройствения план. Бъдещият собственик  с крайното отреждане в него.\r\n\tСпоред проекта неработещата от години къпалня \"Мария Луиза\" трябва да запази предназначението си и трябва да се търси начин да бъде отворена отново за посещения. Планът допуска единствено реконструкция на съществуващите съоръжения, но никакви нови сгради или промяна на предназначението на имота, който е частна собственост.\r\n\tВ подробния устройствен план е заложено и възстановяване в автентичния му вид на Горския дом – изработената от майстор Рачо Ангелов композиция от дърворезбовани архитектурни елементи.\r\n\tТрябва да бъде възстановен и Летният театър. Предвиждат се подмяна на настилките по алеите, но без да се асфалтират. Заложени са нови велоалеи, алея за конна езда, игрище за пейнтбол, място за пързаляне с шейни.\r\n\tИдеята е също на територията на парка да не се допускат никакви реклами, а има изисквания към чадърите към заведенията, както и към оградите, ако се налага такива да бъдат правени около частните терени.", "date": "2018.01.27", "title": "Нов спортен център и детска железница край гара \"Пионер\""}
{"url": "http://www.mediapool.bg/koralovite-rifove-se-razbolyavat-ot-plastmasovite-otpadatsi-news274790.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tКораловите рифове от Тайланд до Австралия са покрити с повече от 11 милиарда частици от пластмасови отпадъци, които значително увеличават риска от заболяване на уязвимите екосистеми, предадоха ДПА и Ройтерс.\r\n\t \r\n\tЕдна трета от рифовете са замърсени с пластмаса, като индонезийските са в най-лошо състояние, според изследване на учени от Корнелския университет в САЩ, публикувано в сп. \"Сайънс\".\r\n\t \r\n\tТози тип замърсяване подпомага разпространяването на микроби в кораловите рифове, които увеличават риска от болести. Шансът да заболеят коралите без пластмаса в рифовете е само 4%, докато към настоящето той е 89%.\n\n\r\n\t \r\n\tИзследователите проучиха 124 хиляди корала от над 150 рифа между 2011 и 2014 г. в Австралия, Индонезия, Мианма и Тайланд.\r\n\t \r\n\t\"Над 275 милиона души в света живеят в радиус от 30 километра от коралови рифове, разчитайки на тях за храна, защита на крайбрежието, приходи от туризъм и културна стойност\", каза ръководителят на проучването Джолиа Ламб.\r\n\t \r\n\t\"Не знаем точния механизъм, но пластмасата е идеалният съд за колонизиране на микроорганизми, които предизвикват болести, ако влязат в контакт с коралите\", добави тя.\r\n\t \r\n\tНамаляването на количеството отпадъци в океана може да предотврати заболявания и смърт сред коралите.\r\n\t \r\n\tСпоред учените, пластмасовият боклук има тенденция да се увеличава, като до 2025 г. в рифовете в Азиатско-тихоокеанския регион ще има 15,7 милиарда частици. В тази зона се намират и девет от десетте най-големи замърсители в света.\r\n\t \r\n\tАвстралийските рифове, включително Големият бариерен риф, остават сравнително незасегнати, като при тях има най-малка концентрация на замърсяване.\r\n\t \r\n\tНад 6.3 милиарда тона пластмаса са произведени в света до 2015 г. Почти 80 % от тях попадат в сметища или околната среда.", "date": "2018.01.27", "title": "Кораловите рифове се разболяват от пластмасовите отпадъци"}
{"url": "http://www.mediapool.bg/stranite-ot-vishegradskata-chetvorka-iskat-nov-proekt-za-evropa-news274789.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПремиерите на страните от Вишеградската четворка (Унгария, Словакия, Чехия и Полша) за пореден път изразиха несъгласие с политиката на ЕС за миграцията, а унгарският министър-председател Виктор Орбан призова за \"нов проект\" за Европа, съобщи Асошиейтед прес.\r\n\t \r\n\tОрбан изтъкна, че страните от Централна Европа имат все по-голям принос за икономиката на ЕС, която трябва да е по-конкурентоспособна.\r\n\t \r\n\tСпоред унгарския премиер сред четирите страни има единодушие, че е в техен интерес Европа да е силна, но при запазване на независимостта на отделните страни, а не да се създават \"Съединени европейски щати\".\n\n\r\n\t \r\n\tЕвропа се нуждае от нов проект. Не искаме империя, трябва ни съюз от свободни страни, заяви Орбан, цитиран от Ройтерс и ДПА.\r\n\t \r\n\tСловашкият премиер Роберт Фицо каза, че Вишеградската група не иска в страните й, които са с християнски корени, да се създават мюсюлмански общности. \r\n\tПолският премиер Матеуш Моравецки заяви, че \"силната, интегрира Европа\" трябва да се гради върху група от суверенни национални държави, а не да представлява все по-централизирана федерация, както искат някои от западните страни. \r\n\t \r\n\tНа срещата в Будапеща бе приет документ, изразяващ общата позиция на четирите страни за необходимостта от разговори за бъдещето на ЕС след излизането на Великобритания от съюза. В документа се казва, че институциите на ЕС трябва да се отнасят еднакво към всички държави членки и да действат строго в рамките на компетенциите си.\r\n\t \r\n\t\"Трябва да се зачита правото на държавите членки да извършват вътрешнополитически реформи\", се казва също в общото становище.\r\n\t \r\n\tПо въпроса за миграцията отново се подчертава, че \"фокусът трябва да е насочен към отговорна и изпълнима защита на външните граници на ЕС, за да се избегне налагането на задължителни квоти, които са неефикасни и които вече създадоха разделение в Европа\".", "date": "2018.01.27", "title": "Страните от Вишеградската четворка искат \"нов проект\" за Европа"}
{"url": "http://www.mediapool.bg/siriyskata-opozitsiya-boikotira-mirnite-pregovori-v-sochi-news274794.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСирийската опозиция няма да участва в мирната конференция в руския град Сочи следващата седмица, заяви днес говорител на опозиционната делегация на мирните преговори с посредничеството на ООН във Виена, съобщи Ройтерс.\r\n\t \r\n\tЯхия ал Ариди каза, че сирийското правителство и неговият съюзник Русия не са направили необходимите ангажименти, а конференцията в Сочи е опит за подкопаване на усилията на ООН да посредничи за мирно споразумение.\r\n\t \r\n\tСирийският опозиционен Висш комитет за преговорите заяви, че ще бойкотира Конгреса за сирийски национален диалог в Сочи.\n\n\r\n\t \r\n\tСпециалният пратеник на ООН за Сирия Стафан де Мистура каза от своя страна, че световната организация още не е решила дали да участва в конференцията в руския град Сочи следващата седмица.\r\n\t \r\n\t\r\n\t\t\"Генералният секретар Антониу Гутериш ще бъде запознат с резултата от преговорите във Виена. След това той ще трябва да вземе решение как ще отговори ООН на поканата за участие в Сочи\", каза Де Мистура.\r\n\t\r\n\t\t \r\n\t\r\n\t\tЗападните сили и някои арабски държави смятат, че конференцията в Сочи е опит за създаване на отделен мирен процес, който да подкопае усилията на ООН и да положи основата за решение, което повече устройва сирийския президент Башар Асад и неговите съюзници Русия и Иран.\r\n\t\r\n\t\t \r\n\t\r\n\t\t\r\n\t\t\tСпоред Де Мистура окончателното уреждане на конфликта в Сирия може да стане само в рамките на Женевския процес.\r\n\t\t\r\n\t\t\t \r\n\t\t\r\n\t\t\tПо думите му решението на кризата е възможно единствено чрез диалог между страните в конфликта.\r\n\t\t\r\n\t\t\t \r\n\t\t\r\n\t\t\tТой призова за прекратяване на насилието в Сирия и за уважаване на нейния суверенитет и териториална цялост.\r\n\t\t\r\n\t\t\t \r\n\t\t\r\n\t\t\tРусия заяви, че очаква положителен отговор от ООН за участието в мирната конференция в Сочи.", "date": "2018.01.27", "title": "Сирийската опозиция бойкотира мирните преговори в Сочи"}
{"url": "http://www.mediapool.bg/izmisleniyat-kriteriy-realna-konvergentsiya-za-evrozonata-news274782.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tОт известно време всеки опит на български политик да повдигне темата за скорошно присъединяване към еврозоната на България обикновено се посреща от европейските политици с аргумента, че още е рано. Рано е, казват тези политици, защото България, макар и да изпълнява номиналните критерии за членство, трябва да направи още усилия за постигане на т.нар. \"реална конвергенция\".\r\n\tТази популярна опорна точка за реалната конвергенция или сближаване на доходите към средноевропейските нива като че ли се появи в последните 2-3 години след като в няколко последователни периода страната успя да постигне Маастрихтските критерии за членство. Паралелно с това, крахът на КТБ от 2014 г. показа, че членство в еврозоната и в изграждания в нея банков съюз с общ надзор над европейските банки никак не е лоша идея. Така адвокатите за започване на процес на присъединяване към еврозоната се умножиха последните години и към тях се присъединиха както политици от повечето партии, така и експерти, представители на работодатели и синдикати, преподаватели и др.\r\n\tПоследвалата дипломатическа офанзива този път бе посрещната от представители на Европейската комисия, ЕЦБ и други европейски институции с аргумента, че реалната конвергенция на българската икономика към тази на страните в еврозоната все още не се е случила и трябва да почакаме.\r\n\tТук е мястото да се каже, че такъв критерий като реална конвергенция няма нито за еврозоната, нито за т.нар. чакалня за еврозоната – Валутно-курсов механизъм 2 (ERM 2); съответно няма и числови прагове за някакви показатели, които се очаква да се постигнат. Всъщност формални критерии за ERM 2 изобщо няма и решението за допускане на една страна до валутнокурсовия механизъм е най-вече политическо, със задължителната благословия на ЕЦБ.\r\n\tПредвид това, \"изискването\" за постигане на реална конвергенция е всъщност нещо като евфемизъм на отговор от типа \"ще видим, ама по-скоро в момента политически няма нужното съгласие\". Макар и да няма официална дефиниция на \"реална конвергенция\", на икономически жаргон този термин обикновено се приравнява с БВП на глава от населението в стандарт на покупателна способност (СПС). Т.е. това е мярка за благосъстоянието и доходите в една икономика, като доходите се разглеждат като възможност за потребление. Стандартът на покупателна способност пък дава възможност за международни сравнения на тези доходи, като с едно евро в ППС можеш да си купиш едни и същи стоки и услуги във всички страни от ЕС.\n\n\r\n\tВъпреки това нека за момент да приемем, че има някъде неформален критерий за започване на процедура за присъединяване към еврозоната, който се казва \"реално сближаване\". Нека след това да видим как са стояли спрямо този \"критерий\" страните от Централна и Източна Европа (ЦИЕ) в момента, в който са били допуснати в чакалнята на еврозоната и така са започнали процеса по присъединяване.\r\n\tСтраните от ЦИЕ, които се присъединиха към еврозоната в последните няколко години, бяха допуснати до чакалнята в периода 2004-2005 г. без изключение (виж таблицата по-долу).\r\n\t\r\n\t\r\n\tАко изключим Малта и Кипър, тъй като те са с много различни икономики от тези в бившите социалистически държави от ЦИЕ, то се вижда от втората таблица, че БВП на глава от населението (в СПС) в Естония, Латвия, Литва, Словакия и Словения към момента на тяхното присъединяване е бил сходен с настоящия му размер за България (като % от средното за ЕС). Единствено Словения се характеризира с осезаемо по-висок БВП/глава от населението към момента на присъединяването си към валутнокурсовия механизъм, но нейната икономика също е много различна от тази на повечето други бивши социалистически републики.\r\n\t\r\n\t\r\n\t\r\n\tПредвид това, че Литва и Естония се присъединяват към ERM-2 през май и юни 2004 г., към онзи момент най-вероятно са били налични данни за БВП/глава в СПС за 2002 или в най-добрия случай - някакви предварителни данни за 2003 г. По тях, доходите в Литва са били на 42% (2002) или 47% (2003) от средното за ЕС, а тези в Естония – на 47% (2002) или 51% от БВП. Сходна е и ситуацията с другата балтийска република, Латвия, която е допусната в ERM-2 през 2005 г. Предходните две години преди включването ѝ в ERM-2 нейният БВП/глава е бил съответно 43 и 46% от ЕС-28. В Словакия БВП на глава в СПС бил 56-57% в двете години преди присъединяване към ERM-2.\r\n\tЗа сравнение, БВП на глава от населението в България (в СПС) по последни данни (за 2016 г.) е 49% от ЕС-28. Вероятно през 2017 г. е успяло да прехвърли и границата от 50% предвид добрия растеж на икономиката, който изпреварва с около 2 пъти средния за ЕС. Оказва се, че , присъединили се към ERM-2 и еврозоната в последните 15 години. Литва и Латвия са били в по-лоша от нас позиция по този критерий в момента си на присъединяване, а Естония е била в сходна ситуация като България. Единствено Словакия е била с по-високи доходи (56-57% от ЕС-28=100), но дори и тук разликите с България не са кой знае какви. Разбира се, до момента си на приемане на еврото (Естония – 2011, Латвия – 2014, Литва – 2015) БВП/глава в СПС за тези страни нараства чувствително, с между 15 и 25 пункта от ЕС-28=100. Въпросът тук обаче е за стойността на доходите  и само този въпрос трябва да има значение за третирането на България и заявените ѝ амбиции да бъде допусната до валутнокурсовия механизъм.\r\n\tАко трябва да обобщим, дори и да имаше (неофициален) критерий за реално сближаване на доходите към средните стойности в ЕС, то България вече би трябвало да го е изпълнила. Това се вижда ясно от решението за допускането на балтийските страни до ERM-2 с по-ниски или сходни на сегашните нива на доходите в България. Другото възможно обяснение навлиза в полето на политическото лицемерие и използването на евфемизми, зад които европейските политици (като повечето политици) обичайно се крият. Кое от двете обяснения е меродавно ще разберем съвсем скоро, ако българският министър на финансите изпълни обещанието си и подаде документи за стартиране на процедура по приемане на еврото до юни месец тази година.", "date": "2018.01.27", "title": "Измисленият критерий \"реална конвергенция\" за еврозоната"}
{"url": "http://www.mediapool.bg/oon-prizova-siriya-da-bade-otnesena-do-mezhdunarodniya-nakazatelen-sad-news274795.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tГенералният секретар на ООН Антониу Гутериш отново призова Съветът за сигурност на световната организация да отнесе Сирия до Международния наказателен съд, като изтъкна \"сериозни нарушения\", включително спиране на хуманитарните доставки и медицинските грижи за милиони нуждаещи се хора, съобщи Асошиейтед прес.\r\n\t \r\n\tГутериш призова страните в сирийския конфликт, всички държави и гражданското общество да сътрудничат на независимата комисия, създадена от Общото събрание на ООН през декември 2016 г., за да съдейства за разследването и наказателното преследване на отговорните за военни престъпления или престъпления срещу човечеството в Сирия.\r\n\t \r\n\tГутериш заяви в доклад до Съвета за сигурност за хуманитарната ситуация в Сирия през декември, че \"търсенето на отговорност за сериозни нарушения е изискване съгласно международното право и има основно значение за постигане на устойчив мир\".\n\n\r\n\t \r\n\tТой каза, че през декември не е доставена помощ на над 417 000 души в девет обсадени места, а едва 60 000 от почти 2,5 милиона сирийци, живеещи в \"труднодостъпни райони\", са получили помощ.", "date": "2018.01.27", "title": "ООН призова Сирия да бъде отнесена до Международния наказателен съд"}
{"url": "http://www.mediapool.bg/niki-heili-otreche-da-e-lyubovnitsa-na-tramp-news274796.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПостоянният представител на САЩ в ООН Ники Хейли твърдо отрече слуховете, че има любовна връзка с американския президент Доналд Тръмп, съобщи ДПА.\r\n\t \r\n\t\"Това е напълно невярно. То е много обидно и отвратително\", каза Хейли в интервю за \"Политико\".\r\n\t \r\n\t\r\n\t\tТя заяви, че е била обект на подобни слухове преди, и смята, че те са дело на хора, които не харесват успешните жени. Слуховете се разпространиха, след като авторът на скандална книга за Белия дом и кандидат-президентската кампания на Тръмп през 2016 г. Майкъл Улф намекна в американско телевизионно предаване, че президентът има любовна връзка.\n\n\r\n\t\r\n\t\t \r\n\t\r\n\t\t\r\n\t\t\tУлф обаче каза, че нямал достатъчно доказателства, за да включи всички подробности в книгата си \"Огън и ярост: в Белия дом на Тръмп\", която се превърна в бестселър след излизането си от печат този месец.", "date": "2018.01.27", "title": "Ники Хейли отрече да е любовница на Тръмп"}
{"url": "http://www.mediapool.bg/kanadskite-miliarderi-bari-i-hani-sharman-sa-ubiti-news274792.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСлед няколкоседмично разследване полицията в Торонто стигна до заключението, че смъртта на канадския фармацевт милиардер Бари Шърман и жена му Хъни е в резултат на двойно предумишлено убийство, съобщиха информационните агенции.\r\n\t \r\n\tВластите засега не разкриват дали към момента има заподозрени.\r\n\t \r\n\tВероятно е обаче жертвите да са познавали убиеца си, тъй като няма никакви признаци за насилствено влизане в дома им.\n\n\r\n\t \r\n\t\r\n\t\t\"Имаме достатъчно доказателства, за да определим това като разследване на двойно убийство\", каза детектив Сюзан Гомес.\r\n\t\r\n\t\t \r\n\t\r\n\t\tТя съобщи, че Бари и Хъни Шърман са били видени за последно живи вечерта на 13 декември.\r\n\t\r\n\t\t \r\n\t\r\n\t\t\r\n\t\t\tДвамата бяха открити мъртви в дома им в Торонто на 15 декември. Тогава полицията каза, че смъртта им била подозрителна.\r\n\t\t\r\n\t\t\t \r\n\t\t\r\n\t\t\tБари Шърман беше основател на фармацевтичната компания \"Апотекс\". Той беше включен сред най-богатите хора в Канада от сп. \"Канейдиън бизнес\" през ноември.", "date": "2018.01.27", "title": "Канадските милиардери Бари и Хъни Шарман са убити"}
{"url": "http://www.mediapool.bg/feribot-s-okolo-50-dushi-izchezna-krai-kiribati-news274797.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tФерибот с около 50 души на борда е в неизвестност от повече от седмица край бреговете на тихоокеанската държава Кирибати, съобщиха властите, цитирани от Асошиейтед прес.\r\n\tНовозеландският спасителен координационен център каза, че е изпратил военен самолет, който да помогне за претърсване на района. Издирването се ръководи от Фиджи.\r\n\tВластите заявиха, че фериботът тръгнал на 18 януари от остров Нанути за Южна Тарауа. Очаквало се 240-километровото пътуване да продължи два дни.", "date": "2018.01.27", "title": "Ферибот с около 50 души изчезна край Кирибати"}
{"url": "http://www.mediapool.bg/iliyana-yotova-odobryava-provezhdaneto-na-referendum-za-istanbulskata-konventsiya-news274799.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПриемам изцяло предложението на БСП да има референдум за Истанбулската конвенция. Това заяви в събота вицепрезидентът Илияна Йотова пред бТВ.\r\n\t”Нека да има референдум, това означава да се разясни този документ на хората”, коментира тя.\r\n\tСпоред нея кабинетът е гласувал конвенцията прибързано – преди да подготви пакет от закони, които да я придружават.\r\n\tВ началото на седмицата Йотова и президентът Румен Радев дадоха брифниг по повод година от встъпването им в длъжност.\r\n\tПо думите на Йотова властта не е променила Радев.\n\n\r\n\t”Президентът сам взима решенията. Чува различни мнения, но последната дума е негова”, уточни тя.\r\n\tВ отговор на въпрос приема ли тезата на председателя на Народното събрание Цвета Караянчева, че ниският рейтинг на институцията се дължи и на нападките на\r\n\tРумен Радев вицепрезидентът каза: ”Румен Радев не е обидил парламента като институция, това беше загриженост и тревога”, посочи Илияна Йотова.\r\n\tТя защити правото на БСП да внесе вот на недоверие и коментира, че лош вкус по-скоро е внушението, че ”трябва да заметем всичко под килима, за да се представим пред Европа”.\r\n\tЙотова коментира и казуса с убиеца на баща ѝ, който поискал да бъде помилван.\r\n\t”Опитах се да прочета документите, но в първите страници прочетох някои неща, и затова помолих президента да се занимае с този случай по изключение.\r\n\tВсъщност прочетох последните думи на баща ми, които никога не съм виждала преди това. С ясното съзнание, че живота му завършва неговото послание е към мен и сестра ми”, разказа Илияна Йотова.\r\n\tБащата на Йотова – Малин Тодоров е нападнат с нож във влака София – Драгоман преди 15 години и почива от раните си в ”Пирогов”.", "date": "2018.01.27", "title": "Илияна Йотова одобрява провеждането на референдум за Истанбулската конвенция"}
{"url": "http://www.mediapool.bg/mareshki-se-obyavi-za-razpuskane-na-parlamenta-i-prezidentstvoto-news274800.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tИскаме президентството и парламентът да се разпуснат, защото там няма реални хора, а високоплатени артисти, на които някой им пише речите. Те ги наизустяват и ги произнасят. Правим отчет на една година на президентската институция. Аз харесвам човека Румен Радев, а не президента Румен Радев, който само хули депутатите. Това обяви в събота пред Нова телевизия лидерът на ”Воля” Веселин Марешки.\r\n\tПо отношение на вота на недоверие той заяви, че няма как партията му да участва в \"един такъв безсмислен цирк\", когато липсва алтернатива.\r\n\t”В залата се видя един беззъб вот, който накрая се превърна и в циничен, защото един от депутатите на БСП каза, че разчитат на Патриотите да ги подкрепят”, каза той.\r\n\tМарешки заяви, че няма шанс депутатите му да подкрепят искането на БСП за референдум по Истанбулската конвенция.\r\n\t”Това е поредното цинично предложение, което идва от тяхна страна”, заяви Марешки.\n\n\r\n\t”Моето лично мнение е, че няма как да не подкрепя текстове, които се отнасят до защита правата на жените и децата и правото им на достоен живот”, допълни той.", "date": "2018.01.27", "title": "Марешки се обяви за разпускане на парламента и президентството"}
{"url": "http://www.mediapool.bg/puskat-dopalnitelni-mesta-vav-vlakovete-mezhdu-sofiya-i-pernik-zaradi-surva-news274788.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tВ събота и неделя \"БДЖ-Пътнически превози\" осигурява допълни 4 000 места във влаковете, които ще се движат между София и Перник по повод провеждането на традиционния Международен фестивал \"Сурва\". \r\n\t \r\n\tС увеличени състави ще се движат влакове, който са по разписанията на компанията и преминават през Перник. С цел удобство за пътниците БДЖ осигуряват още 6 пътнически влака, които ще се движат извънредно заради празника в града. \r\n\t \r\n\tПодробна информация пътниците могат да получат от служителите на гишетата \"Информация\", както и билетните каси в гарите, а също и на телефон  0700 10 200.", "date": "2018.01.27", "title": "Пускат допълнителни места във влаковете между София и Перник заради \"Сурва\""}
{"url": "http://www.mediapool.bg/regionalniyat-ministar-iska-zabrana-za-promyana-na-pola-v-grazhdanskite-registri-news274802.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tРегионалният министър Николай Нанков обяви, че ще предложи промени, които забраняват промяна на пола в гражданските регистри.\r\n\t\"Да, с твърдо убеждение бих подкрепил това, с изключение на случаите с хермафродити, които са наистина много редки\", заяви Нанков в събота пред Дарик радио.\r\n\tРъководеното от него ведомство отговаря за Закона за гражданската регистрация, в който липсвал ясен регламент в посока на пола.\r\n\tТова позволявало на неправителствени организации да подпомагат хора, решили да сменят пола си, но без да са преминали през хирургически процедури и хормонални терапии.\r\n\tНиколай Нанков посочи, че ще инициира дебати в тази посока.\n\n\r\n\t\"Всяка стъпка по темата предизвиква дискусии и разделение в обществото, но аз лично смятам, че подобна поправка би била напълно резонна и отчитам като пропуск, че не е направена\", коментира регионалният министър.", "date": "2018.01.27", "title": "Регионалният министър иска забрана за промяна на пола в гражданските регистри"}
{"url": "http://www.mediapool.bg/grigor-dimitrov-mozhe-da-propusne-turnira-v-sofiya-zaradi-kontuziya-news274805.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНай-добрият български тенисист Григор Димитров заяви, че може да пропусне турнира в София заради здравословни проблеми.\r\n\tНа пресконференция в София той съобщи, че не се чувства физически добре след двата турнира в Австралия. Димитров обясни, че е почувствал сериозни болки в рамото в последните мачове от Аустрелиън Оупън.\r\n\tНаправил е необходимите прегледи в Монако преди да отлети за България и чака решението на лекарите.\r\n\tДимитров трябва да защитава титлата си от миналата година на едно от най-големите спортни събития у нас - DIEMA XTRA Sofia Open. Турнирът от сериите АТП 250 ще се проведе между 4 и 11 февруари в ”Арена Армеец.\r\n\t”Трябваше да намеря начини да се възстановява. Никога не искам да играя турнир, ако не се чувствам добре. Резултатите ще дойдат до няколко дни и се надявам всичко да е наред, за да се включа на ниво. Имах изключителни болки в последните дни. Понякога не можеш да вървиш срещу тялото си. Дал съм си почивка максимално тези дни. В следващите дни ще знам със сигурност повече. Не мога да давам никакви обещания. Когато разбера повече, ще споделя с всички вас\", каза той .\r\n\t”Турнирите в Австралия са едни от най-добрите за мен. Имаше доста тежки мачове. Мач след мач почнах да влизам във форма, но наистина много се поизморих. Можеше да играя и по-добре, но още не бях влязъл в небоходимата форма”, заяви Димитров.\n\n\r\n\t”Надявам се с месеците това да се подобри. Почивката ми беше само седмица в края на миналия сезон и на следващата бях отново с фитнес треньора ми. Не очаквах всичко толкова бързо да се случи. Също така не съжалявам за нищо. Това е един добър път, направих правилните неща през сезонна. Нещата вървят добре\", допълни той.", "date": "2018.01.27", "title": "Григор Димитров може да пропусне турнира в София заради контузия"}
{"url": "http://www.mediapool.bg/protest-blokira-okolovrastnoto-shose-v-sofiya-news274803.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПроектът за парк ”Изток” изкара на протест жители на столичния квартал ”Горубляне” и те блокираха Околовръстното шосе в събота.\r\n\tХората недоволстват срещу плановете на общината да създаде парк върху частните им имоти. Според протестиращите около 500 фамилии са засегнати от проекта, който предвижда върху 1250 декара между кварталите ”Младост” и ”Горубляне” да бъдат изградени зелени площи и атракции.\r\n\tХората настояват паркът да бъде направен върху общински терени, а не върху частните им имоти.\r\n\tПротестиращите блокираха кръстовището на бул. ”Самоковско шосе” и Околовръстния път за по 10 минути на половин час.", "date": "2018.01.27", "title": "Протест блокира Околовръстното шосе в София"}
{"url": "http://www.mediapool.bg/pikat-na-gripnata-epidemiya-shte-e-sledvashtata-sedmitsa-news274791.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПикът на грипната епидемия ще бъде достигнат следващата седмица, а след това ще започне рязък спад. Това съобщи главният държавен здравен инспектор д-р Ангел Кунчев в събота.\r\n\t”Спадът вече започна в областите Перник и Пазарджик, които обявиха епидемия, и вече излязоха от нея“, посочи той.\r\n\tПо думите му една трета от областите в страната са обявили епидемия. Вероятно в началото на другата седмица и други ще достигнат до епидемия“, каза Кунчев, цитиран от ”Фокус”.\r\n\t”За България средната заболеваемост достигна 190 на 200 хил. души. В районите, които са обявили епидемия, заболелите са над 220-250 до над 300-400 в Благоевград, където е най-високата заболеваемост“, обясни той.\r\n\tВ София от събота също е в сила грипна епидемия заради високата заболеваемост. Заради обявената грипна ваканция междусрочната ваканция на учениците на практика започва със седмица по-рано - от понеделник.\r\n\tСтоличната здравна инспекция е предписала на Регионалното управление по образованието София-град да се преустановят учебните занятия от 29 януари, понеделник, до края на учебната седмица - 2 февруари, съобщиха от здравното министерство.\r\n\tОт 3 до 6 февруари включително пък е междусрочната ваканция. От МЗ не обявяват данни за заболеваемостта и колко деца отсъстват от училище. За да се обяви ваканция, трябва да са болни поне 30 на сто от учениците.\r\n\tПри ваканция детските градини и яслите работят, но се засилва т. нар. филтър при приема. Ограничава се провеждането на профилактични и планови прегледи и манипулации в лечебните заведения, детските и женските консултации, ваксинациите и свижданията в болниците.\r\n\tМеждувременно РЗИ-Хасково обяви, че е издала предписание за преустановяване на учебната дейност на територията на общините Хасково, Любимец, Симеоновград, Харманли и Стамболово от 29 до 31 януари 2018 г.\r\n\tПоради висока заболеваемост 459 училища в страната в петък пропуснаха учебните занятия.", "date": "2018.01.27", "title": "Пикът на грипната епидемия ще е следващата седмица"}
{"url": "http://www.mediapool.bg/antikoruptsionniyat-zakon-s-naglaseni-srokove-za-naglasen-shef-news274783.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tДали досегашният шеф на Комисията за отнемане на незаконно придобито имущество () Пламен Георгиев е предопределеният шеф на новия антикорупционен орган, който оглавява временно до 23 февруари? Отговорът на този въпрос изглежда предрешен не само от активите, които Георгиев натрупа с решението си да запорира имущество на издателя на \"Икономедия\" Иво Прокопиев, но и от самата процедура в антикорупционния закон на управляващите, подкрепен и от ДПС.\r\n\tИзточници от управляващите твърдят неофициално пред Mediapool, че Георгиев е най-добрият кандидат за постоянен шеф, на който са се спрели засега.\r\n\t\r\n\tКОНПИ е гръбнак на новия антикорупционен орган, който инкорпорира няколко съществуващи структури за борба с корупцията. Затова и шефът на КОНПИ става негов временен ръководител. От същата дата – 23 януари - членовете на КОНПИ вече са и членове на ръководството на институцията. По закон Пламен Георгиев трябва да остане на временната длъжност един месец - 23 февруари. Дотогава Народното събрание трябва да избере постоянен началник. След това започва тече нов едномесечен срок, в който антикорупционният шеф трябва да предложи на НС членовете на новата мегаструктура.\r\n\tКъсите срокове за първоначалното назначаване на ръководството на антикорупционния орган са предвидени в преходните и заключителните разпоредби от закона. Те влизат в рязко противоречие с тезата, че изборът ще е прозрачен. Това бе един от аргументите на ГЕРБ да възложи на парламента, а не на президента, назначението на шефа на комисията. От самия закон се разбира, че изборът на Пламен Георгиев е вероятно е бил предопределен още при писането на закона.\n\n\r\n\tАнтикорупционният закон създава различен режим за избор на първия шеф на антикорупционната комисия и на всички останали след неговия. Процедурата по избор на първия трае само един месец, а парламентът не се задължава да води дебати, да изисква концепции и да дава възможност на граждански организации да поставят въпроси.\r\n\tВ условия на такова \"бързане\" кандидатурата на Пламен Георгиев изглежда единствено възможната, защото само той няма да се окаже в \"небрано лозе\" в напълно новия орган.\r\n\tЗа всички след него Народното събрание е предвидило тримесечна процедура, включително писмени концепции, изслушвания, декларации за несъвместимост и позиции на гражданския сектор за кандидатите. За всеки кандидат се изисква проверка дали е бил сътрудник на ДС. Нито един от тези срокове и процедури обаче не важи за най-важния представител на органа – неговият председател, който според закона ще има право самостоятелно да посочи екипа, с който иска работи. Всичко това навежда на мисълта, че управляващите са били наясно с избора си за шеф на \"Антикорупция\" още преди да са стъкмили окончателно целия закон. Както и че може би са спазарили с въпросния \"прозрачен\" избраник правилните хора, които са предложи за членове на комисията.\r\n\t\r\n\tПредставители на ГЕРБ казаха пред Mediapool, че до момента нямат друг по-подходящ от Георгиев за шеф на \"Антикорупция\". Самият Георгиев на свой ред бил \"заявил интерес\" и към поста главен прокурор, който се освобождава в края на 2019 г., когато изтича мандатът на Сотир Цацаров.\r\n\t\"И за това е удачен. В добри отношения е с прокуратурата и с изпълнителната власт. Но сега си имаме главен прокурор. Като приключи мандатът на Цацаров, може и Георгиев да го наследи\", твърдят народни представители.\r\n\tНоминацията на Пламен Георгиев за шеф на антикорупционната структура най-вероятно ще бъде внесена от ГЕРБ и ще бъде подкрепена от \"Обединените патриоти\". \"Възможно е за него да гласуват и от опозицията, не изключвайте този вариант\", твърдят от ГЕРБ.\r\n\t\r\n\tПламен Георгиев беше първо следовател, след това прокурор, а през 2011 г. стана зам.-министър на правосъдието в първото правителство на Бойко Борисов. Две години по-късно Борисов го назначи за председател на Комисията за конфискацията. Възходът в кариерата му, неизменно толерирана от ГЕРБ, настъпва, след като Пламен Георгиев прекрати досъдебното производство по един от най-шумните корупционни скандали през последните години, известен като \"Ало, Ваньо\".\r\n\tСкандалът избухна след изтекли записи от подслушани телефонни разговори, от които ставаше ясно, че Борисов е нареждал на тогавашния шеф на Агенция \"Митници\" Ваньо Танов да оттегли проверката в пивоварната в Мездра на вече покойния варненски бизнесмен Михаил Михов – Мишо Бирата. От записите се чуваше, че Борисов е \"поел ангажимент да не го закача\".\r\n\tПрез март 2013 година в интервю за Mediapool Пламен Георгиев (вече шеф на КОНПИ) каза, че прокуратурата е била възпрепятствана да извърши проверка навреме заради филтриране на информацията от подслушването на телефона на Ваньо Танов. Георгиев твърди, че прокуратурата не е била уведомена навреме за записите по \"Ало, Ваньо\", а е разбрала едва след като записите са изтекли в медиите над година по-късно.\r\n\tПоследният най-голям \"удар\" на КОНПИ под ръководството на Пламен Георгиев беше в края на 2017 г. срещу издателя на \"Икономедия\" Иво Прокопиев. Комисията реши да му  на стойност 150 млн. лева, но мотивите, с които става това, граничат с правния произвол.\r\n\tКомисията за конфискация аргументира действията си с \"незаконната приватизация\" на \"Каолин\", въпреки че нито една институция не е установила незаконна приватизация. Освен това приватизацията бе извършена преди 16 години – много отвъд 10-годишния давностен срок на Закона за конфискацията. След това КОНПИ търси удобен съд, който да уважи запорите и най-накрая успя да пробие в Бургас.\r\n\tОт \"Икономедия\" заявиха, че КОНПИ се е активизирала срещу Иво Прокопиев след среща на Пламен Георгиев с главния прокурор Сотир Цацаров и че причина за това е критичната позиция на \"Капитал\" и \"Дневник\" спрямо Цацаров, както и разследвания, свързани с депутата от ДПС Делян Пеевски. Тоест, макар медиите, издавани от Прокопиев, да не са засегнати пряко от запора, причина за налагането му е именно независимата им редакционна политика. Самият Георгиев отрече това и обвини медийния издател в безпрецедентен натиск върху работата на КОНПИ.\r\n\t\r\n\tБъдещата антикорупционна комисия бе създадена по инициатива на ГЕРБ, след като партията на няколко пъти обещава пред Брюксел, че ще предприеме мерки за борба с корупцията. От закона не става ясно как точно корупцията ще се бори по различен начин, но е ясно, че ще се подслушва повече.\r\n\tКомисията ще се превърне в четвъртия орган в държавата, който може да прилага специални разузнавателни средства. Другите са прокуратурата, МВР и ДАНС. Проблемът е, че антикорупционната институция няма да има разследващи функции. Именно това предизвиква огромни притеснения сред правозащитните организации, защото комисията ще събира безцелно чувствителна информация за политици и граждани, която може да се ползва за натиск и шантаж.\r\n\tКонцепцията на ГЕРБ предвижда обединяване на няколко различни структури под шапката на единната антикорупционна комисия. В нейното ядро ще влязат Комисията за отнемане на незаконно придобито имущество, Комисията за борбата с конфликта на интереси, както и дирекцията в ДАНС за борба с корупцията.\r\n\tАнтикорупционният закон предвижда отстраняване от публична позиция на служители, хванати в конфликт на интереси. При такива случаи те в продължение на една година няма да имат право да работят на публична позиция, да сключват трудови договори, договори за консултантски услуги и други.\r\n\tПодателите на сигнали за корупция обаче няма да се ползват от защита срещу последващо съдебно преследване. Това означава, че всеки, който е подал сигнал, ще може да стане обект на дело за непозволено увреждане или клевета. В крайна сметка антикорупционният закон може да се превърне в оръжие срещу разследващата журналистика.\r\n\tПрезидентът наложи вето върху целия закон, подчертавайки притесненията за подслушването и липсата на разследващи функции в новата институция. Ветото обаче бе преодоляно с гласовете на управляващите и ДПС.", "date": "2018.01.27", "title": "Антикорупционният закон – с нагласени срокове за нагласен шеф"}
{"url": "http://www.mediapool.bg/tilarsan-merkel-i-kurts-pochetoha-pametta-na-zhertvite-na-holokosta-news274806.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tДържавният секретар на САЩ Рекс Тилърсън почете в събота във Варшава паметта на жертвите на концентрационния лагер Аушвиц-Биркенау, съобщават световните агенции\r\n\tТилърсън положи венец пред паметника на Героите на гетото в полската столица - мемориал, издигнат на мястото на първия сблъсък при въстанието във Варшавското гето през 1943 година.\r\n\tНикой не може да остане равнодушен пред трагедията на Холокоста, заяви американският топ дипломат.\r\n\t\"Аушвиц-Биркенау е място на трагедия. Трябва да помним случилото се тогава\", каза той.\r\n\tВ Аушвиц-Биркенау нацистите избиват над 1 милион евреи, които са отровени в газови камери и след това изгорени в крематориуми. По различни данни в лагера загиват 1,5 до 2 милиона души от различни националности. Затворниците в комплекса са освободени на 27 януари 1945 г. от Червената армия. През 2005 г. ООН реши днешният ден да бъде обявен за Международен ден в памет на жертвите на Холокоста.\n\n\r\n\tГерманският канцлер Ангела Меркел също почете загиналите, предупреждавайки, че антисемитизмът е във възход Германия, информира Асошиейтед прес.\r\n\tНепонятен и позорен е фактът, че никоя еврейска институция не може да съществува без полицейска охрана, независимо дали става дума за училище, детска градина или синагога, заяви тя в седмичното си обращение.\r\n\tАвстрийският канцлер Себастиан Курц припомни \"особената историческа отговорност на Австрия\" за геноцида.\r\n\tАвстрия, която е анексирана от Третия райх през март 1938 г. дълго време бе считана за първата жертва на нацизма. Всъщност обаче страната ентусиазирано приветства аншлуса с Адолф Хитлер, който по произход е австриец, и е напълно интегрирана в нацисткия военен и репресивен апарат, припомня Франс прес.", "date": "2018.01.27", "title": "Тилърсън, Меркел и Курц почетоха паметта на жертвите на Холокоста"}
{"url": "http://www.mediapool.bg/hora-ot-severozapada-protestiraha-za-magistrala-vidin-sofiya-news274804.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tГраждански протест блокира в събота международния път Е-79 на входа на Видин.\r\n\tОрганизаторите от гражданско обединение \"Еднинни за промяна\" настояват за изграждане на магистрала от София до Видин и тунел под прохода Петрохан.\r\n\tПротестиращите граждани от Видин и Берковица искат до седмица правителството да вземе решение за начало на процедурите, в противен случай ще настояват да спре преминаването на тежкотоварни автомобили по “Дунав мост-2“.\r\n\tТрафикът по Е79 до ”Дунав мост 2” е кошмарен заради преминаващите много тежкотоварни автомобили. Катастрофите са чести и често рушат имотите на хората в района.\r\n\tТрафикът минава и през населени места, където често пътят е тесен, с остри завои и стръмни наклони. При обилни снеговалежи и заледявания движението се ограничава.\n\n\r\n\tПротестиращите оставиха автомобилите си на входа на Видин и шествие потегли към бензиностанция на международния път, където ще спрат, за да обявят исканията си.\r\n\tПредседателят на Управителния съвет на Агенция \"Пътна инфраструктура\" Дончо Атанасов заяви по-рано, че четирилентов път между София-Видин ще има. По думите му през тази година трябва да приключат процедурите и определени изпълнителите. Вече е възложено и предпроектно проучване за тунел през прохода Петрохан, който ще скъси пътуването от областите в Северозападна България към столицата.\r\n\tСтроителството ще се осъществява на етапи, като първите изградени отсечки ще са Видин – Ружинци и Мездра – Ботевград.\r\n\tЩо се отнася до тунела под Петрохан – в ход са предпроектни проучвания.", "date": "2018.01.27", "title": "Хора от Северозапада протестираха за магистрала Видин-София"}
{"url": "http://www.mediapool.bg/vozhnyatski-pobedi-halep-i-vze-titlata-v-avstraliya-news274807.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tДатчанката Каролин Вожняцки спечели Australian Open, след като на финала победи Симона Халеп със 7:6 (2), 3:6, 6:4 след близо тричасов мач.\r\n\t \r\n\t27-годишната Вожняцки измести Халеп и като лидер в ранглистата на WTA.\r\n\t \r\n\tТова е първата титла от \"Големия шлем\" за Вожняцки, докато  Халеп все още не е вдигала трофея от най-големите тенис турнири.\n\n\r\n\t \r\n\tИ двете тенисистки показаха силна игра, но в решителните мигове Вожняцки поемаше рискове и печелеше важните точки.\r\n\t \r\n\tВожняцки започна много агресивно и успя да поведе с 5:2 гейма. Румънката обаче се върна в сета и стигна до тайбрек. Вожняцки обаче се стегна и успя да вземе сета.\r\n\tВъв втората част датчанката допусна много грешки и въпреки че  Халеп не бе в най-добрата си форма успя да изравни резултата.\r\n\t \r\n\tВ третия сет обаче Вожняцки показа повече сила и воля и успя да спечели с 6:4.\r\n\t \r\n\tШампионката прибави към банковата си сметка 4 000 000 австралийски долара от наградния фонд, докато за финалистката остават 2 000 000. \r\n\t \r\n\tПобедителката заработи 2000 точки за световната ранглиста, а финалистката прибави към актива си 1300.\r\n\t \r\n\tПри обновяването на ранглистата в понеделник Вожняцки ще бъде на върха със 7965 точки. Халеп пък ще бъде втора със 7715 точки.\r\n\t \r\n\tПобедителят при мъжете ще се реши в неделя от сблъсъка между Роджър Федерер и Марин Чилич.", "date": "2018.01.27", "title": "Вожняцки победи Халеп и взе титлата в Австралия"}
{"url": "http://www.mediapool.bg/nad-500-mln-dolara-sa-izcheznali-pri-hakerska-ataka-sreshtu-yaponska-borsa-news274808.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБлизо 58 милиарда йени (533 милиона долара) в криптовалута са изчезнали от японска борса заради хакерска намеса, съобщиха местни медии, цитирани от ДПА.\r\n\t \r\n\tПлатформата Койнчек (Coincheck), която е оператор на дигиталната валута  НЕМ (NEM), съобщи на сайта си вчера, че спира продажбите и тегленията на  валутата, както и търговията с повечето други криптовалути и японски йени. \r\n\t \r\n\tПрезидентът на платформата Коичиро Вада се извини за инцидента и посочи,  че може да се наложи компанията да потърси финансова подкрепа.\n\n\r\n\t \r\n\tКойнчек, която се определя като водещата борса за търговия с биткойн и други криптовалути в Азия, уточни, че е открила нерегламентиран достъп до системата вчера рано сутринта.\r\n\t \r\n\tПрез 2014 г. около 48 млрд. йени бяха изгубени на борсата за търговия с биткойн Ем ти Гокс (Mt Gox) в Токио.", "date": "2018.01.27", "title": "Над 500 млн. долара са изчезнали при хакерска атака срещу японска борса"}
{"url": "http://www.mediapool.bg/vashington-poddarzha-obvineniyata-sreshtu-rusiya-vav-vrazka-s-himicheskite-ataki-v-siriya-news274809.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\t Държавният секретар на САЩ Рекс Тилърсън поднови в събота във Варшава обвиненията си срещу Русия във връзка с химическите атаки в Сирия - обвинения, отхвърлени от Москва, съобщи Франс прес.\r\n\t\"По повод забележките ми относно Русия и използването на химически оръжия в Сирия поддържам вече казаното\", заяви Тилърсън на обща пресконференция с полския си колега Яцек Чапутович.\r\n\tОбвиненията му бяха отправени във вторник в Париж на международен форум за разследване на престъпления с употреба на химически оръжия в Сирия, посочва БТА.\r\n\tПравителството на Сирия може би все още използва химически оръжия и отговорността за това носи Русия, каза той.\r\n\t   \r\n\tНа другия ден Кремъл обвини в отговор САЩ, че \"замотават\" разследвания във връзка с такива случаи.\r\n\t   \n\n\r\n\t\"През последните 24 до 48 часа печатът помести информации от явен източник за използването на хлор като оръжие в Сирия\", каза днес Тилърсън.\r\n\t   \r\n\tТези нападения \"нарушават всички конвенции, подписани от Русия\", продължи той и добави, че тази страна, \"съюзничка на Асад\", трябва да реагира.\r\n\tСлед като пристигна във Варшава снощи, Тилърсън разговаря с президента Анджей Дуда, премиера Матеуш Моравецки и с Чапутович, а после почете паметта на жертвите на концентрационния лагер Аушвиц-Биркенау. Държавният секретар на САЩ акцентира на пресконференцията върху добрите отношения между Вашингтон и Варшава.\r\n\tТой заяви, че подкрепя Полша в противопоставянето й срещу изграждането на газопровода \"Северен поток-2\" между Русия и Германия, твърдейки, че тръбата ще допринесе Европа да остане \"зависима от руския природен газ\".", "date": "2018.01.27", "title": "Вашингтон поддържа обвиненията срещу Русия във връзка с химическите атаки в Сирия"}
{"url": "http://www.mediapool.bg/milosh-zeman-beshe-preizbran-za-prezident-na-chehiya-news274798.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНастоящият чешки президент Милош Земан спечели втори петгодишен президентски мандат, съобщи Ройтерс. Разликата между него и опонента му - либералът Иржи Драхош при преброени почти 95 на сто от бюлетините, е по-малко от 10 процента. Земан получава 52.16 на сто от гласовете, а Иржи Драхош – 47.83.\r\n\tКрайният резултат не може да бъде променен от непостъпилите все още резултати от някои райони.\r\n\tИзбирателната активност на втория тур, състоял се вчера и тази сутрин, надхвърля 65 процента и е смятана за много висока.\r\n\tПървоначалните цифри за преднината на 73-годишния Земан бяха още по-високи - над 57 на сто, защото първи постъпваха резултатите от селските райони, където той има по-силни позиции, отбелязва Ройтерс.\r\n\tНаблюдателите очакваха 68-годишният Драхош - проевропейски кандидат и бивш шеф на Чешката академия на науките, да повиши резултата си в по-късните часове, макар и не достатъчно, за да победи сегашен държавен глава - известен с евроскептицизма и с проруските си позиции. \n\n\r\n\tЗеман получи най-много гласове на първия тур, но социологическите проучвания преди втория тур показаха стопяване на разликата с 68-годишния му съперник Драхош, който е бивши председател на Чешката академия на науките. Петима от елиминираните на първия тур претенденти подкрепиха Драхош.\r\n\tЗеман е остър противник на имиграцията, с проруски позиции. Драхош е центрист либерал, който искаше да сложи край на поляризацията в обществото, благоприятствана от популизма.\r\n\tЧешкият президент играе роля в съставянето на правителството, назначава членовете на Конституционния съд и може да влияе върху външната политика на страната.", "date": "2018.01.27", "title": "Милош Земан беше преизбран за президент на Чехия"}
{"url": "http://www.mediapool.bg/hilyadi-demonstranti-uchastvaha-v-antipravitelstven-protest-v-tirana-news274811.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tХиляди поддръжници на албанската опозиция проведоха в събота антиправителствен протест, обвинявайки кабинета във връзки с организираната престъпност и призовавайки за оставка на правителството, съобщи Асошиейтед прес.\r\n\tХиляди поддръжници на дясноцентристката Демократическа партия, нейния съюзник Социалистическо движение за интеграция и други по-малки партии се събраха днес на главния булевард на Мъчениците на нацията, за да протестират срещу правителството. Полицията засили мерките за сигурност около сградата на правителството, където се провежда митингът. Стотици полицаи за борба с безредиците и два камиона с водни оръдия са разположени пред правителствената сграда.\r\n\tНосейки национални знамена и знамената на ЕС и САЩ, поддръжниците на опозицията скандираха антиправителствени лозунги, като \"Рама, отивай си!\", визирайки премиера Еди Рама.\r\n\tПротестът е смятан за тест за подкрепата към Демократическата партия, която претърпя голяма загуба на изборите миналата година, осигурявайки си само 43 места в 140-местния парламент.\r\n\tМестни журналисти оцениха участието в демонстрацията на около 10 000 души, а опозиционни лидери заявиха, че в протеста са участвали 200 до 300 хиляди. Полицията отказа коментар.\n\n\r\n\tКолоната бе водена от лидера на демократите Лулзим Баша и бившия албански премиер Сали Бериша.\r\n\tОт името на всички албанци и опозицията, ние настояваме Еди Рама и неговото нелегално правителство да се оттеглят, заяви лидерът на демократите Лулзим Баша. Той призова за \"правителство антимафия\", което ще се бори с организираната престъпност, ще придвижи напред реформата в правосъдието в съответствие с конституцията и ще подготви провеждането на свободни и честни избори.\r\n\tМитингът приключи мирно след речите на лидерите на опозиционните партии.\r\n\tАлбания, която членка на НАТО от 2009 г., получи статут на кандидат за членство в ЕС през 2014 г. и се надява да започне преговори по присъединяване тази година.", "date": "2018.01.27", "title": "Хиляди демонстранти участваха в антиправителствен протест в Тирана"}
{"url": "http://www.mediapool.bg/tilarsan-severen-potok-2-e-zaplaha-za-energiynata-sigurnost-na-evropa-news274812.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСАЩ гледат на планирания газопровод \"Северен поток 2\" между Русия и Германия като на заплаха за енергийната сигурност на Европа, каза американският държавен секретар Рекс Тилърсън, цитиран от Ройтерс. \r\n\t \r\n\tПолша, Украйна и балтийските държави се опасяват, че газопроводът ще засили зависимостта на Европа от руския газ и ще даде на Кремъл милиарди долари допълнителни приходи, с които да финансира още по-голямо нарастване на военната си мощ по границите на Европейския съюз.\r\n\t \r\n\t\"Както и Полша, САЩ са против \"Северен поток 2\", защото смятаме, че той ще подкопае цялостната енергийна сигурност и стабилност в Европа\", каза Тилърсън на съвместна пресконференция с полския външен министър Яцек Чапутович след разговорите им във Варшава.\n\n\r\n\t \r\n\t\"Нашата опозиция (срещу газопровода) се базира на общите ни стратегически интереси\", добави държавният секретар.\r\n\t \r\n\tСеверните европейски страни изразиха своите опасения за сигурността заради тръбата, която ще бъде положена край техните брегове по дъното на Балтийско море. Германия и Австрия обаче са фокусирани повече върху икономическите изгоди от наличието на по-евтин газ и казват, че всяка допълнителна газова инфраструктура може да допринесе за по-висока сигурност на доставките в Европа, отбелязва Ройтерс, позовавайки се на неотдавнашно изявление на германското икономическо министерство. \r\n\t \r\n\tАгенцията припомня, че и Полша все още задоволява около две трети от консумацията си на газ с внос от Русия. Тя обаче инвестира значителни средства в изграждането на терминал за втечнен природен газ на брега на Балтийско море, като подписа и дългосрочен договор за покупка на втечнен газ от САЩ. \r\n\t \r\n\t\"Ние сме горди, че подкрепяме енергийната диверсификация и сигурността на Полша\", каза Тилърсън. \r\n\t \r\n\tДвамата външни министри се ангажираха също така да засилят отбранителното сътрудничество между Полша и САЩ. Чапутович каза, че Варшава би желала САЩ да засилят военното си присъствие в страната. \"Разполагането на американски войски на наша територия дава на поляците чувство за сигурност и ние сме благодарни за това. Искаме това присъствие да се засили и да стане постоянно\", посочи той, цитиран от Асошиейтед прес.  \r\n\t \r\n\tПолско-американското отбранително сътрудничество получи силен тласък миналата година с разполагането на около 5000 американски войници в Полша като част от две отделни мисии - американска и натовска.\r\n\t \r\n\tТези мисии имат за цел да вдъхнат увереност на съюзниците от източния фланг на НАТО, че алиансът има сериозно намерение да ги защитава от руска агресия, посочва АП, цитирана от БТА.", "date": "2018.01.27", "title": "Тилърсън: \"Северен поток 2\" е заплаха за енергийната сигурност на Европа"}
{"url": "http://www.mediapool.bg/erdogan-turskata-armiya-mozhe-da-stigne-i-do-idlib-news274813.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tТурският президент Реджеп Тайип Ердоган не изключи днес възможността турската армия да продължи при необходимост от района на сирийския град Африн към Идлиб, съобщиха информационните агенции.\r\n\t \r\n\tЕрдоган каза, че турската армия напредва към Африн и, ако е рекъл Аллах, ще стигне до Идлиб.\r\n\t \r\n\tТурската армия започна на 20 януари военна операция срещу контролирания от сирийски кюрди район Африн, който се намира в съседство на Идлиб.\n\n\r\n\t \r\n\tЕрдоган е казвал много пъти, че след операцията в Африн турската армия може да продължи на изток към Манбидж, който кюрдските сили освободиха от \"Ислямска държава\" през 2016 г.\r\n\t \r\n\tКюрдските сили в Манбидж са подкрепяни от САЩ, които са разположили и свои войници в града, посочва ДПА.\r\n\t \r\n\tИдлиб е единствената провинция под контрола на сирийските опозиционни сили, включително на бойци, свързани с Ал Кайда, напомня агенцията. Сирийските правителствени сили напредват към Идлиб от юг.", "date": "2018.01.27", "title": "Ердоган: Турската армия може да стигне и до Идлиб"}
{"url": "http://www.mediapool.bg/angelkova-tryabva-da-se-stroyat-liftove-ne-samo-v-pirin-news274814.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tТрябва да се строят лифтове и то не само в Пирин, заяви министърът на туризма Николина Ангелкова пред Дарик радио.\r\n\t \r\n\tСпоред нея изграждането на такива съоръжения допълнително помага за развитието на туризма.\r\n\t \r\n\t\r\n\t\t\"Министерството винаги е било за изграждането на лифтове, особено втори такъв в Банско. Винаги сме подкрепяли развитието на зимния и планинския туризъм и то целогодишно. За целта трябва да има лифтове и в Боровец, Пампорово, Витоша\", обясни Ангелкова.\n\n\r\n\t\r\n\t\t \r\n\t\r\n\t\t\r\n\t\t\tСпоред нея тези съоръжения са най-екологичния начин за достигане до планините, но трябва да бъдат изградени изцяло съобразно европейското и българското законодателство.\r\n\t\t\r\n\t\t\t \r\n\t\r\n\t\r\n\t\tТя каза, че става дума не за 48%, а за 2% площ, на която е предвидено да бъде изградена спортна инфраструктура.\r\n\t\r\n\t\t \r\n\t\r\n\t\t\r\n\t\t\tМинистър Ангелкова прогнозира, че зимният сезон ще бъде много успешен.\r\n\t\t\r\n\t\t\t \r\n\t\t\r\n\t\t\tОще се очаква окончателната статистика за цялата 2017 г., като до ноември ръстът на туристите е 7.3%.", "date": "2018.01.27", "title": "Ангелкова: Трябва да се строят лифтове не само в Пирин"}
{"url": "http://www.mediapool.bg/georgi-dichev-e-preizbran-za-shef-na-sadebnite-izpalniteli-news274815.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tГеорги Дичев е преизбран за председател на Камарата на частните съдебни изпълнители. \r\n\t \r\n\tЗаконът допуска той да изкара втори 3-годишен мандат на поста, съобщиха от камарата.\r\n\t \r\n\t\"Трябва да покажем пред обществото, че частното съдебно изпълнение работи в интерес на функционирането на основните обществени системи, т.е. то има силна публична функция. Ние сме структура, създадена от държавата, която работи в една от най-чувствителните системи на държавата – съдебната\", каза Дичев по време на отчетното събрания на камарата.", "date": "2018.01.27", "title": "Георги Дичев е преизбран за шеф на съдебните изпълнители"}
{"url": "http://www.mediapool.bg/otnovo-opasno-mrasen-vazduh-v-sofiya-news274816.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\t\r\n\t\tЗамърсяването на въздуха в София с фини прахови частици и в събота бе в пъти над нормите.\r\n\t\r\n\t\t \r\n\t\r\n\t\tНа места в обедните часове замърсяването е било 3 до 4 пъти над нормата, съобщи БНР.\r\n\t\r\n\t\t \r\n\t\r\n\t\tВ съобщение до медиите общината посочва, че екипи на Столичния инспекторат и общинската полиция извършват проверки за нерегламентирано събиране и горене на отпадъчни материали в район \"Красна поляна\".\n\n\r\n\t\r\n\t\t \r\n\r\n\tДо 14.00 часа са съставени три акта за неправомерно събиране на горими материали. Проверките продължават.\r\n\t \r\n\tОт Столичната община призоваха жителите и гостите на града да използват градски транспорт, а не личните си автомобили.\r\n\t \r\n\tОбщината осигурява допълнителни автобуси по две от линиите до Витоша - 66 и 63.\r\n\t \r\n\tСтоличният инспекторат и \"Пътната полиция“ при СДВР извършват извънредни проверки за нерегламентирано изгаряне на отпадъци.\r\n\t \r\n\tЛекарите съветват гражданите с респираторни заболявания, както и малките деца и възрастните хора, да избягват продължителен престой на открито", "date": "2018.01.27", "title": "Oтново опасно мръсен въздух в София"}
