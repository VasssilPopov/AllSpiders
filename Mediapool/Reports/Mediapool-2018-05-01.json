{"url": "http://www.mediapool.bg/armenskiyat-parlament-othvarli-kandidaturata-na-opozitsionniya-lider-za-premier-news278567.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tАрменският парламент отхвърли кандидатурата на опозиционния лидер Никол Пашинян за премиерския пост, съобщиха световните агенции.\r\n\tВ подкрепа на Пашинян гласуваха 45 депутати при 53 необходими да получи мнозинство в 105-местното Национално събрание.\r\n\tМинути преди това управляващата Републиканска партия на Армения обяви, че ще гласува против него.\r\n\tПашинян поведе масови протести през последните две седмици в столицата Ереван, довели до оставката на тогавашния премиер Серж Саркисян, който преди това ръководи страната в продължение на десетилетие като президент.\r\n\tАрменският опозиционен лидер и единствен кандидат за премиерския пост призова по-рано днес своите привърженици да излязат на улицата, \"за да не бъде открадната победата от народа\" и заплаши с \"политическо цунами\", ако не бъде избран.\n\n\r\n\tНад 20 хиляди души се събраха в центъра на Ереван по призива му.\r\n\tДемонстрантите развяваха национални знамена и скандираха \"Пашинян премиер\" пред огромен екран, на който се излъчваха пряко дебатите в парламента, събрал се на извънредна сесия за избирането на нов правителствен ръководител.\r\n\tГласуването се състоя след многочасови дебати,  в началото на който Пашинян обеща \"политическо цунами\", ако не бъде избран за премиер.\r\n\t\"Искам ясно да заявя, че вие /управляващата Републиканска партия/ не сте разбирали и не разбирате ситуацията в Армения\", заяви Пашинян, който е депутат от малката опозиционна партия \"Елк\".\r\n\t\"Предупреждавам ви да не се заблуждавате, вземайки толерантността на народното движение за слабост, защото тя може да доведе до истинско политическо цунами\", добави Пашинян.\r\n\tОбръщайки се към народа, той заяви: \"Искат да открадната вашата победа, не стойте вкъщи, а тръгвайте към Площада на републиката, наводнете града, излизайте на улиците.\"", "date": "2018.05.01", "title": "Арменският парламент отхвърли кандидатурата на опозиционния лидер за премиер"}
{"url": "http://www.mediapool.bg/mun-dzhe-in-pomoli-oon-da-nablyudava-zakrivaneto-na-severnokoreiskiya-yadren-poligon-news278563.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЮжнокорейският президент Мун Дже-ин помоли ООН да наблюдава  планираното закриване на севернокорейския ядрен полигон \"Пунгери\", съобщи агенция Йонхап.\r\n\tМун отправил тази молба по време на половинчасов телефонен разговор с генералния секретар на ООН Антониу Гутериш, според говорител на южнокорейския президент.\r\n\tНа междукорейската среща на върха в петък севернокорейският президент Ким Чен-ун обеща, че окончателно ще закрие ядрения полигон през май и ще покани експерти и журналисти от Южна Корея и САЩ, за да осъществи по прозрачен начин процеса по демонтирането на съоръженията, използвани за ядрени опити.", "date": "2018.05.01", "title": "Мун Дже-ин помоли ООН да наблюдава закриването на севернокорейския ядрен полигон"}
{"url": "http://www.mediapool.bg/netanyahu-predstavi-neosporimi-dokazatelstva-za-taina-iranska-yadrena-programa-news278558.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tИзраелският премиер Бенямин Нетаняху заяви, че страната му разполага с нови неоспорими доказателства за тайна иранска програма за ядрено оръжие.\r\n\tНетаняху, който е яростен критик на споразумението по иранската ядрена програма, сключено през 2015 г., представи пред журналисти в централата на израелските въоръжени сили в Тел Авив и пряко по израелските телевизии \"точни копия\" на десетки хиляди оригинални ирански документи, получени, по думите му, преди няколко седмици с цената на \"невероятен успех в областта на разузнаването\", предаде Франс прес.\r\n\tСтава дума за 55 000 страници документи и за 183 диска, съдържащи секретна информация за иранска ядрена програма, наречена \"Програма Амад\", предаде Асошиейтед прес. Общо материалите са съдържали 100 000 секретни файла, допълва Ройтерс. Израел се е сдобил с тях от подземен ирански обект преди няколко седмици.\r\n\tДокументите на хартия  и в дисковете представляват \"нови и неоспорими доказателства за програма за ядрени оръжия, която Иран укрива в продължение на години от очите на международната общност в своите тайни ядрени архиви\", заяви Нетаняху.\r\n\t\"Тези документи показват, че въпреки уверенията на иранските лидери, че страната никога не се е стремяла към ядрено оръжие, Иран е излъгал, и то страшно много\", добави Нетаняху. Той допълни, че материалите показват, че на Иран не може да се има доверие.\n\n\r\n\t\"Иран е планирал на най-високи равнища да продължи да разработва ядрени оръжия\", каза Нетаняху.\r\n\t\"От години знаем, че Иран има тайна програма за ядрени оръжия, наречена \"Проектът Амад\". Ние можем сега да ви докажем, че \"Проектът Амад\" представлява пълна програма, целяща проектирането, изграждането и тестването на ядрени оръжия\", заяви Нетаняху.\r\n\t\"Ние можем също да докажем, че Иран е складирал тайно материали, идващи от \"Проекта Амад\", за да си послужи с тях в подходящия момент и да разработи ядрени оръжия\", добави той.\r\n\t\"Споразумението от 2015 г. предоставя на Иран разчистен път към ядрен арсенал и не засяга въпроса за балистичните дейности на Ислямската република, друго голямо безпокойство за Израел и за международната общност\", допълни премиерът и каза, че това е \"ужасно споразумение, което никога не е трябвало да бъде сключвано\".\r\n\tТой припомни, че в скоро време американският президент Доналд Тръмп ще вземе решение по въпроса и каза: \"Надявам се, че той ще вземе едно добро решение, едно добро решение за САЩ, за Израел и за световния мир.\"\r\n\tПрез уикенда в Израел бе новият американския държавен секретар Майк Помпейо, който обсъди с Нетаняху иранската ядрена програма, предаде Ройтерс. След това той каза: \"Ние изпитваме силно безпокойство от опасната ескалация на иранските заплахи към Израел и района.\" Нетаняху пък каза след срещата с него: \"Мисля, че най-голямата заплаха за света и за нашите две страни, и за всички страни е съчетанието на войнстващ ислям с ядрени оръжия и по-специално опитът на Иран да се сдобие с ядрени оръжия.\"\r\n\tПрез уикенда Нетаняху обсъди Иран и с Тръмп, допълва Ройтерс.\r\n\tПрезентацията на Нетаняху бе придружена с излъчване на видеоклипове с изявления на ирански лидери, уверяващи, че Иран не цели да се сдобие с ядрено оръжие. На екран бяха представени и кадри и видеозаписи, за които се предполага, че са на исторически тайни ирански ядрени обекти, предаде Ройтерс.\r\n\t\r\n\tИранските държавни медии се подиграха с презентацията на Нетаняху и казаха, че това е \"пропаганден спектакъл\" и че Нетаняху е \"прочут със смешните си шоута\", предаде Ройтерс.\r\n\tИранският външен министър Мохамад Джавад Зариф отхвърли презентацията на Нетаняху като \"предъвкване на стари твърдения\".\r\n\t\r\n\tСлед изявлението на Нетаняху американският президент похвали презентацията му и я нарече \"добра\". Той каза, че презентираните документи показват, че Иран е излъгал относно това дали продължава или не да разработва ядрени оръжия, предаде АП.\r\n\tПрезидентът каза, че презентацията и други неотдавнашни събития показват, че \"Тръмп е бил 100 процента прав за Иран\". Той определи поведението на Иран като \"просто неприемлива ситуация\".  Давайки за пример иранските ракетни тестове, той каза, че \"Иран не се въздържа\" от такива дейности.\r\n\tТръмп обаче отказа да заяви дали ще изтегли страната си от ядрената сделка от 2015 г. Той каза само, че ако това стане, то той може да продължи да преговаря за \"истинско споразумение\".\r\n\tОтделно Белият дом заяви, че информацията, представена от Израел за иранската ядрена програма, предоставя \"нови и завладяващи вниманието детайли\" относно усилията на Техеран да разработи \"пренасяно с ракети ядрено оръжие\".\r\n\t\"Тези факти съвпадат с онова, което САЩ вече знаят от доста време - Иран има силна, незаконна програма за ядрени оръжия, която той се опита и не успя са скрие от света и от собствения си народ\", се казва в официалното изявление на Белия дом.\r\n\t\r\n\tДипломат номер едно на ЕС Федерика Могерини заяви, че последните твърдения на израелския премиер за Техеран не показват, че Иран понастоящем нарушава споразумението от 2015 г., предаде Асошиейтед прес.\r\n\t\"Онова, което видях от първите съобщения, е, че премиерът Нетаняху не поставя под въпрос иранското спазване\" на сделката, каза Могерини.\r\n\tТя настоя, че преди всичко Международната агенция за атомна енергия трябва да направи оценка дали Иран се придържа към споразумението, защото МААЕ е единствената безпристрастна международна организация, която е натоварена със задачата да наблюдава спазването на иранските ядрени ангажименти.\r\n\tГоворител на британското правителство пък заяви, че Великобритания никога не е била наивна относно иранската ядрена програма, предаде Ройтерс.\r\n\t\"Никога не сме били наивни относно Иран и ядрените му намерения. Ето защо инспекционният режим на МААЕ, договорен като част от иранската ядрена сделка, е един от най-пространните и силни в историята на международните договори\", каза говорителят.\r\n\t\"Той си остава начин от първостепенно значение за независима проверка, че Иран се придържа към сделката и че иранската ядрена програма е изцяло за мирни цели\", допълни той.\r\n\tМеждународната агенция за атомна енергия днес повтори, че не разполага \"с никаква достоверна индикация, че Иран е развивал дейности за сдобиване с ядрено устройство след 2009 г.\"\r\n\tГоворител на агенцията заяви, че управителният съвет на МААЕ е обявил, че е приключил проучването си на този въпрос след доклада от декември 2015 г.\r\n\t\r\n\tФренското външно министерство заяви днес, че представените от Израел материали подсилват меродавността на иранското ядрено споразумение, предаде Франс прес.\r\n\t\"Меродавността на споразумението се подсилва от представените от Израел материали: споразумението забранява всякакви дейности, свързани с разработване на ядрено оръжие, а въведеният от споразумението режим на инспекции от Международната агенция за атомна енергия е един от най-обхватните и най-солидните в историята на ядреното неразпространение\", заяви говорителката на френското дипломатическо ведомство Аниес фон дер Мюл.\r\n\t\"Представената от Израел нова информация може и да потвърди необходимостта от по-дългосрочни гаранции за иранската ядрена програма, както предложи президентът на Републиката\" Еманюел Макрон, добави говорителката.\r\n\t\"Информацията от Израел трябва да се проучи щателно. Първоначалният й анализ обаче потвърждава, че част от иранската ядрена програма, както Франция и партньорите й отбелязаха още при първите разкрития през лятото на 2002 г., не е имала граждански цели\", каза говорителката.\r\n\tИменно тази констатация доведе до договарянето през 2015 г. на споразумението между Иран и шестте големи сили (САЩ, Русия, Китай, Франция, Великобритания и Германия), подчерта говорителката на френското външно министерство.\r\n\t\r\n\tИнформациите, разкрити от Израел за тайна иранска програма за ядрено оръжие са \"автентични\", заяви американският държавен секретар Майк Помпейо, ръководил допреди седмица ЦРУ, предаде Франс прес.\r\n\t\"Зная, че има хора, които казват, че тези документи не са автентични. Мога да ви потвърдя, че тези документи са истински, че са автентични\", заяви Помпейо пред журналисти, придружаващи го на връщане от обиколката му из Близкия изток.\r\n\t\"Знаехме за този материал от известно време и, разбира се, го дискутирахме в неделя, когато бяхме заедно\", обясни държавният секретар.\r\n\tПомолен да отговори дали е бил в течение от години за съществуването на тази тайна програма, наречена \"Проект Амад\", Помпейо отвърна: \"Това е отчасти вярно. Съществуването на програмата \"Амад\" приключи в края на декември 2003 г.- януари 2004 г. и  е вярно да се твърди, че ние знаехме за нея от известно време\".\r\n\t\"Но има хиляди нови документи и нови информации. Ние сме в процес на тяхното анализиране и има много работа за вършене, за да оценим мащабите и обхвата на това\", каза той.\r\n\tПомпейо заяви, че ще остави на юристите да преценят дали Иран е нарушил споразумението по ядрената си програма, сключено през 2015 г.\r\n\tТой заяви, че иранските документи, с които се е сдобил Израел, показват, че Иран е лъгал за целите, които е преследвал с ядрената си програма и това подкопава ядрената сделка от 2015 г.\r\n\tПо думите му документите показват, че Иран е имал тайна ядрена оръжейна програма от години, докато е отричал да е разработвал ядрени оръжия. Държавният секретар каза, че иранците са излъгали шестте страни, преговаряли по иранската ядрена сделка. Това означава, че \"сделката не е била изградена на основите на честността или прозрачност. Тя е била  изградена на основата на иранските лъжи\".\r\n\tСпоред експерти по разузнаването и дипломати обаче както изглежда Нетаняху не е представил убедителни доказателства, показващи, че Иран нарушава ядрената сделка, въпреки че той може да е подпомогнал каузата на твърдолинейните представители на администрацията на Тръмп, които искат ядрената сделка на бъде отменена, отбелязва Ройтерс.\r\n\tПовечето от предполагаемите доказателства, представени от Нетаняху, датираха от периода преди 2015 г., когато бе подписано споразумението, въпреки че Нетаняху каза, че Иран е съхранил важни файлове за ядрената технология оттогава и че продължава да добавя познания  в областта на ядрените оръжия, отбелязва Ройтерс.\r\n\t\r\n\tРазкритите от израелския премиер Бенямин Нетаняху ирански ядрени документи не доказват, че Техеран е нарушил ядреното споразумение от 2015 г. Това заяви във вторник бившият шеф на израелската атомна агенция Узи Ейлам, цитиран от ДПА.\r\n\t\"Всичко казано от Нетаняху в презентацията му са стари данни и не съдържа доказателства, че иранците не спазват споразумението\", каза Ейлам.\r\n\t\"Единствената новина е, че нашите разузнавателни служби, може би Мосад, са успели да се сдобият с много подробни документи и да ги донесат в Израел\", добави той.", "date": "2018.05.01", "title": "Нетаняху представи \"неоспорими доказателства\" за тайна иранска ядрена програма"}
{"url": "http://www.mediapool.bg/tereza-mei-dopuska-sporazumenie-za-asotsiirane-s-es-sled-brekzit-news278559.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБританският премиер Тереза Мей разглежда вариант за подписване на споразумение за асоцииране с ЕС след Брекзит, тдвърди в. \"Дейли телеграф\".\r\n\tМей е казала на министрите си, че Великобритания може \"потенциално\" да приеме споразумение за асоцииране.\r\n\tКритици на идеята твърдят, че то ще превърне Великобритания в \"подчинена\" на решенията на Европа, отбелязва вестникът.\r\n\tБританският финансов министър Филип Хамънд и британският министър на Брезкит Дейвид Дейвис били отворени към идеята на Мей. Хамънд смятал, че тя ще спести време, защото така Великобритания ще подпише с ЕС нещо, с което е запозната. Дейвис пък мислел, че подобно уреждане на нещата може да проработи.\r\n\tСпоразумение за асоцииране се сключва обичайно със страни, които искат да станат европейски членове. Такова споразумение имаше и България преди да влезе в съюза като пълноправен член през 2007 година.\n\n\r\n\tСъщевременно Камарата на лордовете на британския парламент прие изменение в проекта на закона за Брекзит, даващо на парламента правото да попречи на правителството да напусне ЕС в отсъствие на споразумение с Брюксел.\r\n\tПредложението бе прието с 335 гласа \"за\" срещу 244 гласа \"против\". В идните седмици текстът ще се дебатира в Камарата на общините, където Мей има крехко мнозинство. Членовете на долната камара може да решат да премахнат или променят внесеното от Камарата на лордовете изменение.\r\n\tДосега правителството на Мей бе казвало, че ще остави парламентът да се произнесе по споразумението за развода с Брюксел. Но ако той го отхвърли, то единствената оставаща опция е излизане от ЕС без договор - перспектива, която притеснява бизнеса.\r\n\tСега според изменението парламентаристите ще имат възможност да предложат нови преговори с Брюксел при липсата на споразумение или дори може да решат страната да остане в ЕС, каза лордът консерватор Дъглас Мартин Хог, един от вносителите на промяната.", "date": "2018.05.01", "title": "Тереза Мей допуска споразумение за асоцииране с ЕС след Брекзит"}
{"url": "http://www.mediapool.bg/abas-predupredi-za-predstoyashti-bezpretsedentni-tvardi-stapki-skoro-spryamo-izrael-i-sasht-news278560.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПалестинският президент Махмуд Абас заяви пред парламента на Организацията за освобождение на Палестина, събиращ се за първи път на пълно заседание от 90-те години насам, че планира да вземе безпрецедентни твърди стъпки скоро спрямо Израел и САЩ, предаде Асошиейтед прес.\r\n\tПред стотиците депутати Абас каза, че продължава да се придържа към отхвърлянето на всякакво американско предложение за израелско-палестинско мирно споразумение след признаването от администрацията на Доналд Тръмп през декември на оспорвания Ерусалим за столица на Израел и решението за преместване на американското посолство там в средата на май.\r\n\t\"Това е напълно неприемливо\", каза Абас пред членовете на Палестинския национален съвет при откриването на четиридневното му заседание на Западния бряг. \"Ние няма да приемем тази сделка и няма да приемем САЩ за единствен  посредник\", допълни той.\r\n\tАбас каза още, че Саудитска Арабия продължава да подкрепя палестинските позиции. \"Чухме много слухове, не им вярвайте\", каза Абас. Неотдавна саудитският престолонаследник принц Мохамед бин Салман каза, че палестинците трябва да спрат да се оплакват и да приемат онова, което им се предлага от администрацията на Тръмп.\r\n\tОсемдесет и три годишният Абас заяви, че може да предприеме твърди стъпки в близко бъдеще в отношенията си със съседите, визирайки Израел, и със американците. Той не навлезе в подробности, а само каза, че те ще бъдат важни и с трайни последици.", "date": "2018.05.01", "title": "Абас предупреди за предстоящи безпрецедентни твърди стъпки скоро спрямо Израел и САЩ"}
{"url": "http://www.mediapool.bg/v-chestitka-za-1-mai-sotsialniyat-ministar-pohvali-uspehite-na-pravitelstvoto-news278561.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tМинистърът на труда и социалната политика Бисер Петков поздрави всички трудещи се по повод Международния ден на труда и работническата солидарност - 1 май.\r\n\tПоздравлението, публикувано на страницата на министерството, има характер на изреждане на успехите на правителството, което според министъра въпреки трудностите „върви уверено към изпълнението на цели като увеличаването на доходите чрез заетост и по-голяма производителност на труда.\r\n\tДанните на Евростат за 2017 г. показват, че България е на първо място по ръст на заетостта в Европейския съюз. Делът на работещите във възрастовата група 20 - 64 години се е повишил с 3,6 процентни пункта до 71,3 на сто, което е близо до средното ниво за ЕС. В последните години стойността на показателя расте устойчиво и все повече се доближава до заложената за България цел в стратегията \"Европа 2020\" - 76 на сто заетост. Производителността на труда също бележи ръст. През последното тримесечие  стойността на показателя се е повишил с 3,8 процента, отчита министърът на труда и социалната политика.\r\n\tВ поздравлението за празника той отбелязва, че честването на 1 май неизбежно води и до въпросите за доходите на трудещите се. \"За съжаление по този показател България все още заема последно място в Европейския съюз, но не можем да не отчетем, че в последните години у нас има сектори, в които възнагражденията все повече се доближават и дори надхвърлят средноевропейското равнище\", допълва министърът.\r\n\tТой припомня, че от 1 януари 2018 г. минималната заплата беше увеличена от 460 на 510 лв., което е ръст от близо 11 на сто. \"Увеличението й отразява заявения приоритет на правителството за устойчиво повишаване на стандарта на живот в България. Едновременно с това продължаваме и диалога със социалните партньори за постигане на споразумение за определяне на минималната заплата чрез прозрачен механизъм\", се отбелязва още в поздравлението.\n\n\r\n\tМинистър Бисер Петков допълва, че усилията на правителството за създаване на предвидима и сигурна бизнес среда намират отражение в общото увеличение на заплатите в България. По последни данни на Евростат заплатите са се увеличили с 12 на сто на годишна база.  Средното възнаграждение в страната надхвърля 1000 лв., а в сектори с висока добавена стойност като информационните и комуникационните технологии средната заплата е над 3000 лв., припомня министърът на труда и социалната политика.", "date": "2018.05.01", "title": "В честитка за 1 май социалният министър похвали успехите на правителството"}
{"url": "http://www.mediapool.bg/phenyan-i-seul-demontirat-visokogovoritelite-v-raiona-na-granitsata-news278564.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСеверна и Южна Корея започнаха в понеделник да премахват високоговорителите, които бълваха пропаганда в района на строго охраняваната граница между двете страни, предаде Ройтерс, като се позова на южнокорейското министерство на отбраната.\r\n\tДвете страни си обещаха да предприемат тази мярка на историческата среща на високо равнище миналата седмица. Това са първите практически, макар и малки, стъпки по пътя към помирението, отбелязва Ройтерс.\r\n\tЮжна Корея започна да демонтира своите високоговорители в 14 ч. (8 ч. българско време). Активност на няколко места от другата страна на границата показва, че Северна Корея е предприела аналогични действия.\r\n\tВ продължение на десетилетия, само с няколко прекъсвания, двете Кореи разпространяваха пропагандни съобщения с високоговорители в района на границата като форма на психологическа война. Югът излъчваше новини, местни поп песни и критики към режима в Пхенян, а Северът осъждаше правителството в Сеул и възхваляваше социалистическата си система, отбелязва Ройтерс.", "date": "2018.05.01", "title": "Пхенян и Сеул демонтират високоговорителите в района на границата"}
{"url": "http://www.mediapool.bg/tramp-udalzhi-vremennoto-izklyuchvane-na-es-ot-mitata-za-vnos-na-stomana-i-aluminiy-news278557.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПрезидентът на САЩ Доналд Тръмп реши да запази до 1 юни временното изключване на ЕС от митата за внос на стомана и алуминий, предадоха световните агенции, като се позоваха на съобщение на Белия дом.\r\n\tНа 8 март Тръмп въведе мита от 25 процента върху вноса на стомана и 10 процента върху вноса на алуминий. Но в края на март той временно освободи от митата ЕС. Временното освобождаване трябваше да приключи в полунощ на 30 април срещу 1 май.\r\n\tЕвропа е изнесла в САЩ през миналата година стомана за 5,3 милиарда евро и алуминий за 1,1 милиарда евро.\r\n\tЕвропейската комисия заяви, че удължаването на временното освобождаване само продължава несигурността на пазара, която вече се отразява върху бизнес решенията.\r\n\t\"ЕС трябва да бъде напълно и окончателно освободен от тези мерки, тъй като те не могат да бъдат оправдани на основание национална сигурност\", се казва в изявлението, цитирано от Ройтерс.\n\n\r\n\tГоворител на британското правителство оцениудължаването като \"положително\", нодобави, че британската стоманодобивна и алуминиева промишленост се нуждае от защита.\r\n\t\"Ние оставаме загрижени за въздействието на тези мита върху световната търговия и ще продължим да работим с ЕС за многостранно решение на глобалния проблем със свръхкапацитета(в производството на стомана – бел. ред.), както и за управление на въздействието върху вътрешните пазари\".\r\n\tКанада и Мексико също се ползват от временното изключение до 1 юни. Президентът на САЩ обвърза окончателно изключение на тези две страни от митата с предоговарянето на северноамериканското споразумение за свободна търговия, отбелязва Франс прес.\r\n\tПринципно споразумение за освобождаване от митата е постигнато и с Аржентина, Австралия и Бразилия, предаде Ройтерс. То ще бъде финализирано през идните 30 дни.\r\n\tСАЩ освен това са финализирали и споразумение за вноса на стомана с Южна Корея след разговори по ревизирано търговско споразумение, допълват ДПА и Асошиейтед прес.", "date": "2018.05.01", "title": "Тръмп удължи временното изключване на ЕС от митата за внос на стомана и алуминий"}
{"url": "http://www.mediapool.bg/tramp-e-ubeden-che-sreshtata-mezhdu-nego-i-kim-chen-un-shte-se-sastoi-i-shte-bade-uspeh-news278565.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tАмериканският президент Доналд Тръмп заяви, че е убеден, че историческата среща между него и севернокорейския лидер Ким Чен-ун ще се състои, споменавайки Сингапур като вероятно място за нея, предаде Франс прес.\r\n\t\"Мисля, че срещата ще се състои, лично аз мисля, че това ще бъде успех\", каза Тръмп и потвърди, че Сингапур е сред възможните места на срещата.\r\n\tТой обаче отново спомена и делимитализираната зона на границата на двете Кореи като възможно място за срещата.\r\n\t\"Има нещо, което ми харесва във връзка с това, защото вие сте там на място и ако нещата проработят, това ще е повод за голямо празнуване на място, а не в трета страна\", каза Тръмп.\r\n\tПрезидентът заяви, че ако САЩ се изтеглят от иранската ядрена сделка, това няма да има негативно въздействие върху предстоящите ядрени преговори със Северна Корея, предаде Ройтерс.\n\n\r\n\t\"Мисля, че това изпраща правилното послание\", каза Тръмп на пресконференция, запитан дали изтеглянето от иранската ядрена сделка ще прати погрешно послание на Пхенян. \"Както знаете след седем години тази сделка ще приключи и Иран ще е свободен да продължи и да създаде ядрени оръжия\", припомни той, отказвайки да каже дали САЩ ще се изтеглят от сделката.\r\n\tГоворейки за Северна Корея, Тръмп повтори похвалната си оценка на Ким Чен-ун, предаде Асошиейтед прес.\r\n\t\"Може би много неща се промениха, но Ким Чен-ун беше много открит и много прям досега\", каза Тръмп и припомни, че досега Ким е говорил за закриване на ядрения полигон, за прекратяване на изследователската дейност, за спиране на балистичните тестове, за спиране на ядрените тестове.\r\n\tТръмп припомни, че от дълго време Северна Корея се придържа към обещаното. Последният севернокорейски ракетен опит бе през миналия ноември, припомня АП.", "date": "2018.05.01", "title": "Тръмп e убеден, че срещата между него и Ким Чен-ун ще се състои и ще бъде успех"}
{"url": "http://www.mediapool.bg/nad-3-miliona-dushi-uchastvat-v-parvomaiskite-demonstratsii-v-rusiya-news278566.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНад 3 милиона души в цяла Русия участват в първомайските демонстрации, заяви днес председателят на Федерацията на независимите профсъюзи в Русия, Михаил Шмаков, цитиран от ТАСС.\r\n\t\"Празничните шествия вече преминаха във Владивосток, Новосибирск и Красноярск\", заяви Шмаков пред участниците в демонстрацията в Москва. По думите му демонстрациите по цялата страна преминават под лозунга \"Достоен труд и справедлива социална политика\". \"Това са нашите искания за новата програма на руското правителство\", подчерта той.\r\n\tВ празничното шествие в центъра на Москва участват 130 хиляди души, съобщи пресслужбата на столичната полиция.", "date": "2018.05.01", "title": "Над 3 милиона души участват в първомайските демонстрации в Русия"}
{"url": "http://www.mediapool.bg/parvomaiski-stachki-v-gartsiya-aresti-v-turtsiya-news278568.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tГоляма част от центъра на Атина е затворена за движение във вторник заради традиционните първомайски демонстрации на гръцките синдикати, а услугите на обществения транспорт ще бъдат ограничени, информира в. \"Катимерини\", цитиран от БТА.\r\n\tЧленове на двата главни синдиката на Гърция - Общата конфедерация на труда (ГСЕЕ) и Федерацията на държавните служители (АДЕДИ) организират митинги на централния площад Клафтмонос, за да насочат вниманието към последиците от осемте години на мерки за икономии в страната. Комунистическият синдикат ПАМЕ също провежда демонстрация на площад Синтагма.\r\n\tНа водачите на моторни превозни средства се препоръчва да избягват центъра на столицата.\r\n\tОбщественият транспорт също бе засегнат. Железопътният транспорт и тролейбусите не предлагат услуги. Метрото ще се движи между 9 и 18 ч., а електрическата железница между атинско предградие Кифисия и Пирея се движи от 8 ч. Графикът на градските автобуси е от 9 до 21 ч., а на трамваите от 6 ч. Фериботите ще останат закотвени на пристанищата.\r\n\tМоряшкият синдикат обяви вчера, че ще участва в 24-часова стачка по случай международния празник на труда. Стачката, която се очаква да продължи до полунощ, засегна всички видове плавателни съдове.\n\n\r\n\t\"Издигаме глас на протест и настояваме за бързо разрешаване на пенсионния проблем, за подписване на колективни трудови договори и за незабавно взимане на мерки за преодоляване на безработицата и за изплащане на изработените заплати на екипажите\", се казва в огласено от синдиката съобщение.\r\n\tТурската полиция е затворила главни пътища към истанбулския централен площад Таксим като част от мерките за сигурност по случай Първи май, съобщава ДПА.\r\n\tОколо 26 хиляди полицаи са разположени в Истанбул, включително около района Малтепе в азиатската част на града, където на синдикатите е позволено да организират чествания на празника в одобрена от властите зона.\r\n\tГлавната опозиционна сила - Народнорепубликанската партия, и някои водещи синдикати участват в митинга в Малтепе.\r\n\tНеразрешен протест на малка лява политическа партия, която се опита да стигне до Таксим, бе разпръсната от полицията и 15 души бяха арестувани, съобщиха частната турска агенция Доган и активисти. Десетки хора, облечени в червено, се включиха в шествието.\r\n\tПредставители на някои синдикати са били допуснати да положат венци на Таксим на паметник в чест на независимостта на Турция и основаването на републиката през 1923 г.\r\n\tЕмблематичният площад в Истанбул и тази година е затворен за прояви по случай празника от съображения за сигурност. Полицията издигна заграждения вчера около площада, за да попречи на провеждането на демонстрации.\r\n\tПлощад Таксим бе затворен за първомайски манифестации от 1978 до 2010 г., след като на такъв митинг през 1977 г. при сблъсъци загинаха 37 души. Проявите през 2010 г. бяха мирни, но след като през 2012 г. забраната бе върната, отново имаше протести, придружени от насилие.", "date": "2018.05.01", "title": "Първомайски стачки в Гърция, арести в Турция"}
{"url": "http://www.mediapool.bg/za-1-mai-pod-kup-bezsmisleni-lozungi-bsp-poiska-predsrochni-izbori-news278570.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНа поредния си първомайски митинг социалистите отново по традиция демонстрираха висок боен дух. Ораторите й призоваха пред Министерския съвет за бързи предсрочни парламентарни избори, които да свалят ГЕРБ от властта.\r\n\tТам завърши организираното от БСП по случай 1 май протестно шествие. Хиляди протестиращи (15 000 според партийния сайт), докарани от цялата страна, преминаха от площад \"Александър Невски\", по ул. \"Г.С.Раковски\" и бул. \"Дондуков\" до пл.\"Независимост\" пред Министерския съвет.\r\n\tОрганизаторите бяха подсигурили за шествието множество плакати, написаното върху някои от които звачеше, меко казано, странно.\r\n\tНе стана ясно, например, към кого са адресирани призиви, като \"Болниците не трябва да бъдат търговски дружества\"и \"Качественото образование е право на всеки българин“. Доколкото отговорността, както за състоянието на болниците, така и за качеството на образованието в България, е колкото на днешните управляващи, толкова и на самата БСП. През годините, включително когато е била на власт, тя не е оставила никакъв спомен за някакви смислени идеи или действия за промяна към по-добро.\r\n\tВпечатляващи с безсмислието, баналността и безадресността си бяха и разнасяните днес из София лозунги \"Не ни превръщайте в нация от обслужващ персонал\", \"По-високи заплати - нормален живот\", \"Мир, а не война\".\n\n\r\n\tБезспорен първенец в това отношение обаче бе загадъчно-експресивният лозунг \"Не искам да съм телефонист\".\r\n\tПред сградата на Комисията за енергийно и водно регулиране протестиращите скандираха \"Оставка\" и \"Мафия\". Не се разбра какво точно искат те от комисията – да не повишава цените (което тя и без това системно прави, понякога в противоречие на икономическата логика и здравия разум), да ги понижи, или направо да направи тока и водата безплатни.\r\n\tНа самия митинг пред Министерския съвет, след химните на България и на ЕС и преди Интернационала, лидерката на БСП Корнелия Нинова държа прочувствено слово, изпълнено с критики както към управляващите в България, така и към световните неправди.\r\n\t\"Три процента от човечеството владеят 97 процента от световното богатство. Корпорациите трупат богатства, а народите обедняват. С тези богатства корпорациите купуват политици, които им осигуряват нови богатства. За тези хора единствената ценност са парите. Там няма идеология, няма принципи, политика и морал\", каза Нинова.\r\n\tНека днес да изпълним призива на президента Радев и да пуснем прожекторите, нека осветим паралелната държава и тъмната страна на управлението, каза лидерката на БСП. Истинското лице на управлението е пропито от кражби и корупция, заяви тя, но по традиция отново се въздържа дори да спомене най-фрапиращите примери и имената, олицетворяващи паралелната държава.\r\n\t1.5 млн. души живеят под прага на бедност, 400 хиляди души живеят с по-малко от минималната заплата, а четири милиона българи са с доходи под размера на средната заплата. За една година обаче имаме нови 61 милионери, каза Нинова, след което призова управляващите да се откажат от привилегиите си и от високите заплати, които се вдигат всяка година. От които обаче, кой знае защо, не се отказват и самите социалистически депутати.\r\n\t\"Вие искате да ви ръкопляскаме вкъщи, пред телевизорите, но ние сме тук, за да протестираме. Ние не сме на колене и не ръкопляскаме по нареждане. Изправени сме, горди българи сме, смели българи сме и сме тук да ви кажем: \"Оставка! Отивайте си - Борисов, правителството, управлението, заедно със задкулисието и заедно с онези, които в тъмното, отзад, ви дърпат конците, защото искаме справедливост, искаме да бъдем свободни хора, искаме да имаме достойнство. Отивайте си, за да я има България и за да живее този народ\", завърши словото си Нинова.", "date": "2018.05.01", "title": "За 1 май, под куп безсмислени лозунги, БСП поиска предсрочни избори"}
{"url": "http://www.mediapool.bg/vnimanie-220-volta-izmama-news278546.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tИсторията на онкоболна българка, изпаднала в безизходица в Бразилия, където заминала посредством услугите на \"медиум\" да търси алтернативно лечение,  може ли всеки свободно и безнаказано да дава съвети, свързани със здравето, да посредничи или практикува алтернативни лечебни методи и как може да се противодейства на подобни неморални и откровено престъпни практики.\r\n\t\r\n\t32-годишната Теодора Маджарова заминава в края на март за Бразилия, за да търси последен шанс за изцеление при при лечителя Жоао де Деус, след като преди две години е била диагностицирана с рак на гърдата и конвенционалните методи не са дали резултат. За заминаването срещу 3000 лева посредничи \"медиумът\" .\r\n\tКакто е видно от сайта й, тя се занимава не само с организирането на пътувания до Бразилия при въпросния лечител, за който се твърди, че е излекувал \"15 милиона човека през своята над 40 годишна практика\", но и с приготвяне на лечебна вода и лечебен масаж след като се е заредила с 220 волта електрическо напрежение.\r\n\tСъстоянието на Теодора се влошава след пристигането й в Бразилия, а семейството започва да търси варианти за прибирането й в България. Полетът до тук е рискован и за транспортирането на Теодора със специален самолет до България беше необходима голяма сума, за което семейството й разкри банкова сметка и започна да събира пари. В понеделник стана ясно, че са набрани 30 хил. евро, които ще са достатъчни за връщането на Теодора.\n\n\r\n\tОт Министерството на външните работи се ангажираха да съдействат за прибирането й, а от Министерството на здравеопазването съобщиха, че Столичната регионална здравна инспекция проверява дейността на медиума Кармен Лазарова, организирала пътуването.\r\n\tЗа въпросната Кармен, която вече не отговаря на обаждания, до моментна е ясно, че не е официално регистрирана в регистъра на лицата, упражняващи неконвенционални лечебни методи, а и няма как да бъде, тъй като нито методите й, нито квалификацията й, отговарят на закона.\r\n\t\r\n\t“Като адвокат, работещ в сферата на здравеопазването, многократно съм била ангажирана с проблемите, които създават с дейността си различни самозвани гледачки, нутриционистки, лечители и всякакви други лица със съмнителни умения и образование, които се възползват от страданието и уязвимостта на болните хора, за да печелят пари и да предлагат “лечение“ на онкологични заболявания в инопарабилен стадий. Съгласно чл. чл. 222, ал. 1 от Закона за здравето, „който оказва медицинска помощ или извършва здравна дейност, без да има необходимата професионална квалификация по медицинска професия за това, ако не подлежи на по-тежко наказание, се наказва с глоба от 5000 до 10 000 лв., а при повторно нарушение – от 10 000 до 20 000 лв.“, обясни адвокат Мария Шаркова, която е изпратила сигнал до Министерството на здравеопазването и агенция “Медицински одит“ за дейността на въпросния медиум.\r\n\tКъм момента обаче не е ясно колко са наказаните с такива глоби.\r\n\tШаркова обяснява, че неконвенционални методи за въздействие върху здравето включват използването на нелекарствени продукти от органичен произход; използване на нелекарствени продукти от минерален произход; използване на нетрадиционни физикални методи; хомеопатия; акупунктура и акупресура; ирисови, пулсови и аурикуларни методи на изследване; диетика и лечебно гладуване.\r\n\tУпражняващите тези методи обаче също следва да притежават определена квалификация - образователно-квалификационна степен \"магистър\" по професионални направления \"Медицина\", \"Дентална медицина\" или \"Фармация\"; образователно- квалификационна степен \"специалист\" или \"бакалавър\" по професионално направление \"Здравни грижи\" или да притежават диплома за завършено средно образование и свидетелство за успешно проведено обучение не по-малко от 4 семестъра във висше медицинско училище.\r\n\t\r\n\tВидно от публикуваното в сайта, въпросното лице предоставя здравни дейности, тъй като обещава излекуване чрез използването на различни методи, но няма данни да притежава необходимата квалификация (за квалификация на дамата е посоченото следното: \"Кармен е дъщеря на \"Каза де дон Игнасио\" от 19 март 2007г., а от 13 март 2008г. - медиум и официален водач.).\r\n\t, обяснява Шаркова.\r\n\t\r\n\tШаркова посочва, че макар всеки пациент да има автономност на волята, която му дава възможност да направи своя информиран избор, той се нуждае от закрила, когато са намира в особено уязвимо състояние.\r\n\tЗакрилата се изразява в това да бъде предпазен от хора, които се възползват от уязвимото тежко психично състояние на пациента, който трудно може да прецени кои от предлаганите \"услуги\" могат да навредят на неговото здраве и дори да бъдат смъртоносни.\r\n\t\"Контролните органи са призвани да следят за незаконосъобразното предоставяне на различни услуги, които обещават изцеление, оздравяване и възстановяване на пациенти, намиращи се в терминален стадий на заболяването си или се нуждаят от тежко лечение, за да продължат живота си. Пиенето на заредена вода или масаж от “зареден с 220 волта“ човек може да се окаже смъртоносно, защото ще забави адекватното лечение на дадено заболяване. Предлагането на подобни услуги срещу заплащане, е не само неморално и жестоко, защото използва най-тежката мъка в живота на хората, но и незаконно“, изтъква Мария Шаркова.\r\n\t\r\n\tПо принцип подобни алтернативни лечения попадат под контрола на регионалните здравни инспекции, но реално с ресурса, с който те разполагат, няма как контролът да обхване дейността на всяка самозвана гледачка и баячка, която прилага отчаяни методи върху терминално болни хора.\r\n\tЗатова проверки се правят основно по сигнали, а дори и тогава противодействието е със спорен успех. Много често затворени от здравните власти алтернативни медицински центрове малко по-късно се местят на нов адрес и отварят наново врати.\r\n\tПрез януари миналата година след масов сигнал на граждани до Столичната регионална здравна инспекция за опасни здравни съвети, давани в предаването на Гала \"На кафе\" по Нова телевизия, оттам  , че отговорността за опасните лечебни съвети е на медиите и здравните власти са безсилни да противодействат.\r\n\tАргументът им - здравните съвети в медиите по същество не представляват извършване на здравна дейност и плурализмът на мненията не може да бъде ограничен, но отговорност на медиите е на кого дават трибуна.\r\n\tЕдин от примерите в изпратения тогава сигнал бе именно за лечителката Кармен и нейните \"уникални\" способности да лекува с ток от електропреносната мрежа.\r\n\tИнтересно дали сега, когато става въпрос за конкретни действия, а не само за медийни участия на медиума Кармен, РЗИ ще предприеме по-решителни действия.", "date": "2018.05.01", "title": "Внимание! 220 волта измама!"}
{"url": "http://www.mediapool.bg/ako-bulgaria-ne-se-promeni-ne-ya-chaka-nishto-dobro-news278571.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПроблемът е стар, но става все по-болезнен. А решението, витаещо отдавна във въздуха, сега очевидно е на път да се материализира. След ден Европейската комисия официално ще предложи получаването на средства от фондовете на ЕС да се обвърже със спазването на неговите правила и с изпълнението на общите му решения. Предложението вероятно ще получи подкрепата на мнозинството страни-членки - най-вече на онези, които внасят в бюджета повече, отколкото получават. Но със сигурност ще срещне яростна съпротива сред някои от останалите.\r\n\t\r\n\tСблъсъкът тепърва предстои, но основните аргументи на тази съпротива са ясни отсега. В плоскостта на политиката и идеологията предложението на Комисията ще бъде представено като опит на по-големите, по-силните и по-развитите в Съюза да наложат волята си над по-малките, по-слабите и по-изостаналите. Някои вече формулираха този аргумент като „империята отвръща на удара“ (по унгарския премиер Орбан, който напоследък говори за ЕС като за „наложена от Брюксел нова империя“). Други - като „наказание“ за онези страни от източната част на ЕС, които не спазват правилата.\r\n\tТези определения са може би ефектни, но не са верни. Защото ЕС е общност на споделените ценности и тези ценности не са „концерт по желание“. Защото всеки е влязъл в тази общност напълно доброволно, с което сам си е „наложил“ нейните ценности. Защото отношенията в ЕС не са базирани на подчинение, а на взаимна зависимост, поради което ако дадена страна не спазва правилата, това не е нейна вътрешна работа, а засяга всички. И защото ако някой си мисли, че без тези правила ще бъде по-успешен, може да се освободи от тях и да опита сам или в някой друг съюз.\r\n\tВ скоби казано, някои определят това „освобождение“ като отказ от т.нар. либерална демокрация. Но в случая с ЕС (и Запада като цяло) тя не е някакво идеологическо клише, а фундамент на неговото функциониране. Набор от принципи на демократичното обществено устройство, който в дългосрочен план гарантира мир и просперитет и превърна този съюз в най-доброто място за живеене на света.\n\n\r\n\t\r\n\tСпорът около предложението на ЕК ще се води и в полето на правото. Неговите противници ще претендират, че според договора на ЕС целта на т.нар. кохезионна политика е изравняването на стандарта на живот в Съюза. И че затова отпускането на средства от кохезионните фондове не може да бъде обвързвано с други условия и критерии (освен БВП) и не може да служи за други цели.\r\n\tВ ЕС обаче са в сила стандартите на правовата държава, на които всички страни трябва да отговарят. Какво да се прави, ако някоя от тях се е отклонила от тези стандарти дотолкова, че не изпълнява дори минималните изисквания за членство? В някои държави, в една или друга степен, напоследък се наблюдава именно това. Претендирайки за правото си да извършват „вътрешнополитически реформи“, те посегнаха на върховенството на закона и разделението на властите, ограничиха независимостта на съдебната власт и се опитаха да я поставят под политически контрол. С лостовете на властта ограничиха свободата на медиите. Отвориха свободни пространства за корупцията и клиентелизма, включително при разпределянето на европейските фондове. Разчистват конституционните ограничения пред властта на мнозинството и гаранциите за правата на малцинствата. Предприемат атаки срещу неправителствени организации, университети и гражданското общество като цяло. Отровиха обществената атмосфера чрез раздухване на мними заплахи, разпалване на безсмислени страхове и сочене на „врагове\" и „предатели\". Възродиха езика на ксенофобията и омразата. И взеха на мушка дори самият ЕС, докато иначе с удоволствие усвояват многомилиардните му помощи.\r\n\tНякои от тях харесват Путин, други - не. Но и едните, и другите все повече заприличват на него. Повечето критикуват Ердоган (и са против еврочленството на Турция), но бързо напредват по неговите стъпки. Някои определят този процес като заплаха, по-голяма дори от Брекзита, и предупреждават, че ако не бъдат взети мерки, ЕС в днешната си форма просто ще изчезне.\r\n\tНаправеното досега очевидно е твърде меко и недостатъчно. Едва ли ще даде резултат и най-силната предвидена по договор мярка - отнемане на правото на глас. Процедурата изглежда страшна, но не може да бъде доведена до край, понеже страните, нарушаващи правилата, могат да се защитят една друга. Новото предложение на ЕК е опит да се приложи лостът на икономическата принуда. Макар да не изглежда много елегантно, това предложение е логично - и справедливо. А за да проработи, има нужда от бърз и ефективен механизъм за приложение, така че засегнатите да не са в състояние да го блокират. Ако това не стане, резултатът пак ще е същият. Страните, подкрепящи това предложение, бързо ще превключат на по-висока скорост и ще оставят другите на спокойствие да си извършват „вътрешнополитическите реформи“. Но без благините на днешното съжителство.\r\n\t\r\n\tЗасега България не е сред страните, които се споменават най-често покрай това противопоставяне. Ако не се броят общо взето безобидните критики в годишните доклади по европейския мониторинг, българските управляващи от години минават между капките. Понеже, за разлика от други, успешно се снишават, държат се прилично, вървят в крак с големите в Европа и не клатят лодката във времена на силни вълнения и кризи. От тях няма да чуете хули по адрес на ЕС - най-много някоя и друга силна дума за палмовото масло и „двойните стандарти“ при храните.\r\n\tОт друга страна обаче България по нищо не отстъпва на страните, нарушаващи правилата. Даже ги изпреварва по много от описаните по-горе показатели. Тук върховенството на закона и разделението на властите са още по-силно компрометирани, а ключови държавни институции са завладяни от частни интереси. Тук независимостта на съдебната власт и свободата на медиите са под още по-голям въпрос. Тук корупцията е още по-необезпокоявана и всепроникваща. Тук всички независими от властта са под постоянна атака, списъци на „врагове\" и „предатели\" висят по вестниците, а ксенофобията и омразата са част от управляващото мнозинство. Иначе и тук милиардите от ЕС се усвояват с удоволствие. България е даже още по-зависима от тях.\r\n\tДосега Европа благосклонно си затваряше очите за всичко това. Но тези блажени времена изтичат. Все едно дали предложението на ЕК ще бъде прието или не - ЕС вече няма да е същият. И ако не се промени, България не я чака нищо добро.", "date": "2018.05.01", "title": "Ако България не се промени, не я чака нищо добро"}
{"url": "http://www.mediapool.bg/i-aktrisata-ashli-dzhad-vnese-sadeben-isk-sreshtu-harvi-ueinstiyn-news278572.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tАктрисата Ашли Джъд внесе съдебен иск срещу обвинявания в сексуално насилие продуцент Харви Уейнстийн. Тя твърди, че той е съсипал кариерата й, след като е устояла на неговия сексуален тормоз, предаде БГНЕС.\r\n\tАктрисата е една от първите, които нарушиха мълчанието около продуцента, обвинен, че е подлагал на сексуален тормоз и сексуално насилие над сто жени, част от които е изнасилил, посочва АФП. Сред тях са звезди като Анджелина Джоли, Гуинет Полтроу и Леа Сейду.\r\n\tАшли Джъд претендира, че той е унищожил шансовете й да участва във фантастичната трилогия „Господарят на пръстените“ на Питър Джаксън – един от най-доходоносните филми в историята на киното. Уейнстийн обяснил на режисьора и на неговата съпродуцентка, че да се работи с Ашли Джъд било кошмар.\r\n\tС тези неоснователни нападки Уейнстийн успя да впише Джъд в черен списък и затвори вратата пред нея за евентуално участие в тази трилогия, донесла милиарди и 17 „Оскар“-а, се казва още в исковата молба. Уейнстийн е използвал влиянието и могъществото си в развлекателния бизнес, за да навреди на репутацията на Ашли Джъд и капацитета й за работа.\r\n\tАктрисата иска обезщетение на неоповестена стойност и се ангажира да внесе получената сума във фонда за защита на жертвите на сексуален тормоз на работното място Time's Up, който бе основан от актрисите Натали Портман и Рийз Уидърспун.\n\n\r\n\tВ края на 90-те години, когато Питър Джаксън подготвя своята трилогия кариерите на Ашли Джъд и Мира Сорвино /друга актриса, която го обвинява в сексуален тормоз/ са били във възход. Главните роли в този филм отиват при Лив Тайлър и Кейт Бланшет.\r\n\tБГНЕС припомня, че носителят на \"Оскар\" режисьор Питър Джаксън обвини Харви Уейнстейн, че е организирал преди няколко десетилетия клеветническа кампания срещу актриси, които обвинили опозорения продуцент в сексуален тормоз.\r\n\tДжаксън, който е работил с Уейнстейн и брат му Боб по създаването на \"Властелинът на пръстените\", сега казва, че двойката действа като \"второстепенни мафиоти\".\r\n\tНовозеландсккият режисьор заяви, че не е запознат директно със сексуалните изяви на Уйнстейн, но продуцентът го е накарал да не наема Ашли Джъд или Мира Сорвино.\r\n\tДжаксън каза, че в края на 1990-те години Джъд и Сорвино са се стремели към роли в негов филм преди Уейнстейн да започне да упражнява натиск върху него. „Спомням си как от „Мирамакс“ ни казаха, че е кошмарно да се работи с тях и трябва да ги избягваме на всяка цена. Това май се случи през 1998 г.“, каза Джаксън. „По онова време нямахме причина да поставяме под въпрос какво ни казват тези хора, но в последствие разбрах че това в пълна степен е било клеветническа кампания от страна на „Мирамакс“. Сега подозирам, че сме били захранени с фалшива информация за двете така талантливи актриси – и в резултат имената им бяха отстранени от списъка ни за разпределяне на ролите“, разказва режисьорът.", "date": "2018.05.01", "title": "И актрисата Ашли Джъд внесе съдебен иск срещу Харви Уейнстийн"}
{"url": "http://www.mediapool.bg/remontat-na-patya-na-vhoda-na-burgas-shte-priklyuchi-do-5-6-yuni-news278569.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tРехабилитацията на пътя между квартал Ветрен и входа на Бургас, който е след магистрала \"Тракия\", трябва да приключи до 5-6 юни, обеща във вторник министърът на регионалното развитие и благоустройство Николай Нанков, който инспектира ремонтните работи на пътяи други инфраструктурни обекти в Бургас и областта.\r\n\tДо 15 юни пък ще са завършени всички дейности по пътя Поморие-Ахелой. Това включва асфалтиране, обезопасяване, мантинели, маркировки, пътни знаци и табели.\r\n\tОбходния път на Поморие е на етап отчуждаване на имоти. Има и 22 жалби на собственици на земи там. Необходимо е да се изчакат съдебните решения или да се сключат споразумения.\r\n\tСпоред Нанков целта е до следващия туристически сезон да се приключи със скоростния път на север от Бургас. След това ще остане за изграждане само северната дъга, финансирането за която ще е от държавния бюджет.\r\n\tИзграждането на северния обход на Бургас може да започне през есента, ако няма обжалване на процедурата в съда.По думите на винистъра трафикът от Бургас към курортите ще бъде изведен, ако се изгради този обход. В момента се довършва подробният устройствен план за обхода, ще започне и тръжната процедура до края на юни или началото на юли. Тя може да бъде проведена за 3-4 месеца.\n\n\r\n\tНанков добави, че през последните две години за пътища в Бургаски регион са изхарчени почти сто милиона лева.\r\n\tПопитан за районирането Нанков отговори: \"Тема за районирането няма. Всякакви спорове кой на кого ще дърпа конците са абсурдни, бъдете сигурни, че Варна няма да дърпа конците на Бургас.\"", "date": "2018.05.01", "title": "Ремонтът на пътя на входа на Бургас ще приключи до 5-6 юни"}
{"url": "http://www.mediapool.bg/avtobus-ostavil-turisti-na-magistralata-zashtoto-mu-svarshilo-gorivoto-news278575.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tМинистерството на туризма започна проверка на туристическата агенция „Глобал тур”, чийто автобус спря на магистрала „Струма”, защото му свършило горивото, предаде бТВ във вторник.\r\n\t38-те туристи, които пътували с него, преседели на пътя няколко часа, преди да успеят да продължат пътя си.\r\n\tТе се връщали от Гърция, но автобусът им внезапно спрял след разклона за Дупница и останал на място без светлини. Пътуващи се обадили на тел. 112. Били посъветвани да обезопасят мястото със светлоотразителен триъгълник, но не го открили.\r\n\tАвтобусът е на превозвача „Еделвайс 0707”. Туристическата агенция, която го е използвала, е регистрирана в Националния туристически регистър и има валидна застраховка до 6 юли 2018 г., показва проверката на Министерството на туризма.", "date": "2018.05.01", "title": "Автобус оставил туристи на магистралата, защото му свършило горивото"}
{"url": "http://www.mediapool.bg/spetsialniyat-prokuror-ima-blizo-50-vaprosa-kam-tramp-v-ruskoto-razsledvane-news278573.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tАмериканският специалнен прокурор Робърт Мълър е предал списък от близо 50 въпроса на адвокатите на президента Доналд Тръмп в разследването си за евентуална руска намеса в изборите в САЩ от 2016 г., евентуално съглашателство на предизборния екип на Тръмп с Русия и дали Тръмп е възпрепятствал правосъдието, пише в. \"Ню Йорк таймс\", цитиран от Ройтерс.\r\n\tСпоред американския всекидневник повечето въпроси са свързани с възможно възпрепятстване на правосъдието.\r\n\tСписъкът включва въпроси за решенията на Тръмп да уволни бившия директор на ФБР Джеймс Коми и бившия си съветник за националната сигурност Майкъл Флин, отношението му към министъра на правосъдието Джеф Сешънс и среща в Тръмп Тауър между хора от предизборния екип на Тръмп и рускиня, която твърдеше, че предлага компромати срещу Хилари Клинтън.\r\n\tДва от въпросите гласят \"Какво знаехте за телефонните разговори между Флин и руския посланик Сергей Кисляк в края на декември 2016 г.?\" и \"Какви усилия са били направени за свързване с Флин за обсъждане на имунитет или евентуално помилване?\"\r\n\tВъпросите на Мълър касаят и възможността за помилване на бивши сътрудници. През декември Флин се призна за виновен, че е лъгал ФБР за контактите си с Русия и се съгласи да съдейства на разследването на действията на вътрешния кръг на Тръмп преди встъпването му в длъжност.\n\n\r\n\tДруги въпроси засягат бизнес дейността на Тръмп и възможни негови разговори с личния му адвокат Майкъл Коен за имотна сделка в Москва.\r\n\tВъпросите сочат и че Мълър проявява интерес към твърденията, че Тръмп е искал да го уволни миналата година, но впоследствие се е отказал.\r\n\tПрезидентът на САЩ осъди публичното разпространение на въпросите, предаде Асошиейтед прес.\r\n\t\"Толкова е позорно, че въпросите за руския лов на вещици са \"изтекли\" в медиите. Няма въпроси за таен сговор (между моя щаб и Русия)\", написа в Туитър Тръмп.\r\n\tПрезидентът на САЩ отбеляза, че срещу него са били отправени фалшиви обвинения за извършено престъпление. \"Таен сговор, какъвто никога не е съществувал, и разследване, започнало с незаконно изтекла поверителна информация. Чудесно!\", коментира Тръмп.", "date": "2018.05.01", "title": "Специалният прокурор има близо 50 въпроса към Тръмп в руското разследване"}
{"url": "http://www.mediapool.bg/balgarka-e-sred-zaginali-v-shveitsarskite-alpi-turisti-news278577.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБългарка е сред загиналите в швейцарските Алпи туристи, съобщи местната полиция, цитирана от бТВ във вторник.\r\n\t52-годишната жена е починала днес в болницата.\r\n\tОт МВнР потвърдили за телевизията, че при инцидента има загинал български гражданин и съобщили, че няма други пострадали наши сънародници. \r\n\tПри същия инцидент загинаха петима италиански туристи.\r\n\tТе бяха част от групата на 14 скиори, хванати в ледения капан на планинска буря. Наложило им се да изкарат нощта при много тежки климатични условия на открито, на над 3000 м надморска височина.\n\n\r\n\tСигналът за помощ е подаден в 6:30 ч. в понеделник от хижаря във Виньет, където групата трябвало да пристигне предишната вечер.\r\n\tВ издирвателна акция се включиха 7 хеликоптера.", "date": "2018.05.01", "title": "Българка е сред загинали в швейцарските Алпи туристи"}
{"url": "http://www.mediapool.bg/pozhar-sruti-26-etazhna-sgrada-v-tsentara-na-sao-paulo-news278574.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tГоряща 26-етажна сграда се срути в центъра на бразилския град Сао Пауло, докато пожарникарите се опитваха да загасят пожар в нея, избухнал посред нощ, съобщиха осведомителните агенции във вторник.\r\n\tПредполага се, че при инцидента има най-малко един загинал, но точна бройка на жертвите за момента не може да бъде оповестена.\r\n\tСградата е била ползвана като щаб на федералната полиция, но била изоставена от години и в нея често се настанявали бездомници.\r\n\tНа сигнала за пожара, който вероятно е бил предизвикан от експлозия на газ,  са се отзовали 150 огнеборци. Сградата е рухнала 90 минути, след като се е запалила.", "date": "2018.05.01", "title": "Пожар срути 26-етажна сграда в центъра на Сао Пауло"}
{"url": "http://www.mediapool.bg/prezidentat-na-knsb-zaedno-da-se-izpravim-sreshtu-interesite-na-edriya-kapital-news278562.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\t\"Трудът не е само заплата. Работещите не са само колелца в голямата корпоративна машина. Тези хора са солта на България и ние в КНСБ никога няма да спрем да се борим за тяхното достойнство\", пише президентът на КНСБ Пламен Димитров в първомайско поздравление към работниците и служителите.\r\n\t\"Знаем, че мизерията, бедността, болката са все още твърде високи. Но с общи усилия - на синдикати, работодатели и правителство, с всеки изминал ден нашето бъдеще е малко по-предсказуемо, а държавата малко по-справедлива\", допълва Пламен Димитров.\r\n\t\"Трябва да имаме куража заедно да се изправим срещу интереси на монополи, на едрия капитал. Да впишем в тяхната картина трудовите хора на България. Защото сега обикновените, трудовите хора, ги няма. Не ги трогва болката на младия човек, който получава откази за работа. Не ги разплаква бедността на пенсионера. Не ги вълнува, че много хора имат затруднения да пращат децата си на училище\" пише лидерът на КНСБ.\r\n\t\"Годините пренебрежение, обидите към труда, ниските заплати, изгониха милиони от страната ни. Затова сега заводите са празни, полетата са пусти, а държавата търси работна ръка от близо и далеч. Сега моментът да заявим категорично  - искаме и имаме право на достойни работни заплати. Искаме толкова, колкото произвеждаме и заслужаваме. Само така ще работим и ще развиваме родината си и ще върнем обратно децата си, които изгонихме в далечни земи\", посочва още той.", "date": "2018.05.01", "title": "Президентът на КНСБ: Заедно да се изправим срещу интересите на едрия капитал"}
{"url": "http://www.mediapool.bg/vremenniyat-kmet-na-sofiyskiya-mladost-podava-ostavka-news278576.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tИзпълняващият временно длъжността кмет на софийския район \"Младост\" Владимир Клисуров обяви в пространен пост във \"Фейсбук\"https://www.facebook.com/ado.adov , че ще подаде оставка. Това става дни, след като той бе избран за временно изпълняващ длъжността кмет на мястото на арестуваната по подозрения за изнудване Десислава Иванчева.\r\n\tОще преди избора си Клисуров обяви, че не иска да ръководи района, защото не се чувства компетентен. Все пак прие с нежелание решението на съвета. То пък беше мотивирано с това, че така се спазва волята на Иванчева, която заяви, че иска Клисуров да управлява района, докато тя е в отпуск заради ареста си.\r\n\tВъв вторник временният районен кмет обяви, че се оттегля, тъй като не иска да се подписва под документи, които разрешават нови строежи в \"Младост\". Посочи, че е част от инициативния комитет \"Зелен Младост\" и не иска да си \"цапа ръцете\".\r\n\tСамият Клисуров обаче казва,че не е ясно кога реално оставката му може да е факт, тъй като тя трябва да бъде приета от Иванчева. А за целта преди това тя трябва да се върне от отпуск. Иванчева беше оставена за постоянно в ареста от съда.\r\n\tПредседателят на Столичния общински съвет Елен Герджиков обяви решението на Клисуров за \"бягство от отговорност\".\r\n\tТова е вторият опит на Клисуров да се откаже от управлението на \"Младост\". Ден преди да бъде избран за временен кмет, той обяви, че си прави самоотвод в полза ва другия зам.-кмет арх. Румен Русев.\r\n\tРусев беше обвинен от Десислава Иванчева, че е свързан с ареста ѝ. След избора на Клисуров двамата заявиха, че ще работят в екип, а Русев заяви, че се заемат със забавените от Иванчева 200 – 300 преписки.\r\n\tВ днешната си позиция Клисуров отново се обявява в полза на Русев.\r\n\t\"Накратко, аз съм член на инициативата \"Зелен Младост\" и отказвам да си \"цапам\" ръцете с унищожаването на зелените площи на \"Младост\". Столичен общински съвет не се съобрази с основно мое право – да откажа определен пост или длъжност, което направих с декларирания ми самоотвод.\r\n\tОще повече, че с колегата арх. Румен Русев отправихме консенсусно предложение той да поеме кормилото на районната администрация. Мнението ни не бе зачетено. Всъщност нещо нормално за тази \"правова\" държава. Но в тази политическа игра аз не желая да съм пионката. Пионката, която като член на \"Зелен Младост\", да пусне строежите, които г-жа Иванчева успя да стопира. И заради които видяхте какво ѝ се случи, по сценарий, за чието авторство всички дълбоко в себе си се досещате. Не искам да преча и на разследването и в един момент да бъда обвинен, че съм останал, за да замитам следи\", пише Клисуров.\r\n\t\"Както вече заявих, вярвам на колегата арх. Румен Русев, който според мен трябва да остане като кмет на район \"Младост\", пише в позицията. Клисуров отново определя Русев като \"специалист с огромен стаж, при това и отличен администратор\". \"Очаквам той и екипът да разглеждат строителните книжа под лупа и да използват всички законови възможности, за да спасят зелените площи и без това недостатъчните паркинги в \"Младост\", заяви Клисуров.\r\n\tВременният кмет на \"Младост\" обяснява още, че приел решението на общинския съвет да управлява района, тъй като \"в създалия се административен вакуум няма кой да разпореди плащанията към детските градини и училищата\". \"Отговорност към тези институции и работещите в тях мога да поема. Отговорност за пускане на строежите – не! Макар да се съмнявам, надявам се хората от \"Зелен Младост\" един ден да разберат моето решение. За момента категорично отказват да го сторят\", се казва в поста във \"Фейсбук\".\r\n\tВ него е посочено още, че преди да се оттегли от управлението на района Клисуров ще внесе отново в общинския съвет предложение за референдум за спиране на строителството в \"Младост\". Той вече веднъж беше отхвърлен от съветниците. Въпросите в него са два – дали гражданите подкрепят до две години да се направят промени в подробните устройствени планове на района, за да не се позволява застрояване на зелени площи и дали подкрепят в този срок да не се издават строителни разрешителни.\r\n\tОставката на Клисуров е бягство от отговорност за обещанията, \"които дадоха на хората, и от последиците от управлението им на район \"Младост\", обяви в позиция председателят на общинския съвет Елен Герджиков. В нея се казва още, че обясненията, че Клисуров сега осъзнава своята некомпетентност, няма как да бъдат приети, тъй като той е част от екипа на Иванчева, който управлява общината от почти 2 години.\r\n\t\"Надявам се това, което причиняват на жителите на \"Младост\" с това прехвърляне на отговорност, да не е умишлено и да не цели още по-голям хаос в района\", казва Герджиков.\r\n\tСитуацията ще бъде обсъдена от Председателския съвет на общинския съвет и ще се търси начин за излизане от ситуацията.", "date": "2018.05.01", "title": "Временният кмет на софийския \"Младост” подава оставка"}
{"url": "http://www.mediapool.bg/zhiteli-na-sinemorets-izraziha-volyata-si-sreshtu-planovete-za-novo-stroitelstvo-news278578.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЖители и гости на Синеморец, както и притежатели на имоти в селото се събраха във вторник, както бяха предупредили предварително, на моста над река Велека, за да изразят недоволството си от предложените изменения в Общия устройствен план (ОУП) на община Царево и да изразят волята си да спасят едно от малкото места по българското Черноморие, които все още са пощадени от презастрояване.\r\n\tПротестиращите не блокираха моста, за да не пречат на движението по пътя към Ахтопол и Резово.\r\n\tПритесняваме се, че няма никакви гаранции срещу презастрояването на последното райско кътче на Южното Черноморие и Странджа, каза пред бТВ един от протестиращите – Николай Пенев. Не ни устройват обещанията на общината, че ще бъде ниско строителство, защото знаете, че в България винаги има вратички в законите, добави той.\r\n\tПромени в общия устройствен план на община Царево предвиждат нови 83 хектара от природен парк \"Странджа\" да бъдат застроени. Най-драстично се увеличават зоните за нови вилни селища, къмпинги и хотели в селата Резово (106%), Синеморец (54%), Варвара (33%), както и общо по крайбрежната ивица на общината (22%).\r\n\tНа страницата на Министерството на околната среда и водите от почти месец е публикуван Доклад за оценка на степента на въздействие върху защитени зони (ДОСВ) на Изменението на Общ устройствен план на община Царево, като всички заинтересувани могат да представят писмени мотивирани становища по доклада до 4 май.\n\n\r\n\tИсканията на протестиращите са изложени във възражение по плана,  което в сряда ще бъде внесено в Министерството на регионалното развитие и благоустройството (МРРБ), Министерството на околната среда и водите (МОСВ) и община Царево. Зад възражението, подготвено от инициативен комитет на жителите и на живущите без постоянен адрес в Синеморец, с подписите си стоят 257 души.\r\n\tОтчитайки значителното увеличение с над 54% на зоните за нови вилни селища, къмпинги и хотелски комплекси, инициативният комитет е категорично против общинските терени, като мери, пасища, ливади, да се преотреждат и впоследствие - продават. Държим въпросните терени да се предвидят и използват само и единствено за паркове, паркинги, спортни площадки, пречиствателна/помпена станция и други обекти с общинско значение, като за всяка конкретна промяна на предназначението се взима предвид мнението на местната общност, се казва в документа.\r\n\tИмайки предвид ценната природна забележителност, която представлява устието на река Велека, жителите на Синеморец искат имотите в близост до плаж Велека да запазят вида си и предназначението си, като място за разходки, паша на животни и други дейности на открито.\r\n\tТе не са съгласни с изграждането на къмпинг в близост до плаж Бутамята. Идеята за такъв къмпинг беше обсъдена от местната общност още преди 2 години, когато се взе единодушно решение, че такъв къмпинг няма да подпомогне развитието на общността, а би навредил на развитието на туристическата база в селото и би нанесъл щети на местния бизнес.\r\n\tИнициативният комитет настоява към Плана за изменение на общия устройствен план на община Царево да се включи пречиствателна станция за нуждите на Синеморец с дълбоко морско заустване. Както и да бъдат уточнени статутът на гробището на Синеморец и пътят до него, които да влязат в плана за регулация.\r\n\tКато отчитаме природните дадености на с. Синеморец настояваме показателите за застрояване, с изключение на тези за Пречиствателна станция в така предвиденото разширение с новия ОУП, да бъдат значително намалени – височина на застрояване кота било максимум 6 метра, плътност 10%, Кинт 20%, четем по-нататък в документа.\r\n\tВ него се изразява загриженост, че предвиденото увеличаване с над 54% – на зоните за нови вилни селища, къмпинги и хотелски комплекси – не е съобразено с възможностите на  пътната, електроснабдителната и водоснабдителната мрежи на Синеморец, които и в момента често са претоварени.\r\n\tЗахранването с питейна вода и електричество, решаването на проблема с отходните води и тяхното пречистване, както и достъпът до вече урбанизираните и новоурбанизираните имоти са въпроси, чието решение трябва да бъде предвидено в Общия устройствен план. Това включва – обезпечаването на допълнително електрозахранване, изграждането на пречиствателна станция с дълбоко морско заустване, изграждането на канализационна мрежа за цялото населено място, осигуряването на водопроводна мрежа и достатъчно количество питейна вода, се посочва във възражението.\r\n\tЗаради честите прекъсвания на транспортния достъп до Синеморец и Резово, предизвикани от преливането на Велека, е добре в Плана за изменение на общия устройствен план на община Царево да се включи повдигане на нивото на пътя западно от моста на реката, така че дори при проливни дъждове тя да не го залива.\r\n\tОсвен това с оглед облеквачане на движението в селото през натоварения летен сезон, инициативният комитет смята, че е необходимо в Плана за изменение на общия устройствен план да бъде включено изграждането на автогара на входа на Синеморец и път, свързващ плаж Бутамята с основния път Резово-Синеморец, по който да се движи засиления през лятото автобусен и автомобилен трафик, отиващ към плажа и хотелските комплекси разположени в близост до него.", "date": "2018.05.01", "title": "Жители на Синеморец изразиха волята си срещу плановете за ново строителство"}
{"url": "http://www.mediapool.bg/proektite-za-modernizatsiya-na-armiyata-vlizat-na-sledvashtoto-zasedanie-na-ms-news278579.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tДвата проекта на Министерството на отбраната за нова бронирана машина и нови изтребители са на междуведомствено съгласуване, като тече двуседмичният срок. На следващото заседание на МС, ако всички колеги са готови с позициите на ведомствата си, проектите ще могат да влязат в дневния ред, съобщи във вторник министърът на отбраната Красимир Каракачанов.\r\n\tПроектите са на стойност съответно - 1,220 млрд. лева и 1,5 млрд. лева.\r\n\tКаракачанов съобщи, че вчера и днес е имало заседание с премиера Бойко Борисов, вицепремиера Томислав Дончев и финансовия министър Владислав Горанов за проектите за модернизация на армията.\r\n\tПо проекта за новите изтребители министърът напомни, че е направена промяна, като в предишния проект за инвестиционни разходи от 2016 г. са били посочени осем самолета, а сега - минимум осем.\r\n\tНашата основна амбиция е да снабдим авиацията с нови изтребители, за да могат те да изпълняват в пълен обем ангажиментите, ще продължим да поддържаме и съществуващата авиационна техника, каза Каракачанов. В отговор на въпрос той изрази надежда шведската \"Грипен\" отново да участва в конкурса за нови изтребители.\n\n\r\n\tЕдин от хеликоптерите Ми 17 изпълнява функции по гасене на пожари, амбицията ни е да \"вдигнем\" още един такъв хеликоптер, каза още министърът на отбраната.\r\n\tПо въпроса с хеликоптерите \"Кугър\" Каракачанов съобщи, че междуведомствена работна група обсъжда дали може поне два от тях да се приспособят за медицински цели в Северна и в Южна България само за спешни случаи.\r\n\tГолямото ни желание, освен да говорим за придобиване на нова бронирана машина за сухопътните войски, е да се видят и възможностите от техническа и финансова гледна точка за модернизация на съществуващите, каза Дончев и добави, че сега голяма част от машините, които са на въоръжение, подлежат на модернизация.\r\n\tВ отговор на уточняващ въпрос за бронираната машина Каракачанов каза, че се говори за \"нови машини, които ще се сглобяват в България\", като по този начин в процеса ще може да участват и български фирми, ще има нови работни места и поддръжката на тази техника ще става в страната.", "date": "2018.05.01", "title": "Проектите за модернизация на армията влизат на следващото заседание на МС"}
{"url": "http://www.mediapool.bg/gerb-liderskata-kriza-v-bsp-eskalira-news278580.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\t\"Лидерската криза в БСП ескалира чрез вокални измерения, които нарушават качеството на политическия живот, но това не ни притеснява в момента.“ Така министърът на финансите Владислав Горанов коментира чутото във вторник по време на първомайския митинг на БСП.\r\n\tСкоро след приключването на митинга Горанов и вицепремиерите Томислав Дончев и Красимир Каракачанов дадоха пресконференция, очевидно свикана, за да се даде отпор на критиките на социалистите. На фона на доста екзалтираните слова, чути на митинга, тримата звучаха по-обрано и делово.\r\n\tТе не пропуснаха да честитят 1 май, който за тях се оказал работен, докато социалистите решили да празнуват на жълтите павета. По думите им и вчера, и днес имало заседание с премиера Бойко Борисов, посветено на проектите за модернизация на армията.\r\n\tМинистърът на финансите съобщи добра новина - вече една година (на 4 май се навършва година от встъпването на правителството – бел. ред.) страната се движи в правилна посока. Той посочи ръста на БВП, намаляването дълга, ръста на доходите. По думите му икономиката се развива с много добри темпове, а резултатите за тази година ще са по-добри от предходната.\r\n\tТова, което се случва в държавата, независимо от възприятието в главите на опозицията, е положително и може да се измери чрез макроиндикатори, заяви финансовият министър, след което обясни и за лидерския дефицит в опозицията.\n\n\r\n\t„Всички фалцети, използвани в политиката, дори на днешния ден, са несъотносими към икономическото развитие“, каза Горанов.\r\n\t\"Ще поработим до 17.00-17.30 часа, после ще пием по една бира. Даже бих поканил и г-жа Корнелия Нинова, ако има време и не е седнала на агнешко, да дойде и тя и да си поговорим чисто като българи\", каза Красимир Каракачанов.\r\n\t„На този хубав ден - 1 май не мога да бъда особено доволен, когато слушам едва ли не, че държавата се управлява от някакви изроди, които стоят в задкулисието, в сянка. Опитват да се да правят всичко друго, но не и в полза на гражданите. В управлението, в което участвам, знам какво коства всеки един разход, и не съм съгласен“, добави той.\r\n\tКаракачанов коментира, че не е хубаво да се руши държавността. Когато ти си разрушавал основите на властта, утре на теб ще ти е трудно, каза той. Сред постигнатото досега от кабинета вицепремиерът изтъкна факта, че 22 000 деца повече са в училищата, увеличаването на заплати в сектор \"сигурност\", покупката на нова отбранителна техника. Той съобщи, че от следващата година отново ще има пари за увеличение на заплатите на военнослужещите.\r\n\tВицепремиерът Томислав Дончев посочи по темата за митинга, че влизането в МС не става със засилване по \"Дондуков\", а през избори и изтъкна, че оставката за правителството никога не е била проблем. Но година след изборите, някой да призовава за оставка, това е призив за някакъв друг вид демокрация, посочи Дончев. Той пое ангажимент в ускорени срокове, при спазване на всички закони, да бъдат довършени всички транспортни артерии и първо коридор 4.\r\n\tПо темата за социалните искания Дончев каза, че голямата задача, която стои пред правителството \"е да се идентифицират тъмните и сивите зони в социалната система\". \"Сивите зони\" са хората с безспорна нужда и те не са обхванати адекватно от социалната система и това ни е приоритетна задача, заяви вицепремиерът и добави, че трябва да се видят и \"тъмните зони\", в които потъват пари, без някой да има право на тях. За да има адекватно работеща социална система, не трябва да разрушаваме институциите и крепежните елементи в обществото, както и да се поставят разделителни линии в обществото, добави той.", "date": "2018.05.01", "title": "ГЕРБ: Лидерската криза в БСП ескалира"}
