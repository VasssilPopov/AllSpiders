{"url": "http://www.mediapool.bg/osem-strani-sred-koito-i-bulgaria-saglasni-za-rast-na-vnoskata-v-es-news275072.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tОсем страни от Източна Европа се договориха в петък да подкрепят увеличаването на вноските си в ЕС след напускането на Великобритания за следващия програмен период след 2020 г., съобщи .\r\n\tТова са Унгария, Полша, Чехия, Словакия, Словения, Хърватия, България и Румъния, които получават повече средства, отколкото внасят в европейския бюджет.\r\n\tПредставители на осемте страни са имали среща с еврокомисаря по бюджет и финанси Гюнтер Йотингер в Будапеща. Една от обсъдените теми е била бюджетната рамка за следващия програмен период. Срещата е била неформална и в нея са участвали министри и висши служители отговарящи за еврофондовете в осемте страни. е била представена от директора на Централното координационно звено към Министерския съвет Иван Иванов.\r\n\tВ момента най-големият източник на приходи в бюджета на ЕС идва от вноската, която страните членки плащат. Тя е 1 процент от брутния национален доход (БНД) на всяка държава-членка. Предложението е вноската да бъде увеличена до 1.1 на сто.\r\n\tМиналият месец Гюнтер Йотингер заяви, че в следващият бюджет на ЕС, вноските на страните членки трябва да се увеличат от около 1% до малко повече от 1.1%, за да се компенсират средствата, които ЕС няма да получава след \"Брекзит\".\r\n\tИзлизането на Великобритания от ЕС през март следващата година се очаква да отвори дупка от около 12 милиарда евро в годишния бюджет, който в момента възлиза на около 140 милиарда евро.\r\n\tБившите комунистически страни са предимно нетни получатели на средства от ЕС и се притесняват, че недостигът в бюджета на ЕС ще ги остави с по-малко пари, отбелязва Ройтерс.\r\n\tПо тази причина те са съгласни на вдигането на вноската, но срещат отпор от нетните донори на Запад, които не искат да компенсират недостига на средства за тяхна сметка.\r\n\t\"Осемте страни се договориха с увеличаването на пропорционалното плащане на брутния национален доход, което е голям успех на деня\", заяви Янош Лазар, началник на кабинета на унгарския премиер Виктор Орбан, на пресконференция след срещата. По думите му \"осемте страни са се договорили за възможността плащането да се увеличи до 1.1% от брутния национален доход.\" \"Окуражаваме Комисията да има много амбициозен бюджет, защото имаме нужда от нови свежи пари за нови задачи\", добави Лазар, цитиран от Ройтерс.\n\n\r\n\tГюнтер Йотингер каза, че след като Великобритания напусне ЕС, ще са нужни бюджетни съкращения. \"Изключително съм благодарен на осемте държави-членки, че са готови да допринесат малко повече за бюджета\", допълни той.\r\n\tОсемте източни страни очакват още ЕС да намали бюрокрацията и да направи бюджетния процес по-прост, по-бърз и по-евтин, каза Лазар.\r\n\tБългария не е изразявала позиция за увеличаване на вноската за членство в Европейския съюз, съобщи Министерството на финансите, след излизането на новината от срещата в Будапеща.\r\n\tПравителството заявява, че подобна позиция не е била обсъждана в нито един работен или официален формат за преговори между държавите-членки и Европейската комисия. \r\n\tПървото предложение на ЕК за бюджета на ЕС за следващия програмен период се очаква да бъде представено през месец май тази година по време на българското европредседателство. Предвидени са две тематични конференции на високо ниво през март и през юни за  многогодишната финансова рамка на Съюза след 2020 г., се казва още в съобщението на финансовото министерство.\r\n\tВ края на октомври евродепутатът  прогнозира, че ще се стигне до увеличаване на вноската до 1.1% от брутния национален доход. Той заяви, че не очаква преговорите с нетните донори да бъдат тежки, а аргументът му беше, че ако те откажат, тяхното място ще бъде заето от други.\r\n\tНай-вероятно реакцията на българското правителство идва, защото страната ни в момента председателства Съвета на Европа и жеелае да пази неутралитет, докато Йотингер не представи разпределението на бюджета по пера през май.\r\n\tДругата причина да бъдем предпазливи преди нетните донори да са се произнесли е очакването за включването ни в Шенген, което вече видимо изнервя премиера Бойко Борисов, както и кандидатстването ни за чакалнята на еврозоната.\r\n\tБългария, заедно с останалите страни от  Източна Европа, настоява за запазване на парите за земеделските фондове и кохезионния, които със сигурност ще бъдат орязани заради новите предизвикателства - сигурност, отбрана, миграция и бежанци.", "date": "2018.02.02", "title": "Осем страни, сред които и България, съгласни за ръст на вноската в ЕС"}
{"url": "http://www.mediapool.bg/stanishev-razgovorat-za-istanbulskata-konventsiya-be-zasenchen-ot-omraza-news275058.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\t\"В последните седмици се води културна война (около Истанбулската конвенция), а първата жертва на войната е истината. Струпват се от двете страни на барикадата разнопосочни и крайни мнения, но не се чува гласът на хората, които са пряко засегнати, както и на хората, които работят с жертвите на насилие\". Това каза лидерът на Партията на европейските социалисти Сергей Станишев по време на посещението си в центъра на фондация \"Пулс\", която помага на жени и деца, станали жертви на насилие.\r\n\t \r\n\t\"Гласът на разума и човещината беше засенчен, а вместо това се лее хейтърство и омраза. Дебатът излезе извън контрол – правителството даде началото, националистическите движения и популистките гласове подеха една изкривена и фалшива дискусия, а институциите на най-високо ниво им пригласят\", допълни Станишев.\r\n\t \r\n\tТой съобщи, че само в центъра на \"Пулс\" помощ са потърсили над 2000 жени през последните пет години. В България има само 20 подобни центъра, от които 12 са за деца, а 8 са за жени с деца.\n\n\r\n\t \r\n\t\"В София, град с може би над 2 млн. души население, има само един такъв център. Това, на фона на стряскащата статистика, че всяка четвърта жена в България е била жертва на насилие, е крайно недостатъчно. На територията на цяла България има само един център за изнасилени жени\", каза лидерът на ПЕС.\r\n\t \r\n\tПо думите му Министерството на правосъдието трябва да осигурява половин милион лева годишно за финансиране на такива центрове, но \"само 200 000 лв. стигат по предназначение до тях\".\r\n\t \r\n\t\"Лансираната теза (на БСП и \"Обединени патриоти\" – б.р.), че ще приемем блестящо законодателство, което ще замести конвенцията, е несъстоятелна. Смисълът да приемем Истанбулската конвенция на Съвета на Европа е с акт от подобен ранг да намерим общи решения на проблеми, които съществуват в държавите, за да има един стандарт навсякъде. Чрез ратификацията страната ще поеме дългосрочен ангажимент и борбата и мерките срещу насилието срещу жените няма да зависят от политическата конюнктура или от волята на уравляващите. Ще се изградят центрове и ще се работи по превенцията на всички нива. Ще се разшири обхватът на хората, третирани като жертви на насилие\", каза Станишев.\r\n\t \r\n\tПо отношение на предложения от БСП референдум за конвенцията той припомни референдума за АЕЦ \"Белене\".\r\n\t \r\n\t\"Тогава кампанията за насаждане на страх в обществото отказа много хора да гласуват. Резултатът от подобен референдум сега също би бил изкривен заради кампанията, основана на страховете на българите. С парите за референдума могат да бъдат финансирани 20 кризисни центъра за жени и деца - жертви на насилие. Нека си изберем за какво ще дадем парите на данъкоплатците\", коментира Станишев.\r\n\t \r\n\t\"Озадачени сме от позицията на президента Румен Радев срещу ратификацията на конвенцията\", заяви Екатерина Велева, която председател на фондация \"Пулс\". Президентът се обяви срещу ратификацията на конвенцията, а вицепрезидентът Илияна Йотова я подкрепи.\r\n\t\r\n\tСергей Станишев също изрази съжалението си за позицията на държавния глава.\r\n\t \r\n\t\"Тревожен е аргументът му, че \"само ще ни съдят за това\". Нима се отказваме от вече извоювани права? Конвенциите са да защитят гражданите от произвол, ако държавата не си върши работата. Дискусията се изкриви и се превърна в културна война до такава степен, че разумът започна да отстъпва. Само за последния месец 4 жени намериха смъртта си. Безумният дебат в обществото надигна вълна от насилие и демотивира хората, работещи в подобни центрове да продължат да го правят, често на доброволен принцип. Истината е, че държавата е абдикирала от този проблем и само ратификацията на конвенцията може да принуди институциите да спрат да си затварят очите\", коментира лидерът на Партията на европейските социалисти.", "date": "2018.02.02", "title": "Станишев: Разговорът за Истанбулската конвенция бе засенчен от омраза"}
{"url": "http://www.mediapool.bg/valeri-simeonov-sreshtu-glupotevinite-na-karakachanov-za-referenduma-news275057.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tВицепремиерът и съпредседател Валери Симеонов на \"Обединени патриоти\" нарече глупотевина идеята на колегата си Красимир Каракачанов за референдум за гей браковете. Симеонов, който е лидер на НФСБ, заяви, че няма да подкрепи предложението на лидера на ВМРО и съпредседател на \"Обединени патриоти\" за  .\r\n\tВ интервюто пред телевизия \"България он ер\" в петък Симеонов лансира и други \"еретични\" за управляващите идеи – като тази, че НСО е \"заплаха за висшите хора в държавата\". Той освен това оправда офшорната собственост на концесионера \"Юлен\" и другарски разкритикува премиера Бойко Борисов, който заради \"голямото си сърце\" се занимавал с всякакви \"глупотевини\", какъвто бил случаят със съдбата на двете лъвчета.", "date": "2018.02.02", "title": "Валери Симеонов срещу \"глупотевините\" на Каракачанов за референдума"}
{"url": "http://www.mediapool.bg/kristofar-rei-noviyat-direktor-na-fbr-e-gotov-za-konflikt-s-tramp-news275054.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tКристофър Рей признава, че е сдържан човек. Полезна черта за шеф на ФБР, зорко следен от Доналд Тръмп. Но същевременно е решен да не се огъва пред политически натиск. И както знае, това може да му струва поста.\r\n\tНовият директор на американската федерална полиция бе избран едва преди шест месеца от самия президент републиканец, току-що уволнил безцеремонно неговия предшественик Джеймс Коми, обвинен в пристрастност при разследването на руската афера.\r\n\tЗалог за стабилност? Съвсем не: реши ли президентът Тръмп, както според някои възнамерява, да бъде разкрито съдържанието на твърде оспорвана поверителна бележка, директорът на ФБР може да подаде оставка, заяви в четвъртък Си Ен Ен.\r\n\tЯбълката на раздора между Рей и Тръмп се крие именно в този текст от четири страници, написан от председателя на комисията по разузнавнето в Камарата на представителите, републиканеца Девин Нунес. В него се отправят нападки срещу ФБР и правосъдното министерство във връзка с подслушване на предизборния екип на милиардера в предизборната кампания от 2016 г.\r\n\tКристофър Рей се противопоставя на обнародването му, за да не бъдат разгласени секретни данни, докато Доналд Тръмп вижда в него доказателство на своето твърдение, че институциите имат задни политически мисли.\n\n\r\n\tДори сдружението на агентите от ФБР заяви: \"Оценяваме факта, че директорът Крис Рей застава до мъжете и жените от Бюрото\".\r\n\tПреди този неприятен случай 50-годишният шеф на ФБР по навик се държеше резервирано, за да не губи ориентири в бурните води на агенция, редовно навличаща си президентския гняв.\r\n\tПрез август м. г. той бе утвърден на поста от Сената с огромно мнозинство едва три месеца след шумното уволнение на Коми, оглавявал разследването за евентуален сговор на екипа на Тръмп с Москва на изборите през 2016 г.\r\n\tТогава днешният първи полицай в САЩ успя да се хареса и на двата лагера, твърдейки, че по-скоро ще хвърли оставка, отколкото да изпълнява политически нареждания.\r\n\t\"Независимост\"\r\n\t\"Има само един начин добре да вършиш тази работа - абсолютно независимо\", увери той пред комисията по правосъдието в Сената.\r\n\t\"Човек не може да се занимава с такава работа, без да е готов да подаде оставка или да го напъдят, веднага щом поискат да направи нещо или щом подкрепи нещо незаконно, противоконституционно или дори нещо морално отблъскващо\", каза Рей.\r\n\tЗавършил твърде престижния Йейлски университет, в който се дипломира като юрист през 1992 г., нюйоркчанинът работи от 1998 г. в министерството на правосъдието, под чийто контрол е ФБР.\r\n\tПрез 2003 г. той става помощник-министър и отговаря за криминалния отдел, където негов началник е човек на име Джеймс Коми.\r\n\tСлед година там се развива и първата му истинска битка срещу политическия натиск - Джеймс Коми току-що е назначен за изпълняващ длъжността министър на правосъдието поради заболяване на министъра Джон Ашкрофт.\r\n\tЩом съветници на тогавашния президент Джордж Уокър Буш правят опит да се възползват от започналите протакания, за да разширят една твърде оспорвана програма за подслушвания, Джеймс Коми, Кристофър Рей и Робърт Мълър, навремето директор на ФБР, а днес оглавяващ \"руското\" разследване като независим прокурор, заплашват с оставки в знак на протест.\r\n\tВ крайна сметка Рей напуска министерството през 2005 г. и постъпва в частната кантора \"Кинг енд Сполдинг\". Там дава правни съвети, включително на един от приближените на Доналд Тръмп, губернатора на Ню Джърси Крис Кристи, по време на политическия скандал, известен като Бриджгейт.\r\n\tОтново на държавна работа, скоро директорът на ФБР ще бъде изправен пред тежко изпитание. Предстои да бъде проверена решимостта му да устоява на политически натиск. Той вече заяви, че е готов.\r\n\t\"Чух мнозина да ме описват като сдържан човек. Никой не бива да вижда в сдържаното ми поведение липса на решимост\", предупреди Кристофър Рей на изслушването в Сената.\r\n\t\"Който си мисли, че няма да удрям с пълна сила като директор на ФБР, със сигурност не ме познава много добре\", заяви той.", "date": "2018.02.02", "title": "Кристофър Рей, новият директор на ФБР, е готов за конфликт с Тръмп"}
{"url": "http://www.mediapool.bg/orban-mozhe-da-iztegli-ungariya-ot-pregovorite-za-migratsiyata-v-oon-news275053.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tУнгарският премиер Виктор Орбан, който е яростен противник на имиграцията, намекна, че страната му може да последва примера на САЩ и да напусне започващите преговори за глобално споразумение за миграцията в рамките на ООН, съобщи ДПА.\r\n\t\"Неприемливо е, че се формулират принципи, които противоречат на интересите на Унгария\", каза Орбан в редовното си седмично радиообръщение.\r\n\t\"Недвусмислен знак е, че САЩ - военно най-мощната страна в света, напусна тези преговори\", добави той.\r\n\tООН подготвя глобално споразумение за безопасна и регулирана миграция, за което ще се преговаря тази година. Дискусиите се базират на необвързваща декларация, приета от световната организация през 2016 г.\r\n\tВ миграционната криза в Европа през 2015-2016 г., когато над 1 милион души прекосиха Балканите на път към богатите страни от ЕС, Орбан се изяви като най-горещия радетел за мерки срещу нерегламентираното движение на бежанци и нелегални мигранти. Неговото правителство издигна стена по границата, за да спре преминаването през нея и прие строги закони срещу миграцията.\n\n\r\n\tУнгария пое риска ЕС да й наложи сериозни глоби, отхвърляйки приетата задължителна квотна система за разселване на хората, получили убежище в Евросъюза.\r\n\tПрез юли Европейската комисия започна съдебна процедура срещу Унгария, Полша и Чехия, които отказват да приемат тази система.", "date": "2018.02.02", "title": "Орбан може да изтегли Унгария от преговорите за миграцията в ООН"}
{"url": "http://www.mediapool.bg/veroyatno-90-migranti-sa-se-udavili-krai-bregovete-na-libiya-news275051.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПартньорски агенции са предали опасения на Службата на ООН по въпросите на миграцията, че е възможно 90 мигранти да са се удавили след преобръщане на трафикантски плавателен съд край бреговете на Либия. На него пътували предимно пакистанци, съобщи Асошиейтед прес.\r\n\tГоворителка на службата, Международната организация по миграцията, заяви, че след трагедията тази сутрин, на брега на либийския град Зууара изплували десет тела. Предполага се, че осем от тях са на пакистанци, а останалите две на либийци.\r\n\tВ брифинг по телефона от Тунис в сградата на ООН в Женева говорителката каза, че по първоначални данни плавателният съд се бил наклонил силно на една страна и се преобърнал.\r\n\tТя добави, че делът на пакистанските граждани сред мигрантите, опитващи се да прекосят Средиземно море и да достигнат Италия и Европа през Либия, става все по-голям.", "date": "2018.02.02", "title": "Вероятно 90 мигранти са се удавили край бреговете на Либия"}
{"url": "http://www.mediapool.bg/sled-75-godini-diskusiite-za-rolyata-na-polyatsite-v-holokosta-prodalzhavat-news275055.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПолша - основната сцена на трагедията с геноцида над евреите, извършен от германците - още се опитва да отхвърли обвиненията в съучастие, поради което буди подозрения, че иска да отрече всякакво участие на поляци в Холокоста.\r\n\tСедемдесет и пет години след Холокоста закон, подготвен от консервативното националистическо правителство във Варшава и целящ според неговите автори да извади от употреба израза \"полски лагери на смъртта\", смятан на несправедлив и неточен, безпокои израелците и американските им съюзници.\r\n\tВ него те съзират опит да се забрави и дори отрече ролята на отделни поляци в избиването на евреи.\r\n\tВ сряда Държавният департамент на САЩ предупреди, че новият закон, гласуван от двете камари в полския парламент, но все още неподписан от президента Анджей Дуда, може да има последици върху \"стратегическите интереси и отношения на Полша, включително със САЩ и Израел\".\r\n\tВчера Варшава отхвърли тези критики и изрази желание полско-американското \"стратегическо партньорство\" да бъде съхранено.\n\n\r\n\tПреди началото на войната през 1939 г. Полша е дом на най-голямата еврейска общност в света - над 3 милиона души, които представлявали 10 процента от населението й.\r\n\tПрез войната и окупацията са избити 6 милиона полски граждани, половината от които - евреи. Ако убитите поляци неевреи били 10 процента, според института \"Яд Вашем\" в Ерусалим избитите от еврейската общност били 90 процента, какъвто бил крайният замисъл на Хитлер, осъществен от нацистка Германия.\r\n\tЕвреите умирали от насилствена смърт главно в гетата и в шест лагера на смъртта, намирали се в окупирана от 1939 до 1945 г. Полша: Хелмно, Белзец, Собибор, Треблинка, Майданек и Аушвиц-Биркенау (Освиенцим-Бжежинка).\r\n\t\r\n\tПолската държава в изгнание и полската съпротива се опитвали да помагат на евреите чрез специална създадената нелегална организация \"Жегота\". Евреите доносници били съдени от нелегални трибунали и екзекутирани. Съпротивата се опитала също, без особен успех, да алармира Съединените щати за масовото избиване на хора. За разлика от няколко други окупирани страни, в Полша нямало каквото и да било институционална форма на колаборационизъм.\r\n\tГермания създала същинска индустрия за изтребление, а лагерите, с газовите камери и крематориумите, били фабрики за смърт. Смята се, че жертва са станали 5,7 милиона души, около половината от които били полски евреи.\r\n\tХиляди евреи (точният брой трудно може да се установи) обаче са били убити от поляци, най-вече в провинцията, в повечето случаи - за да бъдат ограбени или да им се отнемат земите и къщите, като в село Йедвабне в североизточната част на страната, станало печално известно в последните години. Няколкостотин евреи в селото били затворени в плевня и изгорени живи от полските си съседи.\r\n\tОттогава историците установиха още около 15 подобни престъпления, макар и с по-малко еврейски жертви, извършени в същия район.\r\n\t\r\n\tВ някои случаи целта на местните била да се отърват от подслонени и укривани евреи (често - срещу заплащане), след като научели, че германците не се колебаят да екзекутират всяко замесено в подобно нещо полско семейство. Убийците били движени от ламтеж за пари и насърчавани от нацистката пропаганда, намерила плодородна почва в общество, настроено в голямата си част антисемитски от десетилетия, както впрочем било и в други европейски страни.\r\n\tВ същото време хиляди други евреи били спасени от поляци, рискували живота си за тях. Полша е единствената страна от окупирана Европа, където всеки, оказал помощ на евреин, бил наказван със смърт.\r\n\tПо време на Холокоста \"в Полша е имало невъобразим героизъм и най-долно предателство, както и целият поведенчески спектър между двете\", каза за АФП интелектуалецът Константи Геберт, един от именитите сътрудници на в. \"Газета виборча\".\r\n\t\"За спасяването на един евреин било нужно участие средно на пет до седем поляци\", казва Геберт.\r\n\tПоляците са нацията с най-много представители (6700 души) в монумента \"Яд Вашем\" в Ерусалим, посветен на \"Праведниците\" - хората, спасили евреи.\r\n\tСпоред \"Яд Вашем\" евреите, оцелели благодарение на поляци, са около 35 000, което се равнява на 1 процент от полското еврейско население отпреди войната.\r\n\tАнтисемитизмът не изчезва с края на войната. През 1946 г. в Келце, Централна Полша, е извършен погром, взел около 40 жертви. Негова мишена били главно евреи, върнали се от СССР.\r\n\tПрез 1968 г. той отново избива на повърхността, когато полските комунистически власти, подемат \"антиционистка\" кампания, накарала около 15 000 поляци от еврейски произход, учени и артисти, да емигрират.\r\n\tСлед рухването на комунизма новите власти в независима Полша изградиха сърдечни отношения с Израел.", "date": "2018.02.02", "title": "След 75 години дискусиите за ролята на поляците в Холокоста продължават"}
{"url": "http://www.mediapool.bg/tramp-napadna-fbr-i-pravosadnoto-ministerstvo-che-politizirat-ruskoto-razsledvane-news275059.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПрезидентът на САЩ Доналд Тръмп обвини в Туитър ФБР и министерството на правосъдието, че политизират в полза на Демократическата партия разследването на т.нар. \"руска връзка\" на предизборния му екип, съобщи Ройтерс.\r\n\tТръмп пусна поредния си туит точно когато се очаква Белият дом да одобри разсекретяване на доклада на републиканците от комисията по разузнаването при Камарата на представителите, в който се отправят обвинения срещу ФБР, че е пристрастно във вреда на президента.\r\n\t\"Главното ръководство и разследващите от ФБР и правосъдното министерство политизират свещения процес на разследването в полза на демократите и срещу републиканците - нещо, което би било немислимо до съвсем неотдавна\", писа Тръмп.\r\n\t\"Но редовите сътрудници са прекрасни хора\", добави той.\r\n\tВ доклада, чието разсекретяване се очаква всеки момент, ФБР е критикувано, че е тръгнало в погрешна посока още в началните етапи на разследването за възможни връзки между Русия и предизборната кампания на Тръмп през 2016 г.\n\n\r\n\tФРБ вече заяви, че докладът на републиканците съдържа \"съществени пропуски\", които могат да повлияят съществено на точността му.\r\n\tТова засилва тлеещия конфликт между президента Тръмп и собственото му министерство на правосъдието във връзка с разследването на предполагаемата руска намеса в президентските избори през 2016 г.\r\n\tТова е първият случай, в който директорът на ФБР Кристофър Рей се противопоставя Тръмп.\r\n\tРепубликанците в комисията по разузнаването претендират, че четиристраничният документ, написан от председателя й Девин Нунес, показва неправомерно наблюдение при разследването на предизборната кампания на сегашния президент, както и предубеденост срещу него. Деветимата представители на Демократическата партия публикуваха изявление, в което определят документа на републиканците като подвеждащ набор от теми за обсъждане, с които се отправят нападки срещу ФБР, припомня ДПА.\r\n\tСпоред в. \"Ню Йорк таймс\" поверителният доклад показвал как ФБР и министерството на правосъдието са превишили правомощията си, за да получат съдебно разрешение да шпионират бивш съветник от предизборния екип на Тръмп.\r\n\t\"На ФБР бе дадена твърде ограничена възможност да се запознае с доклада в деня преди комисията (по разузнаването на Камарата на представителите) да гласува да бъде публикуван\", се казва в изявление на ФБР. \"Както бе заявено в първоначалното ни становище, имаме сериозни опасения за фактологични пропуски, които фундаментално се отразяват на точността на доклада\", смята ФБР.", "date": "2018.02.02", "title": "Тръмп нападна ФБР и правосъдното министерство, че политизират \"руското\" разследване"}
{"url": "http://www.mediapool.bg/tereza-mei-ochakva-do-sedem-sedmitsi-sporazumenie-za-prehodniya-period-sled-brekzit-news275052.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБританската министър-председателка Тереза Мей каза днес, че споразумение с ЕС за преходен период след Брекзита ще бъде договорено до седем седмици, съобщи Ройтерс.\r\n\tТака тя се опита да разсее опасенията, че такова споразумение ще отнеме повече време и ще провали графика на целия преговорен процес с Брюксел.\r\n\tЕС предложи на Лондон запазване на съществуващото положение в преходния период след Брекзита (фиксиран за края на март 2019 г.), който да продължи до края на 2020 г. Двете преговарящи страни са си поставили за цел да постигнат такова споразумение до края на март и то да стане част от окончателното споразумение за развода, което се очаква да бъде постигнато по-късно тази година.\r\n\tВ управляващата Консервативна партия на Мей обаче има разногласия по някои детайли, като например статута на гражданите на ЕС през прехода и обхвата на юрисдикцията на Европейския съд.\r\n\tМного бизнесмени и банки се опасяват, че битка за условията на прехода може да забави и дори да провали постигането на окончателното споразумение само месеци преди Великобритания да напусне ЕС на 29 март догодина.\n\n\r\n\t\"До седем седмици ще имаме споразумение с Европейския съюз\", каза Мей пред Би Би Си в интервю, дадено от нея в Китай. Според нея такъв е графикът, предложен от ЕС.\r\n\tБрюксел и Лондон се надяват да са готови с крайното споразумение за Брекзита и с насоките за бъдещото търговско споразумение до октомври. Някои високопоставени служители в ЕС обаче започват да изразяват опасения, че планът, според който лидерите трябва да договорят тези насоки до април, може да се окаже нереалистичен в този срок, ако Мей не разкрие какви са британските искания за търговското споразумение.\r\n\tА след като тя направи това, ЕС ще се нуждае от няколко седмици, за да подготви собствените си предложения за тези преговори. Така че рисковете за графика на целия преговорен процес са няколко и ако той се пропука, ще трябва да се чака по-следващата среща на върха на ЕС, която няма да бъде преди края на юни.\r\n\tБританският министър за Брекзита Дейвид Дейвис ще се срещне с главния преговарящ на ЕС Мишел Барние в понеделник в Лондон, за да дискутират сегашното състояние на преговорния процес за развода, съобщи Дейвис в Туитър, цитиран от Ройтерс.\r\n\tСпоред него \"важна следваща стъпка в общата работа ще бъде изграждането на ново партньорство между Обединеното кралство и ЕС\".", "date": "2018.02.02", "title": "Тереза Мей очаква до седем седмици споразумение за преходния период след Брекзит"}
{"url": "http://www.mediapool.bg/kmetat-na-septemvri-dogovaryal-sdelki-sam-sas-sebe-si-tvardi-prokuraturata-news275029.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЗадържаният за корупция кмет на Септември Марин Рачев излиза на свобода срещу гаранция от 250 000 лева, съобщи в петък шефът на спецпрокуратурата Иван Гешев. Рачев стана обект на първата операция с участието на новата Комисия за противодействие на корупцията и отнемането на незаконно имущество. Той ще отговаря за умишлена безстопанственост и сключване на неизгодни сделки.\r\n\tПо думите на Гешев разследващите са намерили в нощното шкафче на кмета копия от справки на ДАНС, свързани с местните избори в региона, проведени през 2015 г. Именно тогава той бе избран за кмет на Септември от листата на ГЕРБ. Докладните от ДАНС не са са с гриф \"секретно\", но били за служебно ползване. По делото за документни престъпления е обвинен и един служител на общината.\r\n\tПри обиските, направени в четвъртък, са намерени записки с въпроси и отговори за това как да се действа и какво да се отговаря в случай на полицейска акция. Освен това разследващите намерили и тефтер, в който били записани имената на фирми и суми, свръзани с дейността на общината.\r\n\tМалко по-рано говорителят на главния прокурор Румяна Арнаудова коментира, че в момента прокуратурата разследва различни кметове за злоупотреби, но производствата срещу тях са в различна фаза. Тя обаче не конкретизира за кого става въпрос.\r\n\tПо повод обвиненията срещу Марин Рачев, Арнаудова уточни, че колегите ѝ са установили най-малко седем сделки, при които са сключени договори между общината и една и съща фирма за ремонт на уличната мрежа в Септември. Фирмата е била собственост на самия кмет преди да заеме този пост. В момента е собственост на негова втора братовчедка.\r\n\t\"Според нас кметът договаря сам със себе си, защото фирмите, които са изпълнявали обществените поръчки, са общо 14 на брой и всички те се управляват от лица, контролирани от кмета. Те са негови роднини, приятели или от бивши негови съдружници\", каза говорителят на главния прокурор.\r\n\tПрокуратурата ще възложи на Националната агенция по приходите извършването на 14 данъчни ревизии, тъй като освен че доказателствата сочат, че тези фирми източват общината, има данни, че се занимават и с данъчни престъпления.\r\n\t\"Съдебно-счетоводна експертиза трябва да установи конкретния размер на щетата. Нашето разследване започна по сигнал, че чрез тези фирми са източени 13 милиона лева. Има още много сделки, които трябва да бъдат проверени\", добави Арнаудова.\r\n\tМеждувременно жители на Септември и околните села излязоха на протест пред сградата на общината в петък сутринта в подкрепа на задържания кмет. Те скандираха \"Долу ръцете от нашия кмет\", \"Рачев е достоен\". Протестиращите твърдят, че кметът е преобразил града и искат да продължи да работи. Защитници на кмета разказаха как със собствени средства той е помогнал за възстановяването на две къщи, пострадали при пожар.\r\n\tКметове от други населени места също дойдоха да изразят подкрепата си за него. Те отрекоха да са организирани и заявиха, че са дошли сами да изразят гражданската си позиция. Самият Рачев имал опасения, че ще бъдат скалъпени подобни обвинения срещу него. По думите им става въпрос за политически и икономически интереси, тъй като \"оставил някои хора в общината гладни\". Според кметовете акцията на специализираната прокуратура била показна.\r\n\tДруги жители на Септември обаче са на противоположното мнение и заявиха, че Рачев е корумпиран. Сигналите срещу него са подадени още в средата на миналата година от инициативен комитет за спасението на Септември. Един от членовете му заяви, че търсят истината, а хората, които в момента са излезли да го подкрепят, са негови приближени и свързани с фирмите му.", "date": "2018.02.02", "title": "Кметът на Септември договарял сделки сам със себе си, твърди прокуратурата"}
{"url": "http://www.mediapool.bg/proverkite-na-yazovirite-shte-se-pravyat-s-dronove-news275060.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tДържавната агенция за метрологичен и технически надзор (ДАМТН) ще използва дронове при извършването на проверки на язовири на трудно достъпни места, както и при водоеми с по-голям кубичен обем.\r\n\tНововъведението при провеждането на инспекциите с въздушната видеотехника е с цел оптимизиране на работата на инспекторите от агенцията и подобряване на контрола, посочват от ДАМТН.\r\n\tМного от водоемите са на труднодостъпни места или във високопланински райони, което прави много трудно, а понякога и невъзможно, обследването им през зимните месеци. Благодарение на новата техника те ще бъдат следени целогодишно и много по-детайлно, обещават от ДАМТН.   \r\n\tПървото обучение на инспекторите от ДАМТН за работа с въздушната камера се е провело днес на язовир \"Марково\" край Пловдив. В него са участвали служители от всички регионални отдели на Главна дирекция \"Надзор на язовирните стени и съоръженията към тях\" (ГД НЯСС) към ДАМТН.\r\n\tПредстои всеки един от регионалните отдели на агенцията, отговарящи за сигурността на язовирните стени, да бъде снабден с професионални дронове и топографски карти. Очаква се да бъдат закупени и термокамери, с които да се следи за филтрацията на водата при извършването на инспекции.\r\n\tПрез втората половина на 2018 г. се очаква да бъде проведено още едно обучение, включващо всички регионални отдели на ГД НЯСС, което ще бъде свързано с рисковете при язовирите в ситуация на земетресение.\r\n\tПроведена е била и работна среща за общото състояние на язовирите в страната, в която е участвал и д-р Георги Кръстев, съветник към политическия кабинет на премиера и секретар на Съвета по сигурността. В дискусията са участвали още и председателят на ДАМТН Петър Горновски, зам.-председателите на агенцията Кирил Войнов и Валтер Василев, и.д. главният директор на ГД НЯСС Мима Чалева и други.", "date": "2018.02.02", "title": "Проверките на язовирите ще се правят с дронове"}
{"url": "http://www.mediapool.bg/ministar-ananiev-obyavi-kurs-kam-nov-zdraven-model-news275062.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tКирил Ананиев стана първият здравен министър в последните 19 години, който се наема да промени изцяло модела на здравеопазване. , заяви Ананиев пред депутатите в петък.\r\n\tАнаниев, който дълги години беше зам.-министър на финансите, отговарящ за бюджета, възнамерява да замени здравния модел, въведен с реформата от 1999 г.\r\n\tПо думите му сегашният модел за финансиране на системата е \"напълно изчерпан\" и не може да бъде възстановен с палиативни мерки.\r\n\tМинистър Ананиев припомни пред парламента, че независимо от увеличението на парите за здравеопазване с по 300-400 млн. лева всяка година, хората не са доволни от качеството на медицинското обслужване.\r\n\tТой не спомена нищо за конкретните си предложения, но обеща, че когато е готов с тях, ще инициира широко обсъждане с всички заинтересовани страни – експерти в правителството, комисии в Народното събрание, съсловни, браншови и синдикални организации, асоциации и сдружения в сектор здравеопазване.\n\n\r\n\tСлед публичния дебат ще бъдат изготвени и съответните законодателни предложения, като очакванията са те да бъдат приети до есенната сесия на парламента и да заработят от 1 януари 2019 г.\r\n\tИма и вариант промените да влязат в сила от април 2019 г., с подписването на Националния рамков договор за 2019-та година.\r\n\tНе е ясно каква ще е съдбата на тази амбициозна заявка, като се има предвид, че всички политически сили се пазят от по-смели и непопулярни реформи, като дори най- мащабните промени, предприети в последните години от екипа на Петър Москов в предишното правителство на ГЕРБ, бяха ориентирани към надграждане на съществуващия модел. Отделно от това премиерът Бойко Борисов е показал, че с лекота сменя здравните си министри, които лесно стават уязвими заради многобройните проблеми в системата, общественото недоволство от нея и мощния лобистки натиск.\r\n\tВ приоритетите за управление на кабинета \"Борисов 3\" не е предвидена смяна на модела на здравеопазване, а само стабилизиране на здравноосигурителния модел и започване на поетапна демонополизация на НЗОК.\r\n\tВ петък депутатите приеха предложение ГЕРБ министърът на здравеопазването в срок до един месец да представи пред здравна комисия методика за финансирането на общинските болници.\r\n\tВ тримесечен срок Ананиев има за задача да представи в ресорната комисия и концепция за развитие и оздравяване на общинските лечебни заведения,  заради тежкото им финансово състояние в последните години.\r\n\tЗасега те са получили уверение за облекчаване на медицинските стандарти и увеличение на цените на някои клинични пътеки, по които работят. Ще се търси и възможност за увеличаването на субсидията, която Министерството на здравеопазването им плаща за някои медицински дейности като спешна помощ, оказване на помощ в труднодостъпни и отдалечени райони, медицинска експертиза и др.", "date": "2018.02.02", "title": "Министър Ананиев обяви курс към нов здравен модел"}
{"url": "http://www.mediapool.bg/slovakiya-pregovarya-za-pokupka-na-iztrebiteli---f-16-ili-gripen-news275061.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСловашкото министерство на отбраната съобщи, че преговаря за покупка на изтребители - американски Ф-16 или шведски \"Грипен\", които да заменят нейните остаряващи руски МиГ-29, съобщи Ройтерс. \r\n\t \r\n\tДо 29 юни министерството ще представи за одобрение от правителството анализ на двете опции, се казва в съобщението на министерството на отбраната. \r\n\t \r\n\tСловакия, която е член на НАТО, има договор с Русия за поддръжка на своите 12 самолета МиГ до есента на 2019 г. Може да се наложи този договор да бъде продължен, дори ако правителството се споразумее за покупка на нови изтребители до края на т.г., тъй като доставката на новите бойни самолети обикновено изисква 18 до 24 месеца. \n\n\r\n\t \r\n\t\"И двете опции са добри. Ф-16 са по-скъпи и доставката им може да се очаква около 2023 г.\", каза Ярослав Над от Словашкия полицейски институт за сигурност. \r\n\t \r\n\tСъседните Унгария и Чехия вече имат Грипен-и, произведени от \"Сааб\". Поляците пък се сдобиха с Ф-16, произведени от американския концерн \"Локхийд Мартин\", и може да купят още. \r\n\t \r\n\tСловакия има споразумение \"Общо небе\" с Чехия, която е взела на лизинг 14 Грипен-а. Според договора двете страни си помагат за взаимна защита на въздушното си пространство отделно от стандартното сътрудничество за въздушна отбрана с НАТО. Ако Словакия купи Грипен-и, двете страни ще могат да си поделят разходите по поддръжка и трениране на пилотите. \r\n\t \r\n\tБратислава планира да похарчи 6.5 млрд. евро до 2030 г. за модернизиране на въоръжените си сили. Разходите й за отбрана трябва да нараснат от сегашния 1.1 процент от брутния вътрешен продукт м.г. До 1.6 процента пред 2020 и 2 процента до 2024 г., отбелязва Ройтерс.", "date": "2018.02.02", "title": "Словакия преговаря за покупка на изтребители - Ф-16 или \"Грипен\""}
{"url": "http://www.mediapool.bg/otmenya-se-gripnata-epidemiya-v-sofiya-grad-kyustendil-i-pazardzhik-news275064.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tОт събота се отменя грипната епидемия в областите София-град, Кюстендил и Пазарджик. На територията на трите области се отменя забраната за провеждане на детските и женските консултации, свижданията в лечебните заведения за болнична помощ и поставянето на имунизации.\r\n\tРЗИ-Разград обявява грипна епидемия на територията на област Разград от петък с всички произтичащи от това противоепидемични мерки.\r\n\tРегионалните здравни инспекции следят епидемичните показатели и предприемат незабавни мерки, тъй като картината на заболяваемостта е динамична.", "date": "2018.02.02", "title": "Отменя се грипната епидемия в София-град, Кюстендил и Пазарджик"}
{"url": "http://www.mediapool.bg/sadat-ostavi-v-aresta-chetirimata-zadarzhani-za-otvlichaneto-na-adrian-zlatkov-news275033.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСофийският градски съд остави в ареста четиримата задържани във връзка с отвличането на Адриан Златков. Решението на съда не е окончателно и обвиняемите може да го обжалват.\r\n\tВ началото на седмицата прокуратурата задържа небезизвестният Ивайло Борисов-Ториното, който бе подсъдим заедно с Златомир Иванов-Баретата, както и Здравка Стефанова, Мартин Марков и Георги Джамбазов.\r\n\tСпоред обвинението Ивайло Борисов и шофьорът му Мартин Марков са осигурили двата автомобила, с които е бил похитен Златков, а Джамбазов и Маркова – сръбски СИМ-карти, с които са се водили преговорите с похитителите.\r\n\tИвайло Борисов отрече пред съда обвиненията и каквато и да е съпричастност с отвличането на сина на търговеца на автомобили Тони Златков през лятото на миналата година.\r\n\tАдриан Златков беше похитен край Герман на 30 август и освободен невредим на 10 септември 2017 г.\n\n\r\n\tЗначителна част от доказателствения материал срещу четиримата е събран с активното сътрудничество на органите на МВР на Република Сърбия, както на сръбската прокуратура, се казва в съобщение на държавното обвинение.\r\n\tАдвокатката на Ториното – Мариана Тодорова, коментира, че според прокуратурата Борисов и Мартин Марков са осигурили \"Опел\" и \"Шкода\", които похитителите използвали при отвличането, а другите двама обвиняеми отговаряли за СИМ-картите, с които са водени преговорите за откупа.\r\n\tЧетиримата бяха задържани във вторник по време на операцията по привеждане на криминалния контингент в страната в известност.\r\n\tПо делото за отвличането на Адриян Златков е бил разпитван и самият Златомир Иванов, но срещу него не са повдигнати обвинения.\r\n\tБащата на похитения Тони Златков е собственик на известна столична автокъща. Той лично водеше преговорите по откупа на сина си, но неразкри пред медиите колко е платил за освобождаването му.\r\n\tОсвен с близостта му до Баретата, Ивайло Борисов за последно нашумя в края на февруари 2016 г., когато трима негови гардове пребиха на Околовръстното шосе младо семейство заради пререкание на пътя. По случая на съда бяха предадени Александър Гечев, Георги Близнаков и Христо Христов.", "date": "2018.02.02", "title": "Съдът остави в ареста четиримата задържани за отвличането на Адриан Златков"}
{"url": "http://www.mediapool.bg/ispanskite-vlasti-ekstradiraha-v-sasht-predpolagaem-ruski-haker-news275063.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tИспанските власти заявиха, че са екстрадирали в САЩ руски гражданин, заподозрян, че е един от най-известните автори в света на така наречените спам съобщения, предаде Асошиейтед прес.\r\n\t37-годишният Пьотр Левашов от Санкт Петербург бил арестуван през април, докато бил на почивка със семейството си в Барселона.\r\n\tВластите в САЩ поискали той да бъде задържан по обвинения в измама и неразрешено следене на електронни средства за комуникация.\r\n\tИспанската полиция заяви, че е предала Левашов днес на американските си колеги.\r\n\tЕкстрадицията била одобрена през октомври от испански съд, който отхвърлил контраискане за екстрадиция от Русия.\n\n\r\n\tВластите в САЩ твърдят, че са проследили връзки на Левашов с поредица ботнетове - огромни мрежи от хакнати компютри, способни да разпратят едновременно милиарди имейли от вида на така наречените нежелани съобщения \"спам\".\r\n\tСпоред адвокатите на Левашов зад случая стоят политически мотиви.", "date": "2018.02.02", "title": "Испанските власти екстрадираха в САЩ предполагаем руски хакер"}
{"url": "http://www.mediapool.bg/datski-telekom-pridobi-shvedskata-grupa-mtg-za-25-mlrd-dolara-news275022.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tДатският телеком TDC придобива скандинавския медиен и развлекателен бизнес на шведската Modern Times Group (MTG) за 2.5 млрд. долара (близо 20 млрд. шведски крони), съобщи \r\n\tВ сделката не е включен българският бизнес на шведската група, която е собственик \"Нова броудкастинг груп\" и държи телевизионните канали от групата на \"Нова\" и \"Диема\", дигиталната компания \"Нетинфо\", радиото Nova News и издателската медийна група AtticaEVA. Очакванията  са през тази година да бъде продаден и българския бизнес на компанията, след като в средата на 2017 г. шведското издание \"Дагенс унустри\" публикува информация, че се очаква сделка за около 100 млн. евро (1 млрд. крони).\r\n\tВ годишния финансов отчет на MTG, публикуван в четвъртък, новината за сделката с датския телеком TDCсе потвърждават, пише \"Капитал\".\r\n\tТова е поредна голяма сделка, чрез която телеком компания навлиза в медийния бизнес, и продължение на стратегията на MTG да излезе от пазара на традиционна телевизия и да се позиционира като дигитална видеоплатформа.\r\n\tДатският телеком придобива телевизионния канал Viasat, както и скандинавския развлекателен бизнес на MTG, като продажбата не включва дълг. Цената на сделката ще бъде платена в акции и в брой - шведската компания ще получи 3.3 млрд. шведски крони и 309 млн. нови акции.\r\n\tБлагодарение на споразумението TDC ще има достъп до 3 млн. телевизионни абонати и над 10 млн. домакинства в скандинавския регион.\n\n\r\n\tНовият свеж ресурс, който ще се влее в MTG, компанията ще използва за осъществяване на плановете си за глобално развитие на дигиталния си бизнес.\r\n\tЧрез сделката телекомът от своя страна цели да започне да предлага на потребителите в Дания и Норвегия пълния пакет от услуги, включващ мобилни услуги, интернет и телевизия.\r\n\tДанните на информационната система Global Factiva показват, че за 2017 г. общите приходи на TDC Group взлизат на 3.4 млрд. долара (20.3 млрд. датски крони).\r\n\tСкандинавският бизнес на MTG през изминалата година е генерирал 10.3 млрд. датски крони. Печалбата преди данъци, лихви и амортизации (EBITDA) на телекома е в размер на 8.2 млрд. датски крони, а MTG отчита за региона 1.3 млрд. датски крони печалба.\r\n\tВ годишния си отчет MTG не предоставя разбивка по страните, в които оперира, с точните приходи и печалба, а ги обобщава. \"Нова броудкастинг груп\" е предстaвена в групата на международния развлекателен бизнес на MTG, в който влиза също френският канал Trace.\r\n\tВ средата на януари обаче шведската група започна процедура по продажба на дела си от 75% в Trace Partners S.A.S. на фонда TPG Growth, като компанията е оценена на 40 млн. евро. Промяната не се отразява в резултатите в годишния отчет на MTG.\r\n\tТака след продажбата на бизнеса на MTG в Чехия и Прибалтика българският пазар на традиционна телевизия е единственият, където групата все още оперира. В отчета им информацията за представянето на бизнеса им в България се изчерпва с кратък коментар. От него става ясно, че \"Нова броудкастинг груп\" отбелязва двуцифрен ръст в приходите и ръст в печалбата. В коментара е отбелязано също, че делът на аудиторията в България на годишна база намалява, а пазарът на телевизионна реклама расте.\r\n\tВ портфолиото на \"Нова броудкастинг груп\" влизат телевизионните канали от групата на \"Нова\" и \"Диема\", както и дигиталната компания \"Нетинфо\". Комуникационните канали се допълват от радиото Nova News, както и издателската медийна група AtticaEVA. \"Лента\" пък е кино дистрибуторската компания, с която \"Нова броудкастинг груп\" навлезе на пазара на киноразпространение в България.\r\n\tВсе още MTG се въздържа от коментари дали възнамерява да продаде българския си бизнес, след като в средата на миналата година шведското издание \"Дагенс унустри\" публикува информация, че се очаква сделка за около 1 млрд. крони, или близо 100 млн. евро.\r\n\t\r\n\tОт публикувания годишен отчет на компанията се вижда, че общите приходи на MTG нарастват до близо 2.2 млрд. долара (17.5 млрд. шведски крони)през 2017 г., което е органичен ръст от 7.7% за годината. Печалбата преди плащане на лихви и данъци на MTG е 1.3 млрд. шведски крони.\r\n\tПрез третото тримесечие на 2017 г. шведската MTG приключи и процеса по продажба на бизнеса си в Прибалтика, оценен на 115 млн. евро. Сделката е в размер на 100 млн. евро (960 млн. шведски крони), срещу които купувачът Providence Equity Partners придоби телевизионни канали (безплатни и платени), дигитални медии и радио. Продажбата е отразена в отчета на шведската компания за четвъртото тримесечие, в което приходите са в размер на 5.3 млрд. шведски крони и 9.7% органичен ръст. Печалбата преди плащане на лихви и данъци за периода октомври – декември се равнява на 478 млн. шведски крони в сравнение с 418 млн. година по-рано.\r\n\tВ началото на 2017 г. MTG продаде дела си в размер на 50% от чешката медийна група FTV Prima Holding, оценена на 237.4 млн. евро.", "date": "2018.02.02", "title": "Датски телеком придоби шведската група MTG за 2.5 млрд. долара"}
{"url": "http://www.mediapool.bg/georgi-lozanov-natsionalistite-prevarnaha-istanbulskata-konventsiya-vav-falshiva-novina-news275021.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\t\r\n\tВсичко в този международен документ е казано още в заглавието му. Търсенето на скрито послание е търсене на възможност той да бъде използван в други битки.\r\n\t\r\n\tПърво е битката на националпопулизма, който успява да създаде негативна солидарност чрез конструиране на враг и обединяване в омразата срещу него. Това носи и вот. Врагът се създава по пътя на враждебната реч. Сега спадна бежанската вълна, а \"Ислямска държава\" вече почти не съществува. Поради това има намаляване на влиянието на врага на етническа и религиозна основа. Истанбулската конвенция дойде като много добър повод за конструиране на нов враг на сексуална основа. Целта на националпопулизма е винаги да плаши с враг. Как успяха да уплашат този път? Те заговориха за \"трети пол\". Заговориха, че някой, едва ли не, иска да ни вземе нашия истински пол и да ни направят от друг пол. Каква конструкция, за да се създаде враг, който да плаши... Хората с различна сексуална ориентация бяха превърнати в обект на страх. Трябва да напомним обаче, че Истанбулската конвенцията е подписана от българското правителство още през 2016 г. без никой нищо да каже. Защо? Защото тогава други врагове вършеха същата работа.\r\n\t\n\n\r\n\tСмятам, че няма особен европейски натиск, защото България вече е част от ЕС и няма никаква полза за ЕС тепърва да ни реинтегрира през тази конвенция. Ако може да се подозира някакъв външен натиск, той идва през тези, които искат да ни откъснат от ЕС. Това може да се случи като злепоставят ЕС в очите на обществото по стария начин. ЕС се представя като някаква перверзна общност с някакви нехристиянски цели, а се внушава, че истинската християнска Европа фактически е извън Европа. Така се появи тази конвенция, на която никой не обърна внимание през 2016 година, а сега се оказа, че тя таи някакви скрити цели.\r\n\tНационализмът и антиевропейските сили превърнаха Истанбулската конвенция във фалшива новина. За съжаление, често се случва напоследък фалшивите новини добиват огромно влияние върху общественото съзнание. Имаме заместване на факта с произволни мнения. Преди фактът да бъде разбран, той се атакува от отделни агресивни мнения, които имат за цел да го скрият и да представят нещо друго на негово място. Това е пост-истината. Сега ние живеем в състояние на пост-истина по отношение на Истанбулската конвенция. И даже някой да иска да се върне към това, което наистина е написано в конвенцията и да обясни разумно, то ще е много трудно някой да го разбере. Вече се е създало достатъчно мощно настроение и каквото и да се каже, то ще се чете през емоцията. А тя, конвенцията, просто защитава жените. Но дори конвенцията да защитаваше сексуално различните, какво от това? Толерантността към тях е част от модерната идентичност на човека. Това, че си толерантен към един гей, не те прави гей. Това има връзка с твоите ценности и няма никаква връзка с твоята сексуална ориентация.\r\n\tВ тази ситуация решения са политически. А ние много добре знаем, че мнозинството на ГЕРБ, когато срещне и най-малката пречка при подобни сблъсъци с популизма, то се отказва. И сега пак така се случва.\r\n\t\r\n\tНие в България живеем отдавна в един доста нетолерантна среда. На толерантността се гледа като на някаква измислица, която има за цел да скрие реалните ни проблеми. Така всеки дебат, който опира до толерантност, среща една здрава цинично-битова резистентност от типа: \"Стига сте ни занимавали с глупости\". Такива дебати постигат своите консенсуси бързо в определени експертни кръгове, например в университета. Тези експертни среди веднага застанаха зад конвенцията, защото тя дори не подлежи на дебат. Дебатът идва от фалшифицирането на конвенцията. В по-широка среда дебатите върху подобни теми много бързо попадат под манипулацията на агресивното говорене. Тогава хората, които са носители на толерантността, много бързо се оказват безсилни, защото те не използват такива реторики. Те не ползват натиск. Те искат да те убедят, а не да те принудят да мислиш по този начин. Това е парадоксът на либерализма. За да победи в подобен спор, той трябва да започне да използва средствата на другите, но така престава да бъде либерализъм и вече няма какво да се защитава. Това напоследък е отчайващо трудна позиция.\r\n\t\r\n\tПряко няма да се промени нищо. Конвенцията е много важна в едно отношение. Тя е близка до дебатите за това как да се изучава комунизмът в училище. Конвенцията казва, че има нужда отрано да разговаряме с децата по болните проблеми на обществото. Болният проблем в случая е насилието на мъжа върху жената, което се случва често в България – в почти всяко четвърто семейство. Когато научиш детето, че допустимостта на насилието е един анахронизъм, който е основан на стереотип, че така се унижава достойнството на жената, ти превръщаш детето в неин защитник вътре в семейството. Когато детето скочи и каже \"Недей\", бащата по-трудно ще удари майката. Важно е децата да станат защитници на тези права от малки. Училището е много важно, за да се обясни на децата, доколко полът дава някакви права в социалните отношения. Дали фактът, че мъжът е физически по-силен, означава, че той трябва да командва жена си и може да я бие, когато тя не го слуша.\r\n\tОтказът от ратификация води към балканския мачизъм, който по естествен начин се свърза с национализма, който пък се свързва с православната дъга и с някаква ретро просъветска позиция. Аз се надявам, че ГЕРБ няма да отстъпи от ратификацията, защото част от дебата е за това как България принадлежим към Европа. Разговорът не е само за конвенцията, камо ли за това дали има \"социален пол\". В какъв смисъл да няма \"социален пол\"? Полът е само физическо явление ли? Няма социални последствия ли? В случая човек няма с кого да спори, защото тезата срещу конвенцията няма в себе си никаква логическа опора. Това е едно популистко говорене, което има за цел да постигне други ефекти. Поради това няма никакво значение какво пише в конвенцията. Те можеха от всичко да си вземат повод.\r\n\tАз лично бих добавил нещо специално за България в конвенцията и то да е свързано с максимално ограничаване на псуването на майка. С какво ти е виновна майката на тия, които мразиш!? Това се е превърнало във всекидневна реч, но в същността си е закана за сексуално престъпление. Що не се казва: \"Ще пребия баща ти\". Жената е превърната в чист обект на агресивните намерения. Това е свързано с една генерална нетолерантност към жената, която я има и на други места, но в България е много буквална. Така че не е лошо и това да залегне в конвенцията. Трябва да има кампании за доброволен отказ от псуването на майка, а на децата да се обясни, че това е нещо много грозно и е закана за престъпление. Децата трябва да разберат, че словесното насилие прилича на физическото и че е много лесно преминаването от едното към другото, че е важно езикът да не носи насилие. Ако случайно кажем нещо за религиозните чувства на другиго, това веднага става обект на обществена санкция, а когато ставаме свидетели на такава всекидневна словесна разправа с естествената любов към майката, това не води до нищо. Случва се майка, изпаднала в бяс, да псува детето си на майка. Това е отговор на въпроса - какво казва конвенцията?. Да, тя казва някои неща, но това не е достатъчно. Не само трябва да я ратифицираме и да не се занимаваме с фалшиви новини, но и да я разширим в посока за малко по-толерантни отношенията между половете. И в случая (при псуването) говорим за хетеросексуалните отношения. Тука няма никакъв трети пол. Това са си отношения между първите дава пола. Първо с тях да се оправим.", "date": "2018.02.02", "title": "Георги Лозанов: Националистите превърнаха Истанбулската конвенция във фалшива новина"}
{"url": "http://www.mediapool.bg/ms-shte-informira-onlain-kak-varvi-borbata-s-koruptsiyata-news275065.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tУправляващите ще публикуват онлайн обобщена информация за това как върви борбата с корупционните престъпления в страната. Информация бе съобщена в петък след заседанието на Националния съвет по антикорупционни политики към Министерския съвет. Данните ще бъдат достъпни в специална секция към .\r\n\tСегашният сайт на Националния съвет за антикорупционни политики изглежда доста постно и архаично, вероятно защото в него почти не се публикува и информация. Той е платен от европейската предприсъединителна програма ФАР. Най-актуалната информация в секция \"Новини\", публикувана на сайта, е от 20 юли миналата година. Става дума за протокол от предишното заседание на националния съвет.\r\n\tВ момента основно три институции отговарят за данните от борбата с престъпността – прокуратурата, Върховния касационен съд и Министерството на правосъдието. Министерството отговаря за затворите и събира данни за лишените от свобода. Националният съвет по антикорупционни политики напомня, че в момента са недостъпни обобщени данни от тези три източника и решението е, че това трябва да се направи.\r\n\t\"Така ще бъде гарантирано отчитане на едно място на напредъка по делата за корупция. Всяка институция ще подава данни за сайта при спазване на презумпцията за невиновност, следствената тайна, защитата на личните данни\", се казва в съобщението на съвета.\r\n\tРешението за обобщаване на данните за борбата с корупцията е взето на заседание с участието на едни от най-важните хора в държавата - вицепремиерът Екатерина Захариева, председателят на ВКС Лозан Панов, министърът на правосъдието Цецка Цачева, заместник-главният прокурор Мария Шишкова и временният шеф на антикорупционната комисия Пламен Георгиев, който най-вероятно ще бъде избран за постоянен.\n\n\r\n\tПо отношение на отчетността Европейската комисия поиска българската прокуратурата да отчита пред обществото напредъка си по знаковите разследвания, когато те засягат известни на обществото случаи. Националният съвет за антикорупционни политики не е засегнал този въпрос, който пряко би поставил главния прокурор Сотир Цацаров под някакво обществено наблюдение.\r\n\tСъветът обаче е \"одобрил насоки\" към всички министерства и подчинените им структури за отчитането на изпълнението на антикорупционните им планове. Отделно съветът е отправил препоръка към парламента да проведе прозрачна процедура за избор на шеф на новата антикорупционна комисия, което също надали ще се случи. Публична тайна е, че още преди да бъде готов законът, управляващите подготвиха неговия председател – шефът на КОНПИ Пламен Георгиев.", "date": "2018.02.02", "title": "МС ще информира онлайн как върви борбата с корупцията"}
{"url": "http://www.mediapool.bg/parvorodniyat-sin-na-fidel-kastro-se-e-samoubil-news275023.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПървородният син на покойния бивш кубински лидер Фидел Кастро, Фидел Кастро Диас-Баларт, се е самоубл в четвъртък в Хавана, съобщиха кубински  държавни медии, цитирани от агенциите ЕФЕ и Ройтерс.\r\n\t\"Докторът на науките Фидел Анхел Кастро Диас-Баларт, който от няколко месеца се намираше под наблюдението на лекарски екип поради тежка депресия, сложи край на живота си на 1 февруари сутринта\", съобщи партийният орган вестник \"Гранма\".\r\n\tКастро Диар-Баларт, на 68 години, беше единственият син от първия брак на Фидел Кастро с Мирта Диас-Баларт. В Куба го наричаха \"Фиделито\" поради поразителната прилика с баща му. Той беше ядрен физик, съветник по научните въпроси в Държавния съвет на Куба и вицепрезидент на кубинската Академия на науките, предаде БТА.\r\n\tКастро-младши е роден на 1 септември 1949 година в Хавана. Бил е женен два пъти - първият път за рускиня, вторият - за кубинка. От рускинята има две деца.\r\n\tФиделито е завършил Московския държавен университет по ядрена физика през 1974 година. В СССР той се обучавал под измисленото име Хосе Раул Фернандес от съображения за сигурност. Няколко години е работил в института в Дубна.\r\n\tАвтор е на 11 книги и над 150 научни публикации.", "date": "2018.02.02", "title": "Първородният син на Фидел Кастро се е самоубил"}
{"url": "http://www.mediapool.bg/stoyanka-mutafova-praznuva-96-godini-otnovo-na-stsenata-news275024.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tГолямата българска актриса Стоянка Мутафова ще отбележи 96-тия си рожден ден отново на сцената на Сатиричния театър. Почитателите й ще могат да я видят в постановката \"Столетие мое\".\r\n\t\"Иска ми се да се срещнем и на стогодишнината ми!\" – с тези думи Мутафова се обърна към публиката, която беше изпълнила до краен предел Сатиричния театър в навечерието на рождения й ден преди година.\r\n\t\"Сигурна съм, че всички вие ще бъдете тук и аз ще бъда много щастлива\", обяви актрисата тогава под бурните аплодисменти на почитателите й. \r\n\tВ спектакъла \"Столетие мое\" Мутафова играе възрастна дама, която празнува 100-годишния си рожден ден заедно с дъщеря си, внучката и правнучката си.\r\n\tГоспожа Стихийно бедствие, както често е наричана, е родена на 2 февруари 1922 г. в София. Баща й Константин Мутафов е драматург в Народния театър \"Иван Вазов\". Завършва Първа софийска девическа гимназия през 1941 г., а след това класическа филология в Софийския университет \"Св. Климент Охридски\" и Държавната театрална школа към Народния театър \"Иван Вазов\" в София. В периода от 1947 – 1949 г. учи в театралния отдел на Академията за изкуства в Прага и играе в театъра в чешката столица.\n\n\r\n\tВ Прага Мутафова среща първата си любов и се жени за чешкия режисьор Роберт Роснер. Тя е на 23 години, а той – на 51. След брака отиват да живеят във Виена, а после заради неговата работа се връшат отново в чешката столица. Там Стоянка Мутафова завършва второ висше образование към театралния отдел на Пражката консерватория.\r\n\tВторият ѝ съпруг е журналистът и преводач Леонид Грубешлиев, от когото е единствената дъщеря на актрисата– Мария Грубешлиева, известна като Муки.\r\n\tТретият съпруг на Мутафова, за когото актрисата казва, че е голямата й любов, е Нейчо Попов. С него за първи път се вижда в Народния театър, където тя започва да работи като актриса, а той е студент във ВИТИЗ \"Кръстю Сарафов\".\r\n\tСтоянка Мутафова е изиграла над 90 роли в театрални постановки. Популярна е с ролите си във филмови и телевизионни продукции като \"Големанов\", \"Вражалец\", \"Милионерът\", „\"Топло\", \"Любимец 13\" и други. На сцената е заедно с Георги Калоянчев, Георги Парцалев, Апостол Карамитев и Невена Коканова.\r\n\tСтоянка Мутафова е кандидат за световен рекорд на \"Гинес\" в категорията \"Най-възрастна активно играеща на сцената актриса\".", "date": "2018.02.02", "title": "Стоянка Мутафова празнува 96 години отново на сцената"}
{"url": "http://www.mediapool.bg/lekarstva-za-onkobolni-ima-kaza-zam-ministar-na-zdraveopazvaneto-news275025.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\t\"Лекарства за онкоболни пациенти няма да липсват\", заяви зам.-министърът на здравеопазването Жени Начева пред бТВ.\r\n\tВ четвъртък стана ясно, че електронният търг за онкомедикаменти за болниците е отменен от Комисията за защита на конкуренцията, заради допуснати нарушения при провеждане на поръчката. Пропадането на търга няма да се отрази на доставките на лекарства в болниците, защото и сега всяко лечебно заведение прави обществени поръчки за доставката им.\r\n\tОт 26 нови медикамента нови правила се въвеждат за 13 от тях, които ще се прилагат в най-добрите лечебни заведения, каза Начева. По думите й така се дава повече шанс на пациентите да получат висококачествено здравеопазване.\r\n\t\"Планът за лечебните заведения, дали са държавни или общински, е да имат единни правила за финансово управление. Така няма да се стигне до неразумно разходване на средствата\", каза още Начева.\r\n\tПо думите ѝ и в момента има общински болници, които работят без дългове, което показва, че проблемът е в управлението на средствата.\n\n\r\n\tВ момента не се издават разрешителни за нови лечебни заведения, тъй като първо трябва да приключи работата по държавните болници, каза Начева.", "date": "2018.02.02", "title": "Лекарства за онкоболни има, каза зам.-министър на здравеопазването"}
{"url": "http://www.mediapool.bg/mikrobus-rani-18-peshehodtsi-v-shanhai-stava-duma-za-zlopoluka-a-ne-za-teroristichen-akt-news275026.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\t\r\n\t \r\n\t\r\n\t \r\n\t\r\n\t \r\n\tПо-късно шанхайската полиция съобщи, че инцидентът е злополука, а не нападение. Шофьорът на колата, избухнала пламъци, пушел докато превозвал газови бутилки.", "date": "2018.02.02", "title": "Микробус рани 18 пешеходци в Шанхай, става дума за злополука, а не за терористичен акт"}
{"url": "http://www.mediapool.bg/hashim-tachi-opredeli-ubiystvoto-na-ivanovich-za-mafiotsko-bez-politicheski-motivi-news275027.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tУбийството на лидера на косовските сърби Оливер Иванович е мафиотско, без ясни данни за политически мотиви. Това обяви на пресконференция в Прищина президентът на Косово Хашим Тачи, предаде БГНЕС.\r\n\tТой обеща в най-скоро време следствените органи да оповестят конкретни данни за убийството на лидера на гражданската инициатива \"Свобода, демокрация, истина\" в Косово Оливер Иванович.\r\n\t\"Става въпрос за престъпно мафиотско убийство, без ясни данни за политически мотиви. Изключва се всякакъв етнически мотив за това престъпление. По този въпрос говорих и с президента на Сърбия Александър Вучич. Белград изрази готовност да помогне на институциите ни при размяната на информация около убийството на Иванович\", каза Хашим Тачи.\r\n\tТой уточни, че \"институциите в Косово си сътрудничат с КФОР и използват всички възможности за разкриване на извършителите на това престъпление\".\r\n\tИзвестният косовски сръбски политик Оливер Иванович бе разстрелян показно в Косовска Митровицана 16 янари. Неизвестни нападатели откриха огън по 64-годишния Иванович пред офисите на неговото движение.\r\n\tСлед убийството му сръбският президент Александър Вучич свика извънредно заседание на Съвета за сигурност на страната. \"Нападението срещу Оливер Иванович – това е на първо място нападение срещу сръбския народ в северната част на Косово и Метохия. На второ – това е нападение срещу цяла Сърбия\", каза тогава Вучич.\r\n\tОливер Иванович беше убит в момент, когато в Брюксел течаха преговори за нормализиране на отношенията в Косово между Прищина и Белград. 64-годишният убит политик се смяташе заедин от умерените политическите лидери в етнически разделения град Косовска Митровица.Той беше държавен секретар за Косово в бившето сръбско министерство за Косово. \r\n\tВ началото на 2014 г. срещу Иванович  се води съдебен процес за военни престъпления срещу цивилното население в Косово през 1999/2000 г. В началото на 2016 г. той беше осъден на 9 години затвор от Специалния съд за военните престъпления на ЕУЛЕКС (мисията на ЕС в Косово), но Апелативният съд в Прищина върна делото за повторно разглеждане.\r\n\tКосово обяви независимост през февруари 2008-ма година. До днес над 100 държави, включително и България, признаха независимостта на бившата сръбска провинция. От две години насам властите в Белград и Прищина водят преговори за нормализиране на отношенията с посредничеството на ЕС в Брюксел.", "date": "2018.02.02", "title": "Хашим Тачи определи убийството на Иванович за мафиотско, без политически мотиви"}
{"url": "http://www.mediapool.bg/videonablyudenie-psiholozi-i-novo-rakovodstvo-vlizat-v-burgaskata-zabavachka-news275028.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНово ръководство и психолози влизат в детска градина \"Брезичка\" в бургаския комплекс \"Славейков\" в понеделник. Постигнато е съгласие и за поставянето на видеонаблюдение, което ще се случи в рамките на седмица, съобщиха от общината в Бургас.\r\n\tМерките се взимат след като в социалните мрежи беше разпространен видеозапис как децата са подлагани на психически и физически тормоз от страна на две учителки в продължение на седмица. От кадрите се вижда бой, скубане, викове, обиди.\r\n\tЕдна от майките разказа, че с детето ѝ вече работи психолог. Забелязала, че има проблем, след като започнало да проявява агресия към играчките си – както словесна, така и физическа.\r\n\tДруго дете е било с насинени крака. Малчуганите били удряни, защото не можели да се справят със задачите от учебния процес, твърдят родителите. Възпитателките дори обиждали някои от децата заради наднорменото им тегло.\r\n\tДиректорката на детската градина Събка Недева заяви, че упражнява ежедневен контрол във всички групи. До момента не е имало нито устен, нито писмен сигнал за проблем в група \"Мики Маус\", каза Недева. Тя потвърди, че двете учителки от видеото са отказали да бъдат поставени камери за видеонаблюдение. Това обаче за нея не било индикация, че има проблем.\r\n\tВъпреки наличния готов проект с остойностяване за изграждане на видеонаблюдение в детската градина, такова няма, тъй като на Учителски съвет възражение е отправила една от възпитателките заснети във видеото, твърдят от  без да посочват коя.\r\n\tЕдната от учителките - Светла Петрова, е излязла в болничен заради влошено здраве. От общината казаха, че ще подадат сигнал в НОИ, за да бъде проверена достоверността на болничния й лист.\n\n\r\n\tПред Нова телевизия г-жа Петрова отрече да е имало шамари, а за пръчката, която се вижда във видеото, обясни че е част от репетиция на танц. За колежката си Милена Иванова заяви, че е добър педагог и не пожела да коментира действията й.\r\n\tИванова беше освободена още в четвъртък, след като рано сутринта майка й отнесла млба за напускане.\r\n\tПреди няколко месеца Милена Иванова е била наградена от кмета на Бургас Димитър Николов за добра работа. По думите на кмета тя му е била предложена от ръководството на детската градина.\r\n\tПрокуратурата разследва тормоз над 5 деца в детска градина \"Брезичка\" в Бургас, каза говорителят на главния прокурор Румяна Арнаудова пред БНТ.", "date": "2018.02.02", "title": "Видеонаблюдение, психолози и ново ръководство влизат в бургаската забавачка"}
{"url": "http://www.mediapool.bg/balgarskoto-predsedatelstvo-predupredi-tereza-mei-za-pravata-na-grazhdanite-na-es-v-prehoda-sled-brekzit-news275030.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБългария, която е ротационен председател на Съвета на ЕС, предупреди британския премиер Тереза Мей срещу всякакви планове за промяна на правата на гражданите на съюза след Брекзит, предаде Франс прес късно в четвъртък вечерта.\r\n\t \r\n\tВ интервю за агенцията министърът за Българското председателство на Съвета на ЕС Лиляна Павлова изразила безпокойство от изявленията на Мей.\r\n\t \r\n\tВсички действащи правни норми на ЕС \"трябва да бъдат прилагани по време на преходния период\", настоя Павлова.\r\n\t \r\n\tВ понеделник ЕС определи като една от основните си позиции на преговорите за бъдещия преходен период, че Лондон ще продължи да спазва правните норми на ЕС, включително правата на гражданите да работят и живеят където пожелаят, в замяна на достъп на Великобритания до единния пазар.\r\n\t \n\n\r\n\tЗасега се предвижда този преходен период да започне след излизането на Великобритания от ЕС в края на март 2019 г. и да продължи до края на 2020 г.\r\n\t \r\n\tЕС иска да приключи преговорите за преходния период до края на март тази година, за да може след това да продължи с преговорите за бъдещите отношения с Великобритания.\r\n\t \r\n\tПо-рано в четвъртък обаче Тереза Мей разпали отново дебата по темата, който изглеждаше приключен, с изявлението си, че европейските граждани, дошли във Великобритания по време преходния период, не би трябвало да получат същите права като тези, които са пристигнали преди Брекзита.\r\n\t \r\n\t\"Всеки, който е дошъл в Обединеното кралство преди март 2019 г., ще има такива права, каквито са предвидени в споразумението (за Брекзит) от декември (2017-та). Всеки, пристигащ след тази дата, ще има същите права като сега, докато трае преходният период.\r\n\tПо време на преходния период ще бъде въведена система за регистрация на новодошлите. Въпрос на преговори е какви ще са правата на пристигналите по време на преходния период след приключването му. Премиерът ясно заяви, че тези права ще са различни от правата на пристигналите преди това“, заяви говорител на Тереза Мей.\r\n\t \r\n\tМинистър Павлова отбелязва пред Франс прес, че дискусиите за Брекзит навлизат в най-трудния си период и ЕС трябва да запази единството си.\r\n\t \r\n\tЗа нас успехът е да запазим единството на 27-те, да защитаваме правата, защото Тереза Мей получи много силна подкрепа, например от президента на САЩ, в полза на твърд Брекзит, изтъква Лиляна Павлова.", "date": "2018.02.02", "title": "Българското председателство предупреди Тереза Мей за правата на гражданите на ЕС в прехода след Брекзит"}
{"url": "http://www.mediapool.bg/pochina-zhurnalistat-evgeniy-stanchev-news275031.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНа 78-годишна възраст почина известният журналист и публицист Евгений Станчев, съобщи БТА от семейството му. Опелото ще бъде на 4 февруари от 14.00 ч. в столичния храм \"Св. Седмочисленици\".\r\n\tРоден е на 13 април 1939 г. в София. През 1975 г. завършва \"Журналистика\" в Софийския университет \"Св. Климент Охридски\". Има повече от 40 години журналистически стаж в редица печатни издания.\r\n\tКариерата му започва в международния отдел на вестник \"Народна младеж\" през 1966 г. От 1971 г. до 1979 г. е редактор в сп. \"Ново време\". Бил е заместник-главен редактор и главен редактор на в. \"Поглед\" (1979-1989; 1990-1994).\r\n\tМеждувременно от 1989 г. до 1990 г. е главен редактор на \"София нюз\" - издание на чужди езици на агенция \"София прес\". Работил е във в. \"Новини плюс\", във в. \"Кеш\" от 2001 г. до 2003 г. като отговорен редактор и като главен редактор от 2007 г. до 2008 г.\r\n\tОт юни 2003 г. до юли 2007 г. е главен редактор на в. \"Дума\". От 4 август 2008 г. до август 2012 г. е главен редактор на сп. \"BusinessWeek България\".", "date": "2018.02.02", "title": "Почина журналистът Евгений Станчев"}
{"url": "http://www.mediapool.bg/zakonovi-promeni-tselyat-privlichane-na-poveche-chuzhdi-studenti-i-nauchni-izsledovateli-news275032.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tДа се увеличи общият брой чуждестранни студенти, включително граждани на Европейския съюз, над 5 на сто от общия брой на студентите, както и да се привлекат научни изследователи. Това е заложено в приетите в петък на първо четене от парламента промени в Закона за трудовата миграция и трудовата мобилност, внесени от Министерския съвет.\r\n\t \r\n\tСпоред мотивите на вносителите целта е до 23 май 2018 г. България да въведе в националното си законодателство изискванията на европейска директива относно условията за влизане и пребиваване на граждани на трети държави, които участват в научно изследване, следване, стаж, доброволческа дейност, програми за ученически обмен или образователни проекти и работа по програми \"au pair\".\r\n\t \r\n\tПромените са насочени и към преодоляване на проблемите с привличането на изследователи, както и на новите категории - платени и неплатени стажанти, граждани на трети държави.\r\n\t \r\n\tОт закона отпада разпоредбата работодателят да плаща разходите за обратно връщане на незаконно нает работник, но текстът остава в закона за чужденците.\r\n\t \r\n\tЕфектите от законопроекта, обосновани от вносителя, ще са подобрена правна регламентация на равното третиране, условията на труд, трудово възнаграждение, защита при уволнение, колективно трудово договаряне, свобода на сдружаване и приобщаване, образование и професионално обучение, признаване на дипломи, социално осигуряване, включително здравни грижи и др. за гражданите на трети държави /изследователи, студенти, стажанти и доброволци/.\r\n\t \n\n\r\n\tНедостигът на работна ръка, на образовани и квалифицирани кадри ще е проблем и занапред, който може да се превърне в криза, ако не се вземат мерки, отбеляза Георги Гьоков от БСП. В законопроекта обаче според него нямало анализ как поправките ще се отразят на българския пазар на труда, дали няма да доведат до дискриминация на нашите граждани и изкуствено задържане на заплатите им. Ниските възнаграждения на свой ред ще засилят емиграцията на български кадри, опасяват се социалистите.\r\n\t \r\n\tБезразборният \"внос\" на работници и служители няма да е в национален интерес, смята и Павел Шопов от \"Атака\". Препоръката на националистическата формация е шоково увеличение на заплатите на българските работници. \"Обединени патриоти\" като цяло обаче застават зад законопроекта.\r\n\t \r\n\tДирективата се отнася до висококвалифицирани мигранти от трети страни, разясни председателят на социалната комисия Хасан Адемов /ДПС/. На ЕС са необходими общо около един милион научни изследователи, за да се постигне целта в стратегия Европа 2020 в областта на научните изследвания, обърна внимание той, цитиран от БТА.\r\n\t \r\n\tНе пречим на българския пазар на труда, не накърняваме национални интереси, подкрепи го зам.-председателят на социалната комисия Светлана Ангелова /ГЕРБ/.", "date": "2018.02.02", "title": "Законови промени целят привличане на повече чужди студенти и научни изследователи"}
{"url": "http://www.mediapool.bg/partiite-v-ep-nastoyavat-za-otteglyaneto-na-polski-zamestnik-predsedatel-news275034.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tРъководителите на политическите групи в Европейския парламент съобщиха, че са решили да предложат зам.-председателят на ЕП Ричард Чарниецки (Европейски реформатори и консерватори, Полша) да бъде лишен от поста.\r\n\t \r\n\tПредвижда се това предложение да бъде подложено на гласуване на пленарната сесия на ЕП в Страсбург идната седмица. Ако то бъде прието, евродепутатът повече няма да представлява ЕП и неговото ръководство, предаде БТА от Брюксел.\r\n\t \r\n\tПричината за решението е определена като \"тежко нарушение\". Евродепутатът сравни колегата си Роза Тун с полските нацистки колаборационисти от Втората световна война.\r\n\t \r\n\tПредложението не е свързано с Полша или политическата група на евродепутата, се отбелязва в съобщението. Пояснява се, че това е израз на виждането на ръководителите на политическите групи, според които Чарниецки не бива повече да ги представлява.\r\n\t \r\n\tСпоред правилника на ЕП с мнозинство от 3/5 от подадените гласове, представляващи най-малко три от политическите групи, председателският съвет може да предложи прекратяване на мандата на председателя, на заместник-председател или на квестор, на председател или заместник-председател на комисия, междупарламентарна делегация, или на всеки на мандатна длъжност, при нарушаване на задълженията.\n\n\r\n\t \r\n\tЕП взема решение по това предложение с мнозинство от 2/3 от подадените гласове, представляващи мнозинство от всички евродепутати.", "date": "2018.02.02", "title": "Партиите в ЕП настояват за оттеглянето на полски заместник-председател"}
{"url": "http://www.mediapool.bg/beliyat-dom-iska-ot-pentagona-poveche-varianti-za-deistvie-spryamo-severna-koreya-news275035.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tВ последните седмици Белият дом е все по-неудовлетворен от нежеланието на Пентагона да предостави на президента Доналд Тръмп варианти за военен удар срещу Северна Корея, казват цитирани от в. \"Ню Йорк таймс\" висши представители - пореден признак за дълбоки разногласия в правителството за това как да се действа срещу въоръжения с ядрено оръжие режим на Ким Чен-ун.\r\n\t \r\n\tСпоред съветника по националната сигурност Хърбърт Макмастър, за да бъдат убедителни предупрежденията на Тръмп към Пхенян, САЩ трябва да разполагат с добре разработени военни планове. Пентагонът обаче се безпокои, че Белият дом се насочва твърде прибързано към военни действия на Корейския полуостров, които може да ескалират катастрофално, казват източниците на вестника. Според тях предоставянето на твърде много опции на президента може да увеличи вероятността той да прибегне до военния вариант.\r\n\t \r\n\tРазногласията датират от месеци. На съвещание на Съвета за национална сигурност, свикано след пробното изстрелване на междуконтинентална балистична ракета от Пхенян през юли миналата година министърът на отбраната Джеймс Матис и държавният секретар Рекс Тилърсън били чути да се оплакват от поредицата срещи на Съвета, на които трябвало да бъдат обсъждани опциите за Северна Корея - знак, според Тилърсън, че Белият дом клони към агресивно решение на севернокорейския проблем, отбелязва вестникът.\r\n\t \r\n\tВъпреки че Макмастър също предпочита дипломатическото решение пред задънената улица, той подчертава, че предишните усилия за споразумяване със Северна Корея са принудили САЩ да правят недопустими отстъпки.\r\n\t \r\n\tВ Пентагона обаче виждат нещата другояче. Матис и председателят на Комитета на началник-щабовете генерал Джоузеф Дънфорд енергично отстояват дипломатическия подход и многократно предупредиха, че ако изобщо има военни опции, които да не предизвикат ответни действия от страна на Северна Корея, то те не са много, казват цитирани от \"Ню Йорк таймс\" представители на Държавния департамент.", "date": "2018.02.02", "title": "Белият дом иска от Пентагона повече варианти за действие спрямо Северна Корея"}
{"url": "http://www.mediapool.bg/raianear-shte-prodava-biletite-za-2019-g-s-klauza-brekzit-news275036.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tИрландската нискотарифна авиокомпания предупреди, че ще има клауза \"Брекзит\" в самолетните билети за лятото на 2019 г.  \r\n\tТова означава, че резервациите на клиентите им няма да са валидни, ако проблемът с въздушната регулация между Великобритания и Европейският съюз не бъде решен до излизането на страната.\r\n\t\"Райънеър\" обещава да върне парите на клиентите си в този случай.\r\n\tПолетите до, от и през Европейския съюз, както и между САЩ и Великобритания сега се регулират от споразумението за отворено небе (Open skies).  Регулациите обаче няма да се прилагат в Обединеното кралство след \"Брекзит\".\r\n\tАвиокомпаниите искат споразумение, което да замести Open skies най-късно до октомври 2018 г., за да могат да направят разписания за полетите си в месеците след като Великобритания напусне Евросъюза.\n\n\r\n\tЗа момeнта резервна опция няма, казва Кени Джейкъбс, маркетинг директор на \"Райънеър\".\r\n\tСпециалните билети ще се продават от септември тази година.\r\n\t\"Ако до септември бъде открито регулаторно решение, тези билети ще бъдат продавани както обикновено\", казва още Джейкъбс.\r\n\tМеждувременно от \"Райънеър\" обявиха, че през януари превозените от авиокомпанията пътници са се увеличили с 6 на сто спрямо година по-рано и достигат до 9.3 милиона през първия месец на годината. Натоварването на машините също се е увеличило с един процентен пункт и местата в самолетите са били заети на 91%. Годишният трафик на клиентите на \"Райънеър\" е нараснал с 9 на сто и достига 129 млн. пътници за януари 2018 г., съобщава авиопревозвачът.\r\n\tДруги авиокомпании - \"Бритиш еъруейз\" и \"Изи Джет\" също обмислят въвеждането на клауза \"Брекзит\".", "date": "2018.02.02", "title": "\"Райънеър\" ще продава билетите за 2019 г. с клауза \"Брекзит\""}
{"url": "http://www.mediapool.bg/stolichniyat-bulevard-tsaritsa-yoanna-se-udalzhava-do-bozhurishte-news275037.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСтолична община и Национална компания \"Индустриални зони\" (НКИЗ) работят по удължаването на столичния булевард \"Царица Йоанна\" до икономическата зона в Божурище. Това съобщи Антоанета Барес, изпълнителен директор на държавното дружество, по време на конференцията \"Индустриално строителство и инвестиции 2018\". \r\n\tНКИЗ вече е внесла в Българската агенция за инвестиции заявление за сертифициране на зоната в Божурище като приоритетен проект на стойност 19 млн. лева. Това ще осигури подкрепата на държавата за удължаване на бул. \"Царица Йоанна\" до Божурище. За да стане възможно продължението на пътната връзка, се работи и по промяна на Общия устройствен план на София, каза Барес.\r\n\tОбезпечаването с транспортни връзки до и на територията на икономическа зона София – Божурище е приоритет за НКИЗ за тази година, каза изпълнителният директор на компанията. \r\n\t\"Политиката на Министерството на икономиката по отношение на индустриалните зони е да изграждаме първо инфраструктурата, за да улесним инвеститорите\", заяви зам.-министърът на икономиката Лъчезар Борисов, който откри форума. Той допълни, че министерството е възложило на изпълнителния директор на НКИЗ да идентифицира мерки, включително законодателни, за регулиране дейността на индустриалните зони.\r\n\tСъздадена е междуведомствена работна група, която работи по проблема с присъединяването към мрежите на техническата инфраструктура – ток, газ и вода на инвеститорите в икономическите зони.\n\n\r\n\t\"Задачите на работната група бяха в срок до 4 януари 2018 г. да се направи преглед на законодателството в областите за достъп до електричество, газ и вода, да се дефинират процедурите, времето и разходите по присъединяване на бизнеса към електропреносната мрежа, ВиК мрежата и системата за газоснабдяване, както и да се предложат конкретни изменения в законодателството в трите области\", обясни Борисов. По думите му предстои да се направят предложения с цел намаляване на броя на процедурите, времето и разходите за бизнеса при присъединяване към техническата инфраструктура в страната.\r\n\t\"Административната тежест в България е проблем и за инвеститорите, и за НКИЗ, защото подкрепяйки проектите им, ние също се сблъскваме с нея. Например издаването на разрешение за строеж понякога отнема година, а инвеститорът иска да му обещаем да го получи за от 3 до 6 месеца\", каза Антоанета Барес.\r\n\tТя  посочи, че има голям интерес към индустриалния и логистичен парк в Бургас, който е част от  портфолиото на НКИЗ. Площите са запълнени на 80% и това наложи разширяване на парка с нови терени и близо тройно нарастване на територията му, каза Барес. По нейни думи инвеститорите, които идват в България, имат три основни изисквания -  добра локация за проектите си, инфраструктура и кадри.\r\n\tПодкрепата за образованието и връзката му с бизнеса е в основата на проекта на НКИЗ Fast Tracking Success за ускорено професионално развитие на младите хора, които завършват висше образование. По програмата компанията си сътрудничи с редица големи университети. От своя страна зам.-кметът на община Бургас Красимир Стойчев, който също присъства на форума, съобщи, че в Бургас насочват усилията си към изграждане на нови професионални училища, за да подпомогнат бизнеса с нужните кадри.", "date": "2018.02.02", "title": "Столичният булевард \"Царица Йоанна\" се удължава до Божурище"}
{"url": "http://www.mediapool.bg/berlin-bulgaria-ne-e-gotova-za-evroto-news275038.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tВ Берлин има сериозни резерви срещу бързото приемане на България в еврозоната, пише германският вестник  (ФАЦ), който цитира политици от всички партии в Бундестага, както и шефа на Бундесбанк, предаде Дойче веле. Посочените причини са, че българските институции и икономика не са готови за това, както и ширещата се корупция.\r\n\tКорупцията е и сред мотивите на различни европейски лидери да се противопоставят на приемането на България в Шенгенската зона, независимо от изпълнените политически критерии. Преди ден премиерът Бойко Борисов разкритикува ЕС, че си  за отказа. По отношение на корупцията пък финансовият министър Владислав Горанов заяви по-рано, че това е , опровергано от икономическия ръст на страната.\r\n\tФАЦ пояснява, че ХДС/ХСС, Свободната демократическа партия, \"Алтернатива за Германия\" и дори Лявата партия са против проявяването на грешно разбрани амбиции в това отношение. Партията на Зелените - обратно - упражнявала натиск за по-бърз прием на България в еврозоната, а германските социалдемократи засега не заемали твърда позиция по въпроса.\r\n\tЗам.-председателят на парламентарната фракция на ХДС/ХСС Ралф Бринкхаус е скептичен по отношение на това дали България изпълнява политическите предпоставки за скорошно присъединяване към еврозоната. И докато председателят на ЕК Жан-Клод Юнкер е привърженик на идеята за бързо въвеждане на еврото във всички държави от Общността, председателят на Бундесбанк Йенс Вайдман е против прибързаното разширяване на еврозоната, пише вестникът, цитиран от Дойче веле.\r\n\t\n\n\r\n\tПо думите на зам.-председателя на фракцията на свободните демократи Михаел Тойрер, на хартия данните от България правят добро впечатление. Загриженост обаче будели съобщенията за наличието на корупция. \"След като тъкмо преодоляхме кризите в Южна Европа, би трябвало да проявяваме по-голямо внимание по отношение на новите кандидати за прием в еврозоната\", казва още Тойрер.\r\n\tПредседателят на дяснопопулистката \"Алтернатива за Германия\" Йорг Мойтен е категорично против въвеждането на еврото в България. \"Да се приеме една просешки бедна балканска страна\" в еврозоната като България\", според него, било крайно опасно.\r\n\tОфициалните данни за инфлацията и държавните задължения отговарят на критериите за прием, но в структурно отношение страната няма да е в състояние да се справи с приема на еврото, смята финансовият експерт на Лявата партия Фабио де Мази, цитиран от ФАЦ. Според него, България нагледно показва, че критериите за конвергентност (които гарантират, че присъединяването на една държава към еврозоната няма да застраши самата държава или еврозоната като цяло – бел.ред.) не са подходящи, за да гарантират стабилността на еврозоната.\r\n\tИкономическата експертка на Зелените Керстин Андрее обаче е на мнение, че България трябва да бъде приета в еврозоната, когато трайно започне да изпълнява икономическите предпоставки за това, пише германският вестник.\r\n\tВ отговора си на въпроса на ФАЦ дали България е узряла за еврото, председателят на Бундесбанк Йенс Вайдман не крие своя скептицизъм. \"Една от поуките от финансовата криза в Европа е, че страните, които участват в Европейския валутен съюз, би трябвало да могат трайно и добре да понасят последствията от това, че са се отказали от собствената си валута\", коментира той. Тъкмо затова критериите за конвергентност били толкова важни. \"Едно прибързано присъединяване – на всяка цена – в крайна сметка не е от полза нито за съответната държава, нито за валутния съюз и ЕС като цяло\", казва Вайдман.\r\n\tФАЦ отбелязва още, че подобни резерви има и сред други икономисти и цитира шефа на Германския институт за икономически изследвания Марсел Фрацшер, според когото предизвикателството пред България ще е свързано не само с изпълнението на икономическите критерии, а и с модернизирането на нейните институции. По-нататък експертът споменава някои от положителните фактори за прием на България в еврозоната – като наличието на балансиран бюджет, ниското ниво на държавния дълг, обвързаността на лева с германската марка, а после и с еврото.\r\n\t\r\n\tПрофесорът от Цвикау Стефан Колев казва, че България де факто е влязла наполовина в еврозоната, тъй като БНБ не води собствена парична политика. Според Колев, най-голямата слабост на страната е свързана с \"ужасяващото качество на българските институции\", включително и широко разпространената корупция. Експертът обаче смята, че е важно България да бъде по-тясно обвързана към Западна Европа с помощта на еврото.\r\n\tВ края на статията на ФАЦ са представени някои икономически данни за България. Припомня се и проблемното развитие на банковия сектор, който частично е обвързан с Гърция. В статията се казва още, че българските Първа инвестиционна банка и КТБ през 2014 година са изпаднали в сериозни затруднения (КТБ фалира -бел.ред.). Тогава ЕС одобри спешен кредит от 1.7 млрд. евро, с които банковият сектор в страната бе стабилизиран, посочва ФАЦ, цитиран от Дойче веле.", "date": "2018.02.02", "title": "Берлин: България не е готова за еврото"}
{"url": "http://www.mediapool.bg/pet-zhertvi-pri-katastrofa-na-dva-voenni-helikoptera-vav-frantsiya-news275039.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНай-малко петима души загинаха тази сутрин при катастрофа с два хеликоптера на френската армия, които се сблъскаха и се разбиха край югоизточното френско езеро Карсес. Това съобщил за Франс прес източник, близък до следствието.\r\n\t \r\n\tЗагинали са и двата екипажа - трима души в единия хеликоптер и двама в другия, сочат данни на местната жандармерия.\r\n\t \r\n\tКъм 9 ч. по Гринуич не бяха открити всички тела, а едно не бе извадено от отломките, посочва АФП.\r\n\t \r\n\tКатастрофирали са военни хеликоптери от Школата за лека авиация на френските сухопътни войски в Кане де Мор, на 40 км от известния курорт Сен Тропе, уточниха в комюнике властите на департамент Вар.\r\n\t \n\n\r\n\tНа място бяха изпратени спасителни хеликоптери и хеликоптер на жандармерията.", "date": "2018.02.02", "title": "Пет жертви при катастрофа на два военни хеликоптера във Франция"}
{"url": "http://www.mediapool.bg/belite-mechki-iznemogvat-ot-glad-news275040.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЧаст от белите мечки в Арктика губят тегло по време, когато трябва да трупат килограми. Принудителната диета, на която са подложени заради глобалното затопляне, тревожи учените, тъй като влошава шансовете за оцеляването на хищниците от застрашения вид, съобщават световните агенции, позовавайки се на публикация в сп. \"Сайънс\".\r\n\t \r\n\tСпециалистите обвиняват климатичните промени за изтъняващата ледена покривка на Северния ледовит океан, от която зависят ловът и прехраната на белите мечки.\r\n\t \r\n\tЗа целите на настоящото изследване учени са \"шпионирали\" девет женски екземпляра през пролетта на 2014, 2015 и 2016 г. в продължение на между осем и 11 дни. Животните са били оборудвани с техника за проследяване и камери, както и с мечешкия еквивалент на устройството Фитбит, отчитащо активността. Кръвните показатели и теглото на хищниците също са били проследени.\n\n\r\n\t \r\n\tУчените са установили, че пет от мечките, чието средно тегло е било 175 килограма, са отслабнали. Четири от тях са изгубили 10 или повече процента от телесната си маса. Едно от животните е отслабнало с 23 килограма само за девет дни, като е изгубило не само запаса си от мазнини, но и мускулна маса.\r\n\t \r\n\t\"Говорим за сериозна загуба на тегло\", казва ръководителят на изследователския екип Антъни Пагано от Калифорнийския университет в Санта Крус.\r\n\t \r\n\tСпециалистите са изучавали белите мечки през пролетта, когато е обичайно те да наддават на тегло, за да се подготвят за размножаване и отглеждане на малките си, и да натрупат резерв за суровата зима. Тъй като ледената покривка в региона изтънява повече и по-рано в резултат на глобалното затопляне, за хищниците обаче става все по-трудно да хващат тюлени дори в разгара на ловния сезон.\r\n\t \r\n\tЛедената покривка е съществена за лова при белите мечки - те просто седят върху плаващи ледени късове и чакат тюлените да изплуват, за да си поемат въздух. Заради изтъняването и пропукването на леда обаче на хищниците се налага да изминават по-големи разстояния - до 250 километра за кратък период от време, често с плуване, като последствията са неблагоприятни за тях - загуба на енергия, хипотермия и риск от гибел.\r\n\t \r\n\tИзследователите преди са смятали, че тъй като нямат естествени врагове и ловните им методи не са свързани със сериозно физическо изтощение, белите мечки не изразходват големи количества енергия. Авторите на настоящото проучване обаче са установили, че хищниците изгарят 60 процента повече енергия, отколкото се е смятало досега - средно 13 200 калории дневно за женска мечка.\r\n\t \r\n\t\"Настоящото проучване е прекрасен пример за синхрона между дадено животно и заобикалящата го среда. За беда обаче специализираният начин на живот на белите мечки, който навремето им е помагал да оцеляват в изключително суров хабитат, сега ги поставя на ръба на оцеляването\", казва Тери Уилямс от изследователския екип.", "date": "2018.02.02", "title": "Белите мечки \"изнемогват\" от глад"}
{"url": "http://www.mediapool.bg/prezidentat-nalozhi-veto-varhu-zakonovi-promeni-za-zastroyavaneto-na-chernomorieto-news275041.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПрезидентът Румен Радев наложи вето на законови промени, свързани със застрояването на Черноморието. Става дума за текстове от преходните разпоредби на Закона за изменение и допълнение на Закона за посевния и посадъчния материал, с които бяха направени изменения в Закона за опазване на земеделските земи.  \r\n\tДържавният глава не е съгласен с новите правила относно промяната на предназначението на земеделските земи. Според него те не изпълняват конституционното задължение на държавата за особена закрила на земята и не гарантират промяна на предназначението на обработваемите земи само по изключение при доказана нужда.\r\n\tПрезидентът смята още, че промени в законодателството, които засягат основни начала на Конституцията, трябва да преминават през всички етапи на законодателния процес. Само така може да се гарантира прозрачност и да се даде възможност на всички заинтересовани лица да изразят своето мнение, смята Румен Радев.\r\n\t\r\n\tОдобрените от парламента промени в закона предвиждат възможност за собствениците на земеделски земи със сменено предназначение, които не са успели да започнат строителство в законовия срок, да поискат препотвърждение на този статут вместо настоящото превръщане на земята отново в нива.\n\n\r\n\tМного хора и компании при имотния бум преди десетина години са купили земеделски земи, вкарали са ги в регулация след минаване през бюрокрация и плащане на такси, но после дошла кризата и те не могли да започнат строителството на обектите. Това беше аргументът на управляващите за промяна чрез преходните и заключителни разпоредби в закона за посевния материал. Вносител на поправката бяха депутати от \"Обединени патриоти\".\r\n\tСобствениците на земеделски земи, които са променили предназначението на нивите си в парцели, върху които може да се строи, преди 2011 г., имаха срок до 23 май 2017 г. да започнат реализацията на намеренията си. В противен случай земята в регулация отново трябваше да стане земеделска. Затова още през май 2017 г. депутати от \"Обединени патриоти\" и ГЕРБ предложиха корекция, удължаваща този срок с три години, но до гласуването й не се стигна заради обществено недоволство.\r\n\tПреди коледните празници сходни текстове отново бяха предложени от \"Обединени патриоти\" в преходните и заключителни разпоредби в Закона за посадъчния материал. Макар тези текстове първоначално да бяха отхвърлени на второ четене в пленарната зала, след това беше предложено те да бъдат прегласувани поради технически причини.\r\n\tВпоследствие прегласуването бе заменено с \"връщането\" на закона в земеделската комисия, която гласува допълнителен доклад. Комисията прие текстове, според които собствениците на земи със сменено предназначение, които не са стартирали инвестиционните си намерения, но срокът за това изтича, могат да поискат потвърждаване на решението за промяна на предназначението на земеделската земя. При въпросното потвърждаване таксите за промяна на предназначението ще се изчислят наново, но от тях ще се \"приспаднат\" сумите, платени от собственика при първата промяна на предназначението. Така всеки, който поиска потвърждаване, може да се наложи да доплати или да му се възстановят средства спрямо платените при първата процедура такси.\r\n\tТова правило ще важи и за собствениците на имоти, срокът за които е изтекъл на 23 май 2017 г. Те ще могат да поискат също потвърждение на стария си документ за смяна на предназначението, както и преизчисление на таксите, решиха депутатите.\r\n\tПоправката бе приета без никакви дебати по време на заседанието на земеделската комисия с гласовете на ГЕРБ, \"Обединени патриоти\" и БСП. Против гласуваха от ДПС, а представители на \"Воля\" не присъстваха в залата. След това законопроектът беше одобрен и от Народното събрание.\r\n\tСрещу поправката обаче се обяви природозащитната организация \"За да остане природа в България\". Според нея промените ще доведат до \"окончателното бетониране на Черноморието\".\r\n\tКоалицията призова президентът Румен Радев да наложи вето и поиска да се прекрати практиката чрез поправки да се гласуват законодателни текстове в преходни и заключителни разпоредби, които нямат нищо общо с предмета на разглеждания в момента закон.\r\n\tЗаконът за посадъчния материал, в който влизат поправки, свързани със строителството, е пример за това. \"За да остане природа в България\" обави, че е имало 52 страници с предложения, от които само 9 са посветени на Закона за посадъчния материал, а останалите 43 страници са с поправки в различни други закони. Например, закона за опазване на земеделските земи, закона за виното, закона за горите, закона за лова и т.н.\r\n\t\r\n\tВ мотивите си за налагане на вето върху промените в преходните и заключителните разпоредби на Закона за посадъчния материал в частта свързани с правилата за промяна на предназначението на земеделските земи, президентът посочва, че в Конституцията се прогласява принципът за използването на обработваемата земя само за земеделски цели, като промяна на нейното предназначение се допуска по изключение при доказана нужда.\r\n\tВ конкретния случай обаче това не е спазено, защото отпада изискването за представяне на проект на подробен устройствен план (ПУП) при започване на процедурата за промяна на предназначението на земеделските земи. Така се създава неяснота относно конкретните параметри на инвестиционното намерение и не се доказва нуждата, която е конституционна предпоставка за промяната на предназначението, мотивира се държавният глава. Според него с отпадането на задължението на заинтересованото лице след влизане в сила на решението за утвърждаване на окончателна площадка или трасе да внесе ПУП се дава \"възможност за безкрайна във времето валидност на решението за промяна на предназначението\".\r\n\tС промените се дава възможност на лицата, които са пропуснали удължения през 2012 г. шест годишен срок, да поискат потвърждаване на решението за промяна на предназначението на земеделската земя за неземеделски нужди. Няма обаче срок, в който може да се поиска това потвърждение. По този начин с разпоредбата се дава възможност за валидиране на загубили сила решения за промяна на предназначението, без да има срок, в който това може да бъде поискано, смята президентът.\r\n\tОсвен това се предвижда възстановяване на заплатената такса, ако органът не потвърди, а отмени решението за промяна на предназначението на земята. Предвид начина на внасяне на предложенията за тези промени липсва яснота за отражението на задължението за възстановяване на таксите върху публичните финанси, смята Румен Радев.\r\n\tСпоред него с тези промени уредбата стимулира собствениците на земеделски земи да променят предназначението им и в много продължителен период от време да не реализират своите нужди, изчаквайки удобен момент, в който ще има инвестиционен интерес. \"В резултат на това общественият интерес е засегнат, тъй като земите с променено предназначение ще пустеят. Те не могат вече да се използват за земеделски цели, а строителството още не е започнало. Подменя се целта на закона – опазването на земеделските земи\", посочва държавният глава.\r\n\t\"Включването на промени в Закона за опазването на земеделските земи, които водят до необосновано разширяване на възможностите за промяна на предназначението на земеделските земи в преходни и заключителни разпоредби на друг закон, създава впечатление, че се цели избягване на широкото публично обсъждане и подробното мотивиране на предлаганите промени\", смята още Румен Радев. Той призовава депутатите да проведат ясно, мотивирано и открито обсъждане на правилата за промяна на предназначението на земеделските земи.", "date": "2018.02.02", "title": "Президентът наложи вето върху законови промени за застрояването на Черноморието"}
{"url": "http://www.mediapool.bg/velikobritaniya-podpisa-sdelki-s-kitai-za-nad-9-miliarda-britanski-liri-news275042.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tВеликобритания подписа сделки за 9,3 милиарда брит. лири (13,26 милиарда долара), с които ще се създадат близо 2500 работни места в Обединеното Кралство. Това съобщи британското правителство, цитирано от Ройтерс, през последния ден от посещението на премиера Тереза Мей в Китай.\r\n\t \r\n\t\"Споразуменията, които бяха подписани тази седмица, са на стойност над 9 милиарда лири и показват ясно, че има търсене на британски стоки и услуги, заявява в комюнике министърът на международната търговия Лиъм Фокс.\r\n\t \r\n\t\"Като международно икономическо ведомство ние ще продължим да развиваме тези стойностни отношения, които вече облагодетелстват британските компании с порядъчната сума от 59 милиарда лири търговия всяка година\", допълва Фокс.\r\n\t \r\n\tМей приключи тридневното си посещение в Китай с посещение в търговската столицата на страната - Шанхай.\r\n\t \r\n\tВеликобритания се опитва да се утвърди отново като глобален търговски играч след референдума от 2016 година, на който бе решено страната да излезе от ЕС, припомня Ройтерс.\r\n\t \n\n\r\n\tКитайският президент Си Цзинпин представи вчера предимствата на мегаплана си \"Един пояс - един път\" за търговски и инфраструктурни връзки в Азия на среща с Мей, чието правителство не бърза да подкрепи инициативата.\r\n\t\r\n\tПланът на стойност над 3 долара е \"открита, прозрачна, включваща и печеливша за всички инициатива\", изтъкна Си Цзинпин пред Мей. Китай и Великобритания могат да имат по-широко, по-задълбочено сътрудничество на по-високо равнище в рамките на инициативата, каза Си Цзинпин, като допълни, че планът работи според пазарните и международните правила.", "date": "2018.02.02", "title": "Великобритания подписа сделки с Китай за над 9 милиарда британски лири"}
{"url": "http://www.mediapool.bg/turtsiya-vavede-danachni-oblekcheniya-za-proekta-turski-potok-news275043.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПравителството на Турция въведе данъчни облекчения и привилегии за реализацията на проекта \"Турски поток\", се казва в циркулярно писмо на кабинета, публикувано в петък в официалния правителствен вестник \"Ресми газете\", съобщи ТАСС.\r\n\t \r\n\tСпоред документа с данъци няма да се облагат дейностите, които се провеждат в рамките на \"Турски поток\" в изключителната икономическа зона в Черно море, а също на континенталния шелф.\r\n\t \r\n\tЗа реализацията на проекта, с изключение на \"Сухопътна част 1\", данъчните и митническите облекчения ще засегнат необходимите транспортни средства, осъществяващи превози, техническите установки, корабите, тръбите, други материали, оборудването, компонентите и резервните части.\r\n\t \r\n\tТези облекчения ще бъдат приложени след като руската страна регулира всички необходими законодателни формалности, се казва в циркуляра.\r\n\t \n\n\r\n\t\"Газпром\" започна на 7 май 2017 г. строителството на морския участък на газопровода \"Турски поток\" в руското крайбрежие на Черно море.", "date": "2018.02.02", "title": "Турция въведе данъчни облекчения за проекта \"Турски поток\""}
{"url": "http://www.mediapool.bg/bulgaria-e-s-umerena-ikonomicheska-svoboda-spored-fondatsiya-heritidzh-news275044.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБългария заема и тази година 47-о място в индекса за икономическа свобода на фондация \"Херитидж\" за 2018 г.\r\n\tСтраната попада в групата на държавите с умерена икономическа свобода. Непосредствено преди България е Малта, а след нея е Кипър.\r\n\tИндексът, който се изготвя от 1995 г. насам, обхваща 180 икономики. Тази година почти няма промени сред лидерите и аутсайдерите в класацията.\r\n\tРейтингът и през 2018 г. се оглавява от Хонконг. Сингапур запазва втората си позиция, а Нова Зеландия - третото място, следвана от Швейцария, Австралия, Ирландия, Естония, Великобритания, Канада и Обединените арабски емирства.\r\n\tНа най-ниско равнище е икономическата свобода в Куба, Венецуела и Северна Корея.\n\n\r\n\tСАЩ са на 18-о място, Русия е на 107-о, а Китай - на 110-а позиция.\r\n\t\r\n\tПодобрение се отчита в областите финансово здраве и ефективност на съдебната система, а спад – по отношение на репутацията на властите, бизнес свободата и трудовата свобода.\r\n\tКритериите, по които се прави класацията, са 12, включително свобода в бизнеса, търговията, инвестициите и труда, както и правителствени разходи, данъчно бреме, съдебна ефективност и др.\r\n\tВ Европа България заема 23-то място по икономическа свобода от общо 44 страни, като цялостната оценка на страната е малко под средната за региона и доста над средната за света.\r\n\tВъпреки благоприятния инвестиционен режим, включващ нисък, плосък корпоративен данък, остават значителни предизвикателства. Корупцията в държавната администрация, слабата съдебна система, ниската производителност и организираната престъпност продължават да пречат на българския инвестиционен климат и на икономическите перспективи, се посочва в доклада на \"Херитидж\".\r\n\tОрганизацията отбелязва, че не са защитени добре на практика правата на собственост.\r\n\tОбщественото доверие в съдебната система е изключително ниско. Правителството се стреми да пребори корупцията, се отбелязва в документа.\r\n\tСпоред \"Херитидж\" собствениците на компании са притеснени от разпространената корупция, особено в енергийния сектор и големите инфраструктурни проекти, а непредсказуемите регулаторни и законови промени спъват растежа на бизнеса.\r\n\tФондацията отбелязва, че отвореността на правителството към чуждестранните инвестиции е над средното ниво, а финансовият сектор като цяло се справя добре с трудната външна среда.", "date": "2018.02.02", "title": "България е с умерена икономическа свобода според фондация \"Херитидж\""}
{"url": "http://www.mediapool.bg/sasht-riskuvat-da-izgubyat-studenata-voina-v-arktika-news275045.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tМиналия август руски танкер отплава директно от Норвегия за Южна Корея през Северния ледовит океан. За първи път такъв кораб предприе подобно плаване без придружаващ ледоразбивач.\r\n\t \r\n\tТова бе решаващ момент в отварянето на замръзнали дотогава северни търговски пътища и той изглежда засилва допълнително набиращата скорост надпревара във въоръжаването и борба за влияние на \"покрива на света\".\r\n\t \r\n\tТази динамика носи особено предизвикателство за САЩ. Донякъде защото Вашингтон никога не е приемал Арктика като голям стратегически приоритет, сега се смята, че районът попада в руската сфера на влияние. Китай също се готви да се превърне в голям играч в региона.\r\n\t \r\n\tМиналата седмица Китай публикува за първи път Бяла книга на националната си стратегия за Арктика, в която се ангажира да работи по-тясно с Москва по създаване на арктически морски еквивалент - \"Полярен път на коприната\" - на своя търговски път по суша към Европа \"Един пояс, един път\". Както Кремъл, така и Пекин многократно са заявявали, че амбициите им са свързани предимно с търговията и околната среда, а не са от военен характер.\r\n\t \r\n\tВашингтон обаче се настройва все по-подозрително, а Пентагонът, осъзнавайки, че има опасност да изостане, преразглежда стратегията за Арктика.\r\n\t \n\n\r\n\tВ реч пред Конгреса през май командващият Бреговата охрана на САЩ адмирал Пол Зукънфт разкри, че Вашингтон обмисля да снабди последното си поколение ледоразбивачи с противокорабни крилати ракети, което е сериозно разминаване с основната издирвателно-спасителна роля на тези съдове.\r\n\t \r\n\tПрокремълските медии се подиграха на това предложение, а този месец висш руски представител заяви в Норвегия, че Арктическият регион не поставя \"военни предизвикателства\" пред никоя страна.\r\n\t \r\n\tВ действителност руската военна експанзия в Полярния кръг далеч надхвърля тази на която и да било друга държава и тревожи други страни в съседство, особено Норвегия и Канада, които имат обширни незаселени северни територии и офшорни залежи от петрол, природен газ и полезни изкопаеми и се боят, че те могат да бъдат застрашени. (И двете страни са увеличили разходите за отбрана, дислоцирали са повече войски в северните си райони и убеждават САЩ да направят същото.)\r\n\t \r\n\tКакто съобщи Ройтерс миналата година, Москва е вляла повече ресурси в северната си отбрана, отколкото по всяко друго време след падането на Берлинската стена, като в някои случаи й дава дори по-голям капацитет и обхват в региона, отколкото преди 1989 г. Това включва създаване или повторно отваряне на шест военни аванпоста и построяване на три нови големи ядрени ледоразбивачи за своя флот, който вече наброява 40.\r\n\t \r\n\tРуският Северен флот, базиран в Мурманск, също ще получи нови инвестиции, включително две корвети ледоразбивачи, специално проектирани да носят най-новия модел руски противокорабни ракети. Русия казва, че Северният й флот е изстрелял над 200 ракети в близо 300 учения през 2017 г., което почти със сигурност е рекорд за периода след Студената война.\r\n\t \r\n\tМосква смята северните си води за жизненоважни за своята отбрана. Тя ги възприема като \"бастион\", където да крие подводниците с ядрени балистични ракети, на които би разчитала за възпиране на чужда атака. Въпреки че подводници на САЩ и други натовски страни теоретично могат да проникнат незабелязани в тези води, отбранителните способности на Москва биха направили на практика невъзможно съд, изплувал на повърхността, да оцелее близо до руска територия в случай на война.\r\n\t \r\n\tМалко вероятно е първият нов американски ледоразбивач да бъде въведен на въоръжение преди 2023 г., казва Бреговата охрана на САЩ, но това ще зависи от допълнително финансиране тази година, което още не е гарантирано. Смята се, че единственият действащ тежък ледоразбивач на американските въоръжени сили, \"Полярна звезда\", няма да може да остане на въоръжение повече от още пет години. Корабът има и други задачи в другия край на света - в момента е в Антарктика.\r\n\t \r\n\tПървият китайски ледоразбивач местно производство, \"Снежен дракон 2\", влезе в действие през декември и ще работи заедно с първия \"Снежен дракон\", който бе построен от Украйна за Пекин и бе въведен на въоръжение през 1994 г. Смята се, че никой от двата \"Снежни дракона\" не е въоръжен, но предвид настъпващите промени в други действащи в Арктика военни флотове, това лесно може да се промени.\r\n\t \r\n\tВсъщност обаче по-важен е търговският потенциал на Арктика - и стоящите зад него дипломатически кампании. А в тази област изглежда още по-вероятно Америка да изостане.\r\n\tРусия е единствената страна с достатъчно ледоразбивачи за надежден ескорт на други кораби през все още периодично замръзващи води и това й дава огромно влияние над регионалните търговски пътища.\r\n\t \r\n\tГеофизическият институт на САЩ смята, че в Арктика се намира над една пета от неоткритите световни запаси на петрол и природен газ. Русия агресивно предявява претенциите си в региона повече от десетилетие, използвайки миниподводници за забиване на знамена на океанското дъно като част от претенцията й над около половин милион квадратни мили подводен континентален шелф.\r\n\t \r\n\tРастящият апетит на Китай към региона е друг важен елемент от уравнението. Канадски експерти бяха шокирани, че в китайската Бяла книга от миналата седмица Северозападният морски път е категоризиран като \"международен проток\". Канада отдавна има претенция над този район като част от нейните териториални води. Разликата във формулировката е повече от семантична - тя може да доведе до промени кой управлява и кой използва този морски път.\r\n\t \r\n\tНа официалната пресконференция за документа Китай заяви, че според него всякакви спорове и търговски пътища трябва да се уреждат чрез \"приятелски консултации\" в съответствие с международното право.\r\n\t \r\n\tДипломатическата кампания на Пекин за \"Северната връзка\" цели да успокои тревогите. Президентът Си Цзинпин посети Финландия, Аляска и Исландия през май м.г. Това обаче не бе достатъчно, за да успокои Канада, Гренландия и други страни, не на последно място и заради растящия брой китайски работници мигранти, които се нанасят в региона за рудодобив и други дейности.\r\n\t \r\n\tНа САЩ може никога да не се наложи да водят войната в Арктика, включително и защото човек трудно може да си представи как би могла да започне такава война, без да се разрасне до световен конфликт. Това обаче не означава, че няма внезапно да излезе, че без борба са отпаднали от регион, който може да се окаже много важен.", "date": "2018.02.02", "title": "САЩ рискуват да изгубят Студената война в Арктика"}
{"url": "http://www.mediapool.bg/parizh-izprashta-dopalnitelni-politseiski-sili-v-kale-sled-prestrelka-mezhdu-migranti-news275046.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tДопълнителни полицейски сили ще бъдат разположени във френския пристанищен град Кале след снощните сблъсъци между мигранти с 22 ранени. Френският министър на вътрешните работи Жерар Колон предупреди за тревожно увеличаване на насилието, предаде Асошиейтед прес.\r\n\t \r\n\tПред репортери в Кале Колон заяви, че петима от пострадалите са били ранени при стрелба с огнестрелно оръжие в снощните сблъсъци. Той заяви, че зад това стоят \"напълно организирани\" банди. Полицията издирва заподозрян афганистанец за стрелбата, но не е извършвала никакви арести.\r\n\t \r\n\tКолон заяви, че в момента към Кале пътуват две допълнителни полицейски подразделения и предупреди, че напрежението расте в този град с голямо струпване на мигранти, които се надяват да преминат Ламанша и да достигнат Великобритания.\r\n\t \r\n\tВластите заявиха, че след раздаване на хранителни дажби е имало бой между афганистански и еритрейски мигранти с тояги и камъни, след което избухнала стрелбата. Огнестрелните оръжия са рядкост сред мигрантите.\r\n\t \r\n\tПрез 2016 г. френските власти затвориха огромен мигрантски лагер в района на Кале.", "date": "2018.02.02", "title": "Париж изпраща допълнителни полицейски сили в Кале след престрелка между мигранти"}
{"url": "http://www.mediapool.bg/golemite-imena-zad-usiliyata-za-reforma-na-zdraveopazvaneto-v-sasht-news275047.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tТрима души влизат в бара - Уорън Бъфет, основателят на Amazon.com Джеф Безос и шефът на JPMorgan Chase Джейми Даймън - и решават да преобразят американската система на здравеопазване.\r\n\tВероятно не точно така тримата мъже са решили за създадат нова компания за намаляване на разходите за здравеопазване на американките си служители, а евентуално и на много други американци. Трите компании с обща пазарна капитализация от 1,62 трилиона долара не дават подробности как се е стигнало до сътрудничеството между тримата ръководители.\r\n\tМакар тяхното съобщение от вторник да не е много детайлно, като се вземе предвид различният им бизнес опит, може да се предположи какво всеки един от тях би могъл да сложи на масата.\r\n\tБезос, който е на 54 години, управлява най-голямата в света компания за търговия на дребно и според някои критерии сега той е най-богатият човек на планетата. Amazon порасна от книжарница до една от най-скъпите компании в света, отчасти заради страхотното й умение да продава продукти. Отдавна компанията предпочита да губи пари, за да предлага на клиентите си по-ниски цени, отколкото може да понесе конкуренцията, като същевременно си създава база от лоялни клиенти. Именно това й харесват на компанията милионите абонати на програмата Prime.\r\n\tAmazon никога не е бил последователна в постигането на печалба поради съсредоточеността си върху растежа на продажбите. От това се страхуват много инвеститори. Инвеститорите в здравеопазването отдавна предполагат, че Amazon ще влезе в този сектор и накараха компаниите, които произвеждат или продават лекарства или медицински изделия, драстично да свалят цените.Три водещи американски компании, включително гигантът в онлайн търговията Амазон (Amazon), обявиха във вторник, че създават съвместна компания с цел намаляване на разходите за здравеопазване.\n\n\r\n\r\n\r\n\r\n\tСъщевременно малцина свързват страха с Бъфет - 87-годишния \"оракул от Омаха\". Той е уважаван за това, че вече 70 години бележи успехи в инвестирането. Любимец е на мнозина за това, че дава милиарди за благотворителност - каза, че ще даде най-малко половината от състоянието си. Харесван е за това, че е напълно земен човек - включително слабостта му към Кока-Кола и нездравословната храна, наред с липсата на разточителност.\r\n\tНай-важното в този контекст обаче е, че компанията му Berkshire Hathaway притежава няколко застрахователни фирми, включително GEICO. Това означава, че той предоставя огромен опит в оценката и застраховането на рискове.\r\n\tТой е отдавнашен критик на здравната система. Бъфет не за първи път говори за нарастващите разходи за здравеопазване като за \"тения\", която вреди на растежа на американската икономика.\r\n\t61-годишният Даймън ръководи най-голямата банка в САЩ по активи и депозити. И ако това не е достатъчно да бъде приет в партньорството, може да се добави и фактът, че JPMorgan Chase току-що получи голяма данъчна отстъпка. Самият Даймън си спечели уважението за справянето с финансовата криза 2008-2009 година. За разлика от конкурентите си данъкоплатците не трябваше да спасяват JPMorgan Chase заради загуби от ценни книжа, гарантирани с ипотеки.\r\n\tТова не означава, че той е изключително сърдечно приеман: както и конкурентите й, банката плати милиарди да уреди извънсъдебно твърдения, свързани с продажбите й преди кризата на ценни книжа, подкрепени с ипотеки. Той е известен и с това, че си казва мнението без заобикалки. През юли той се оплака, че политиците спорят за глупости вместо да решават проблеми.\r\n\tКомпаниите посочиха, че проектът им ще бъде насочен към технология, която предоставя опростена и прозрачна здравна услуга. Като се имат предвид директорите, които са определени за водещите позиции в новата компания, анализаторът от Jefferies & Co. Брайън Танкуилът отбелязва, че има доста голям шанс, компанията да се опита да договаря цените директно с предоставящите здравните грижи, например, с болници, и да се заобикалят компаниите, които работят като посредници. Това може да намали разходите по медицинските и фармацевтичните вериги на доставка.\r\n\tПървоначалният план за новата компания предвижда партньорство с и/или придобиване на различни ориентирани към потребителя технологични възможности в здравното обслужване (т.е. стратегия на капиталовложение с висок риск) и след това да ги използва за стимулиране на поведение, насочено към намаляване на разходите в здравеопазването, каза той, основавайки догадките си на шефовете, които са избрани да ръководят новата компания.\r\n\tКакъвто и да е обхватът на действие на новата компания инвеститорите в здравни фирми са особено притеснени: във вторник (когато бе обявена новината - бел. ред.) акциите на компанията за здравно осигуряване Cigna поевтиняха със 7,2 %, котировките на биотехнологичния производител на лекарства AbbVie спаднаха с 5,3 %, а на оператора на верига аптеки CVS Health - 4,1% , като секторът понесе големи загуби.", "date": "2018.02.02", "title": "Големите имена зад усилията за реформа на здравеопазването в САЩ"}
{"url": "http://www.mediapool.bg/iska-se-postoyanen-arest-za-sobstvenika-na-kucheto-koeto-ubi-dete-news275048.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tРайонната прокуратура в Пазарджик поиска от съда постоянен арест за собственика на питбула, който уби тригодишно дете в пазарджишкото село Мокрище. За това престъпление Наказателният кодекс предвижда до пет години затвор и глоба до 10 хиляди лева.\r\n\t \r\n\tОбвиняем по делото е 35-годишният Димитър М., който собственик на кучето В хода на разследването е извършен оглед на местопроизшествието, към който е приложен и фотоалбум, разпитани са свидетели, назначена е съдебно-медицинска експертиза, съобщава прокуратурата.\r\n\t \r\n\tОт известната досега информация инцидентът се е случил, когато детето и неговия баща са отишли на гости на приятелско семейство. До инцидента се е стигнало, след опит на детето да погали кучето, което е било вързано. Детето е познавало кучето.\n\n\r\n\t \r\n\tПървоначално в ареста бяха задържани собственикът на кучето, бащата на детето и още един човек.", "date": "2018.02.02", "title": "Иска се постоянен арест за собственика на кучето, което уби дете"}
{"url": "http://www.mediapool.bg/referendumat-za-dzhendara-veche-tryabva-da-e-barz-news275050.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tИстерията покрай \"джендъра\", провокирана от ВМРО и БСП, вече е отвъд аргументите \"за\"или \"против\" ратификацията на Истанбулската конвенция и в петък вече изглеждаше като \"бърз референдум за гей браковете\".\r\n\tПреди ден вицепремиерът и лидер на ВМРО Красимир Каракачанов обнародва на партийния си сайт намерението за , сега призова \"да хващаме бика за рогата и бързо да успокоим обществото с референдум искат ли българите еднополови бракове, трети пол и джендър идеология\".\r\n\t\"Не налагам на никого какво ще прави под юргана, но във време на демографска криза да учим децата как да си сменят пола, вместо да ги учим на традиционни ценности..,\", допълни той многозначително.\r\n\t\"Ако искаме да успокоим обществото, нека да направим референдум \"за\" или \"против\" еднополовите бракове, три и повече пола, джендър идеологията в учебните програми\", обясни за втори път за два дни Каракачанов.\r\n\tВ Хърватия и в Унгария са \"заковали\" въпроса с един референдум - \"за\" или \"против\" третия пол, еднополовите бракове, да направим като тях, призова той. И подчерта, че веднъж завинаги трябва да се приключи \"с тази безсмислица\", а отговорът на обществото е начинът темата да бъде затворена.\r\n\tПо думите на Каракачанов, с конвенцията на Съвета на Европа и впоследствие с други законодателни промени, ще ни бъде наложено да приемаме еднополови бракове, джендър идеологията, трети пол. Това е политика, която се налага не много демократично от определени европейски кръгове на страните членки на ЕС, разясни той. И допълни, че не желае \"никой да ми налага на мен, че има трети пол, че на децата ни трябва още в детската градина да им обясняваме, че било тенденция да си сменяш пола, както в това помагало, което се появи\".\n\n\r\n\tПреди това председателят на БСП Корнелия Нинова заяви в кулоарите на парламента, че предложението на Каракачанов и въпросите ще бъдат обсъдени от парламентарната група на социалистите, които първи предложиха референдум с въпрос \"за\" или \"против\" ратификацията на Истанбулската конвенция.\r\n\tКак ще бъде формулиран въпросът в референдума, ще реши пленарната зала, подчерта тя. Нинова не разкритикува \"инициативата\" на националистите, които съвсем очевидно подменят политическия разговор по темата.\r\n\tЗа да не излезе, че отказвайки да ратифицира конвенцията, БСП насърчава домашното насилие, социалистите внесоха промени в Закона за защита от домашното насилие, които целели \"реални действия\". По думите на зам.-председателя на групата Драгомир Стойнев БСП предлагат във всяка област на страната да се изгради поне по един кризисен център за лица, пострадали от домашно насилие. От БСП искат изграждането, поддържането и управлението на тези центрове да се осъществява по реда на Закона за социалното подпомагане, т.е. от държавният бюджет. Според Стойнев издържането на центровете ще струва на бюджета около 2.5 милиона лева на година. В момента в цялата страна има 5 центъра.\r\n\tТова е поредна стъпка от законодателни промени, които БСП обеща да внесе с цел борба с домашното насилие, каза Стойнев и настоя законопроектите по тази тема да бъдат гледани възможно най-скоро в парламентарните комисии.\r\n\tПризоваваме ГЕРБ, ако са откровени и наистина желаят да се борят с домашното насилие, то тогава този законопроект да бъде приет в най-кратки срокове, каза Стойнев.\r\n\tМеждувременно БСП опитаха да се оправдаят абсурда, че по време на Съвета на ПЕС през декември Нинова и представители на партията практически са подкрепили , тъй като не са изказали никакви възражения и резерви.\r\n\tБСП е преценила да изрази отношението си към Истанбулската конвенция, като не участва в гласуване по нея в Съвета на ПЕС, каза Кристиян Вигенин, който е участвал в Съвета на ПЕС.\r\n\t\"Въпрос на преценка на всяка партия е по какъв начин да изрази отношението си към текстове в резолюциите\", отбеляза той.\r\n\tВигенин каза, че българската делегация не е подкрепила тези текстове и не е участвала в гласуването.\"Имала е технически и други възможности - можела е да гласува против, можела е да изкаже резерви. БСП е преценила, че няма нужда да направи това. И негласуването в Съвета на ПЕС сме счели за достатъчно като израз на отношение към този текст\", каза той. \"Да се връщаме назад, да се занимаваме с процедурни въпроси смятаме, че е нелогично и не е редно.\"", "date": "2018.02.02", "title": "Референдумът за \"джендъра\" вече трябва да е \"бърз\""}
{"url": "http://www.mediapool.bg/ofitsialno-grigor-dimitrov-propuska-turnira-v-sofiya-news275066.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНай-добрият български тенисист Григор Димитров ще пропусне турнира в София от сериите АТР250, който започва по-късно този месец.\r\n\t \r\n\tДимитров миналата година спечели титлата и затова ще загуби 250 точки в световната ранглиста. \r\n\t \r\n\t\"Аз и екипът ми трябваше да вземем едно от най-тежките решения досега, а именно да пропусна тазгодишното издание на турнира в София. Днес сутринта беше последната ми медицинска консултация. За съжаление, няма да бъда 100 процента готов за следващата седмица. Ако играя, това би довело до допълнителни рискове и усложнения\", казва Григор Димитров в изявление до БТА.\n\n\r\n\t \r\n\t\"Ще ми липсва българската публика и тази невероятна седмица, която имах през миналата година. Бих искал да благодаря и на Sofia Open за тяхното търпение и усилия за това да има АТП турнир в България\", посочва тенисистът, който в момента е четвърти в световната ранглиста. \r\n\t \r\n\tОще в края на миналата седмица той каза миналата седмица, че страда от болки в рамото и е възможно да пропусне турнира.\r\n\t \r\n\tМястото му в схемата на \"София Оупън\" ще заеме носителят на 3 титли от Големия шлем Станислас Вавринка.\r\n\t \r\n\tЖребият за турнира ще се тегли в събота от 15 часа. В него ще участват трима българи Адриан Андреев, Димитър Кузманов и Александър Донски, които получиха \"уайлд кард\".\r\n\t \r\n\tТурнирът е с награден фонд 561 345 евро и ще се проведе от 4 до 11 февруари в \"Арена Армеец\".\r\n\t \r\n\tРешението на Димитров е голям удар за организаторите на турнира. Заради здравословни проблеми се отказа и корейският тенисист Хьон Чун, който стигна полуфинал в турнира от Големия шлем в Австралия.\r\n\t \r\n\tДругите големи имена в българския турнир ще са ветеранът от Люксембург Жил Мюлер, третата ракета на Франция Адриан Манарино и финалистът в София от 2016 г. Виктор Троицки.", "date": "2018.02.02", "title": "Официално: Григор Димитров пропуска турнира в София"}
{"url": "http://www.mediapool.bg/zaginal-e-4-godishniyat-sin-na-ministar-ivailo-moskovski-news275067.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПри трагичен инцидент в ски курорта Боровец е загинал 4-годишният син на транспортния министър Ивайло Московски.\r\n\t\"При трагичен инцидент с моторна шейна днес загина малкият син на министъра на транспорта и информационните технологии Ивайло Московски. В този изключително труден момент семейството на министър Ивайло Московски моли представителите на медиите да се съобразят със скръбта им и да уважат правото им на уединение”, се казва в съобщение от транспортното министерство.\r\n\t \r\n\tОт МВР съобщиха, че сигналът е получен към 15:15 часа.", "date": "2018.02.02", "title": "Загинал е 4-годишният син на министър Ивайло Московски"}
{"url": "http://www.mediapool.bg/goranov-nuzhna-e-promyana-v-danatsite-za-zamarsyavashtite-koli-news275068.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНужен е баланс в мерките за опазване на околната среда и в данъчната политика към старите и замърсяващи природата автомобили, каза министърът на финансите Владислав Горанов. Изявлението му бе в отговор на въпрос на народния представител Георги Гьоков относно данъчни стимули за използване на нови, по-малко замърсяващи околната среда автомобили.\r\n\tМинистърът изтъкна, че и сега има данъчни облекчения за возилата, отговарящи на европейските стандарти за опазване на околната среда в рамките на 20% до 60% от размера на данъка, а електроавтомобилите са изцяло освободени от данък.\r\n\tТемата с облагането на автомобилите е значителна от гледна точка на социалните аспекти, посочи Горанов.\r\n\t\"Притежаването на лека кола в България е изключително евтино и лесно. Ние се превърнахме в гробницата на Европа за стари коли\", подчерта той.\r\n\tГоранов изтъкна, че е нужна дискусия за цялостната политика на държавата за притежаването на леки автомобили, за състоянието на пътищата и за контрола на правоуправлението на шофьорите.\r\n\tБалансът между данъчна политика и екологични мерки е труден и трябва да го търсим заедно, защото хората у нас са сравнително бедни, посочи министърът.\r\n\tТой добави, че в следващите няколко месеца е нужна дискусия за промяна в Закона за местните данъци и такси по концепцията за облагане на движимите и недвижими имущества, защото тя се нуждае от усъвършенстване.", "date": "2018.02.02", "title": "Горанов: Нужна е промяна в данъците за замърсяващите коли"}
{"url": "http://www.mediapool.bg/rusiya-otbelyaza-75-ata-godishnina-ot-pobedata-krai-stalingrad-s-golyam-voenen-parad-news275069.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tРуският президент Владимир Путин взе участие в днешните тържества във Волгоград по случай 75-годишнината от победата на Съветската армия над нацистките завоеватели при Сталинград - най-кръвопролитната битка в историята на човечеството, променила хода на Втората световна война, съобщи ТАСС.\r\n\tВ реч на празничния концерт в града на Волга Путин нарече сражението за Сталинград най-великата битка не само във Втората световна война, но и в цялата история на човечеството. По думите му цялата страна тогава \"се изправи като несъкрушима твърдина\" пред завоевателите. Съветските воини, заедно с жителите на града, се бориха доблестно, превръщайки в крепост всяка улица, всеки окоп, дом и огнева точка, подчерта той, цитиран от ТАСС.\r\n\tПрезидентът призова потомците да не проявяват малодушие и \"да се равняват по делата на бащите и дедите си\", отстояли Сталинград.\r\n\tТрябва така, както героите от войната, да вървим към поставените цели и да постигаме повече от това, което вече сме успели, да устояваме на всякакви изпитания, да се грижим за родната си страна и да работим за разцвета й, каза той.\r\n\tПутин благодари на ветераните за великата победа при Сталинград, в която те спасиха родината си, за самоотвержеността им и за всичко, което те са направили за страната си.\n\n\r\n\tПрезидентът произнесе слово и пред младите активисти на движението \"Доброволци на Победата\", като призова младото поколение не само да се гордее с миналите победи, но и да постига свои собствени резултати, за да бъде достойно за паметта на предците си.\r\n\tНай-важното, според него, е \"и в мирно време да бъдем достойни за онези хора, които проявяваха такива качества в боевете за Сталинград\".\r\n\tПутин посети величествения мемориален комплекс в чест на победата на хълма Мамаев курган, положи венец пред вечния огън в залата на славата там и почете с едноминутно мълчание паметта на загиналите в боевете съветски воини.\r\n\tТой положи и венец пред гроба на маршал Василий Чуйков, командвал 62-а армия, отличила се в битките за Сталинград, починал през 1982 г. и погребан според завещанието му на територията на мемориала.\r\n\tПо данни на руски и германски източници в грандиозната битка през зимата на 1942-43 г. са загинали общо над 2 млн. души - както войници и офицери и от двете страни, така и обикновени граждани. В полетата на десетки километри от града и до днес периодично биват откривани останки на войници от времето на битката и биват погребвани на мемориални гробища и в братски могили.\r\n\tГрандиозната битка приключи на 2 февруари 1943 г. с пълната капитулация на германските войски, командвани от фелдмаршал Фридрих Паулус, обкръжени от съветската армия. Всичките се предават в съветски плен начело с командира си.\r\n\tПо-рано днес във Волгоград, който бе преименуван така през 1962 г., се състоя военен парад в чест на 75-ата годишнина от победата, обърнала хода на войната.\r\n\tПо площада на Падналите бойци преминаха 60 единици бойна техника. Начело на колоната се движеше легендарният съветски танк Т-34. На парада бяха показани за първи път и най-модерни оръжия от арсенала на руската армия - оперативно-тактическия ракетен комплекс \"Искандер\", реактивни системи за залпов огън \"Смерч\" и \"Торнадо\", зенитен ракетен комплекс за противоракетна отбрана С-400. В състава на парадните бойни колони минаха и самоходни гаубични установки, танкове Т-90, бойни машини на пехотата, бронирани автомобили \"Тигър\". Участваха общо 1400 войници и офицери от руския Южен военен окръг и курсанти от военни училища. Състоя се и въздушен парад, на който бяха представени хеликоптери Ми-28, Ка-52 и Ми-35, бомбардировачи Су-24М и Су-34, изтребители Су-27 и Су-30М2.\r\n\tВ днешните тържества, които още продължават, участват около 200 гости от над 10 страни. Тази вечер предстоят лазерно шоу, фойерверки и артилерийски салют.", "date": "2018.02.02", "title": "Русия отбеляза 75-ата годишнина от победата край Сталинград с голям военен парад"}
{"url": "http://www.mediapool.bg/den-parvi-ot-politicheskiya-kastnig-na-slavi-bez-shou-i-bez-iznenadi-news275071.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tАко някой е имал големи очаквания към кастинга на Слави Трифонов за \"българите, изявили желание да участват в постигането на реална промяна в политическия живот у нас\", вероятно е останал разочарован. Препитването започна в петък и протече скучновато, като повечето участници – предимно българи от чужбина, споделиха възмущението си от състоянието на държавата и казаха какво според тях е нужно да се прави. Отсъствието на зрелищност, както и на грандиозни политически обещания от страна на кандидатите, обаче допринася за неговата реалистичност, поне на този етап.\r\n\tПолитическото риалити, което се излъчва във  и няма да попадне в шоуто му по бТВ, протича по отработен от шоуто сценарий - кандидатите сядат на столче пред жури и разказват за себе си.\r\n\tЗа разлика от другите формати обаче, в \"политическото жури\" не са сценаристите на \"Шоуто на Слави\", които бяха основни агитатори в друга негова политическа кауза – референдума за изборните правила.\r\n\tВ журито участват Иван Нинов, генерален мениджър в университет в Доха, Катар; Атанас Раденски, професор по компютърни науки в САЩ и биологът Йордан Бъчваров, който също живее от 20 години в Америка.\r\n\tТрима от първите четирима, допуснати до интервю, се оказа, че са живели и учили в чужбина. \n\n\r\n\tПърва пред Слави и журито застана Неда Калчева, която е програмист. Тя разказа, че родителите ѝ артисти и че е отраснала в Солун преди да продължи образованието си в САЩ.\r\n\t\"Темата, която ми е близка, е електронното управление. За мен начинът да се оправим в България е да създадем невъзможност да се краде и да има корупция. Законите не са достатъчни, необходимо е да изпреварваме събитията. За това могат да ни помогнат блокчейн технологиите, каквито в Естония се използват от 10 години\", каза Калчева.\r\n\t\"Трябва да се борим за бъдещето. Имаме отрицателен прираст - на 100 000 починали 46 000 родени. Здравеопазването трябва да се натисне и да се промени из основи. Най-важно е да има конкуренция на Здравната каса. Трябва да има няколко, но с участие на държавата\", каза пък 47-годишният лекар от Ботевград, който е специализирал клинична неврофизиология в Далас.\r\n\tИван Шишков, който е мениджър за Източна Европа на голяма английска компания за логистика, смята, че най-големият проблем в момента е липсата на хора и кадри. Правителството трябвало да обръща внимание на инвеститорите, а не да им създава спънки.\r\n\tСпоред юриста Живко Седларски, който е живял във Франция, данъчните понякога се ползват като политическа бухалка. Негови клиенти често се отказвали да стигат до край на съдебния процес, защото това отнемало много време.\r\n\tТемата за отношението на България към Русия и Турция бе засегната от бивш военен разузнавач. Настоящ охранител на посолството на Саудитска арабия у нас и бивш офицер от НСО пък обясни, че главният въпрос за страната е сигурността.\r\n\tПчеларият и бивш служител на МВР Бранимир Бранков лансира идея за създаване на орган извън съдебната система, който да гледа вече приключилите дела.\r\n\tИзвън завършилите или специализирали в чужбина кандидат-политици в онлайн формата на Слави Трифонов \"Има такъв народ\" се явиха и обичайни за родната политическа реалност лица.\r\n\t\"Бях един от учредителите на ГЕРБ във Видин. В първия миг, когато се усети власт, се оказа, че хората, които искат да работя и гледат професионално, не са желани. Когато мислиш, когато имаш позиция, не си добре дошъл\". Това каза Мариета Георгиева, директор на училище във Видин. Тя допълни, че в момента е общински съветник от гражданско обединение. Но нейните колеги също я разочаровали.\r\n\tКастингът продължава и през почивните дни и може да бъде проследен във Фейсбук профила на Слави Трифонов.\r\n\tЗасега не е ясно какви са плановете за кандидатите, които финишират с най-добри резултати – тоест, дали и как ще се включат в българската политика.", "date": "2018.02.02", "title": "Ден първи от политическия кастниг на Слави – без шоу и без изненади"}
