{"url": "http://www.mediapool.bg/severna-koreya-tvardi-che-e-izvarshila-parvi-uspeshen-opit-s-mezhdukontinentalna-balistichna-raketa-news266164.html", "text": "Северна Корея обяви, че е извършила първия си успешен опит с междуконтинентална балистична ракета (МБР). Това е ключов етап по пътя към целта й - да може да заплашва с ядрен пожар Съединените щати, съобщи Франс прес.\r\n\t \r\n\t\"Историческото\" изпитание на ракетата \"Хвасон-14\" бе следено от севернокорейския лидер Ким Чен-ун, съобщи в специална емисия новини водеща на севернокорейската държавна телевизия.\r\n\t \r\n\tТя уточни, че ракетата е достигнала височина от 2802 километра и е поразила набелязаната цел на разстояние 933 километра.\n\n\r\n\t \r\n\tСпоред експерти, цитирани от Ройтерс, ракетата може да достигне Аляска, но останалите 49 американски щата, включително Хавай, са извън нейния обсег.\r\n\t \r\n\tСеверна Корея е \"мощна ядрена сила\", разполагаща с \"много мощна МБР, която може да порази всяко кътче на света\", заяви водещата.\r\n\t \r\n\t\"Успешното изпитание на МБР (. . .) е голям исторически пробив за нашата република\", добави тя.\r\n\t \r\n\tДържавната телевизия показа и заповедта за провеждане на изпитанието с дата от понеделник, подписана от Ким Чен-ун.\r\n\t \r\n\tОпитът, осъществен в Деня на независимостта, празнуван от САЩ, е част от дълга поредица изстрелвания на ракети в нарушение на множество международни резолюции - придружени със санкции, те забраняват на КНДР да развива ракетна и ядрена програма.\r\n\t \r\n\tСлед като извърши пет ядрени опита, Северна Корея разполага с малък арсенал от атомни бомби и цели да се сдобие с МБР, способни да достигнат територията на САЩ.\r\n\t \r\n\tПхенян мотивира осъществяваните програми в тази насока със заплаха за самото съществуване на страната, чийто източник вижда в САЩ, поддържащи в Южна Корея 28-хиляден военен контингент.\r\n\t \r\n\tРакетният пуск, забелязан тази сутрин от южнокорейските, японските и американските сили, предизвика остра реакция от страна на американския президент Доналд Тръмп, който разкритикува в Туитър севернокорейския лидер Ким Чен-ун.\r\n\t \r\n\t\"Това момче няма ли нещо по-добро за вършене?\", запита Тръмп. \"Трудно е за вярване, че Южна Корея и Япония ще търпят това дълго време. Може би Китай ще направи силен жест спрямо Северна Корея и ще сложи край на този абсурд веднъж завинаги\", добави президентът на САЩ.", "date": "11:49 | 04 юли 2017 | ", "title": "Северна Корея твърди, че е извършила първи успешен опит с междуконтинентална  балистична ракета"}
{"url": "http://www.mediapool.bg/fenomenat-na-golemiya-teror-v-savetskiya-sayuz-news266145.html", "text": "Ако данните за масовите арести и разстрели в Съветския съюз по времето Сталин се представят като графика, ще се получи крива, която в определени периоди ще образува висока вълна. С други думи, ако държавният терор е бил огромен през всички години на управление на Сталин, то в някои периоди е бил свръхогромен и свръхжесток. Към тези периоди принадлежи \"големият терор\" 1937 – 1938 г., чийто печален юбилей – 80 години – е тази година.\r\n\tТрудно е да си представим руснак, който не е чувал нещо за 1937 – ма. Друг е въпросът, че всеки влага в това понятие собствен смисъл. Много зависи от политическите пристрастия и степента на информираност. Дълго време и историците спориха по повод \"големия терор\" (1937-1938 г.). Сега обаче професионалната историография достигна висока степен на съгласие, основано на задълбоченото изследване на архивите.\r\n\tИзбухналият неотдавна скандал около поставянето на паметна плоча на Сталин в сградата на Московския държавен юридически университет (МДЮУ) продължава да набира скорост.\r\n\tЗа да се вникне в новите качества, които придобиха нашите знания, е полезно се сравни концепцията за 1937 г., формулирана при Хрущов, и сегашната. \"Развенчаването на култа към личността на Сталин\" при Хрущов беше политическа кампания, която остави дълбока следа в историческото съзнание на нашето общество. След Хрущов мнозина и досега разглеждат \"големия терор\" като унищожение на елита - партийни работници, инженери, военни, писатели и т. н. В действителност не е съвсем така. Както показват съвременните изследвания, \r\n\tЖертви на терора са били и .\n\n\r\n\tУточняването на реалния брой жертви е принципно важна изходна точка за разбирането на същността на \"големия терор\".Преди отварянето на архивите тази невероятна концентрация на насилие и жестокост изглеждаше хаотична, а механизмите й – необясними. През 1992 г. обаче станаха достъпни документи, които показват, че терорът 1937 – 1938 г. е планиран така, както останалите държавни планове, като за за производството на стомана или детски играчки. По-нататъшното изследване на архивите позволи да се проучи цялата верига на терора – отгоре до долу.\r\n\tНакратко, документите свидетелстват, че в \"големия терор\" има две неравномерни части. Първата, сравнително незначителна, е унищожаването на елита. То се е провеждало през обичайните съдебни инстанции, които получавали преки указания от висшето ръководство на страната за присъдата – разстрел или заточение в лагер. Известни са например 383 списъка на арести и разстрели на 40 000 съветски ръководни кадри, утвърдени от Сталин и съратниците му. Въз основа на тези списъци съдът е произнасял своите формални присъди.\r\n\tКулминацията на системата за унищожаване на \"номенклатурата\" и старите болшевики са били известните московски открити процеси срещу Зиновиев, Каменев, Бухарин, Риков и др. видни партийци.\r\n\tВтората част на \"големия терор\" са така наречените \"масови операции\". Именно те, обхванали над милион души, правят терора от 1937 – 1938 г. \"голям\".\r\n\tПрез последните години историците отделиха значителна част от времето си за изследването на масовите операции. В резултат беше доказано, че решенията за провеждането на тези операции са се взимали от ръководството на страната (по-точно от Сталин).  – бившите \"кулаци\", бившите офицери на царската и бялата армии, свещенослужители, бивши членове на враждебните на болшевиките партии – есери (социалисти революционери), меншевиките и много други \"подозрителни\". В продължение на много години съветските органи по държавна сигурност са водили на отчет такива \"враждебни\" категории. Лятото на 1937 г. е било решено не просто да се водят на отчет и периодично да се арестуват \"подозрителните\", както това се правело преди, а напълно да се премахнат.\r\n\tС тази цел на 30 юли 1937 г. Политбюро е утвърдило оперативна заповед на народния комисар по вътрешни работи № 00447. Всички подлежащи на репресия \"антисъветски елементи\" според заповедта се разделят на две категории: първата – подлежащи на незабавен арест и разстрел, втората – подлежащи на заточение в лагер, или пращане в затвора за срок от 8 до 10 години.\r\n\tСъс заповедта всяка област, край и република на СССР е получила плановете за репресия по всяка от двете категории. Само на първия етап е заповядано да се арестуват около 270 000 души, от тях над 70 000 – да се разстрелят ( в това число 10 000, които вече били в лагери).\r\n\tОсвен това, \r\n\tЗа решението на съдбите на арестуваните в републиките и областите са се създавали . Като правило, в тях е участвал народният комисар или началникът на Народният комисариат по вътрешни дела (НКВД), секретарят на съответната партийна организация и прокурорът на републиката, областта и края. \"Тройките\" получили извънредни права. В рамките на плановете – лимити, утвърдени от Москва за дадената област или република - \"тройките\" издавали присъди и давали заповеди за незабавното им изпълнение, включително разстрел, без обжалване.\r\n\tВажно е да се подчертае, че заповед № 00447, въз основа на която в следващата половин година са се извършвали голяма част от репресиите, е съдържала положения, които  И наистина, още в първия период на изпълнение на заповед № 00447 заложеният в нея механизъм за допълнителни лимити е довел до радикализация на терора.\r\n\tНа практика нещата са ставали така:\r\n\tСлед провеждането на първите арести въз основа на картотеките за водене на отчет на \"антисъветските елементи\", които всяко отделение на НКВД е имало, се провеждало \"следствие\". \r\n\tТова, обаче, не означавало, че местните изпълнители на терора са излезли от контрола на центъра. Те трябвало да искат – и искали – разрешение от Москва за допълнителни лимити за арести и разстрели. Без съгласието на Москва масовата операция неизбежно би била прекратена. Съхранено е значително количество телеграми на Сталин, с подписани от него решения на Политбюро, а също и указанията му към Ежов за определяне на допълнителни лимити за репресии и за активизация на чистката. Материалите, запазени в личния фонд на Сталин, показват, че ръководенето на репресиите през 1937 – 1938 г. е отнемало значителна част от времето на диктатора.\r\n\tТой например изключително внимателно е чел обемистите протоколи от разпитите, редовно предоставяни му от НКВД. За състоянието на Сталин през този период свидетелстват многобройни бележки и резолюции, които той е правил в протоколите от разпитите, а също и върху различни докладни записки от НКВД и телеграми. След прочитането на документите Сталин е давал указания за ареста на едни или други хора и разпращал красноречиви уточняващи разпореждания: \r\n\tПодобни примери могат да се цитират още дълго. В заключение на този кратък обзор е добре да се отбележи, че през 1937 – 1938 г. Сталин за пръв път е престанал да излиза от Москва в отпуск, макар предходните 14 години ежегодно да е прекарвал на юг няколко месеца от лятото и началото на есента. Организацията на терора е заемала всички мисли и сили.\r\n\tВ резултат на натиска от центъра и ответната инициатива по места, мащабите на терора нараствали.  По подобен сценарий са се провеждали и други масови операции – срещу \"националните контрареволюционни контингенти\" или \"националните операции\". Те също били планирани и контролирани от центъра. Първичните списъци на осъдените \"национални котрареволюционери\", така наречените \"албуми\", се съставяли на място и се пращали за утвърждаване в Москва. Повече от десетки такива операции са се стоварили на съветските граждани от различни националности – поляци, германци, румънци, латвийци, естонци, финландци, гърци, афганистанци, иранци, китайци, българи, македонци.\r\n\tСпециална операция се е провеждала срещу така наречените \"харбинци\", бивши съветски работници от Китайско – Източната железопътна линия (КИЖЛ), които са се върнали в СССР след принудителната продажба на КИЖЛ на Япония през 1935 г. Всички тези категории хора се разглеждали от сталинското ръководство като хранителна среда за шпионаж и колаборационизъм. Под същия предлог е било осъществено масово изселване на корейското население на Далечния Изток. На депортиране от Казахстан са подложени 170 000 съветски корейци.\r\n\tВсички операции срещу \"антисъветските елементи\" и \"националните операции\" представляват \"големия терор\". Именно тези операции са придали на репресиите от 1937 – 1938 г. особено жесток и масов характер. Откривайки този факт, историците си задават естествения въпрос: каква е причината за масовите операции, или каква е причината за \"големия терор\"? Подчертавам още веднъж: причината не за сталинските репресии изобщо, а именно на пика им през 1937 – 1938 г., причината за масовите операции, ареста на повече от милион души и разстрела на над 680 000.\r\n\tПо този въпрос се спори. За причината, някои митове и последствията от \"големия терор\" – в продължението на статията.", "date": " | 08:00 | 04 юли 2017 | ", "title": "Феноменът на \"големия терор\" в Съветския съюз"}
{"url": "http://www.mediapool.bg/evropeiskiyat-parlament-shte-glasuva-kandidaturata-na-mariya-gabriel-za-evrokomisar-news266154.html", "text": "Европейският парламент ще гласува във вторик по обед кандидатурата на Мария Габриел (ГЕРБ/ЕНП) за еврокомисар по цифрова икономика и цифрово общество.\r\n\tДвете ресорни парламентарни комисии (по култура и по промишленост, изследвания и енергетика), които проведоха изслушването на Габриел през юни, единодушно препоръчаха миналата седмица на евродепутатите да я подкрепят.\r\n\tПоложително гласуване би изпратило досегашен евродепутат на поста еврокомисар по цифрови икономика и общество. Мястото на българския представител в Еврокомисията остана празно, след като Кристалина Георгиева напусна поста в началото на тази година.\r\n\tПреди изслушването някои европейски представители бяха скептични, че тя може да се справи с поста заради липсата на опит в дигиталната икономика и възрастта си - ако бъде окончателно одобрена от евродепутатите, тя ще стане поредният европейски лидер на по-малко от 40 години.\r\n\tИзпитът пред двете комисии обаче мина гладко, без напрежение и твърде спорни въпроси. Групата на социалистите и демократите - втората най-голяма в Европарламента - междувременно заяви своята подкрепа за кандидата за трети български еврокомисар.\r\n\tГабриел ще работи под ръководството на вицепредседателя по цифровата икономика Андрус Ансип. Нейният мандат ще съвпадне и с момента, в който една след друга Естония и България водят председателството на Европейския съвет - факт, който може да е от полза за осъществяването на редица предложени от Еврокомисията мерки в областта на единния цифров пазар.", "date": "08:30 | 04 юли 2017 | ", "title": "Европейският парламент ще гласува кандидатурата на Мария Габриел за еврокомисар"}
{"url": "http://www.mediapool.bg/chlen-na-pregovorniya-ekip-za-brekzit-iskal-es-da-bade-iztsyalo-unishtozhen-news266155.html", "text": "Стив Бейкър, най-новият член на преговорния екип за Брекзит на британския министър-председател Тереза Мей, е бил заснет на видео клип да говори за унищожаването на Европейския съюз, пише The Independent.\r\n\tДокато изнасял реч пред \"тинк-танк\" организация през 2010 г., Стив Бейкър заявил, че ЕС трябва “изцяло да бъде унищожен“, тъй като е “препятствие“ пред световния мир и е несъвместим със свободното общество.\r\n\tДепутати от Консервативната партия предупредиха, че назначаването на Бейкър сега може да представлява риск за способността на Обединеното кралство да гарантира добри условия за Брекзит. А лейбъристите повдигнаха въпроса за преценката на министър-председателя Тереза Мей.", "date": "08:33 | 04 юли 2017 | ", "title": "Член на преговорния екип за Брекзит искал ЕС да бъде \"изцяло унищожен\""}
{"url": "http://www.mediapool.bg/lekarite-ot-bolnitsa-sheinovo-izlyazoha-na-protest-news266156.html", "text": "Лекарите от акушеро-гинекологичната болница \"Шейново\" в София излязоха на символичен протест тази сутрин след нападението над д-р Албена Гагова от баща на новородено дете заради поисканата от него плацента на бебето.\r\n\tДокторката е била в безсъзнание повече от 20 минути. Носът й е счупен, има и разкъсване на горната устна. Мъжът, нанесъл побоя, е привлечен като обвиняем за нанасяне на лека телесна повреда, за което може да влезе в затвора за период от една до пет години. Разследването по случая продължава.\r\n\tПред БНР д-р Мишел Шоайб от болницата обясни, че проявата е замислена като общ протест срещу насилието над медици, учители, полицаи.\r\n\tКрайно време е да се събуди гражданското общество и да се опитаме да ограничим такива брутални действия. \"Вече е крайно време обществото да надигне глас срещу такива насилия и нападения, не само срещу медицински лица, срещу всеки стабилен човек, който извършва скужебните си задължения. Имаме намерение да го наблюдаваме докрай, за да може лицето наистина да получи заслуженото. Не само това лице, всяко лице, което си позволява да напада\", подчерта д-р Шоайб.\r\n\tСпоред него липсва прилагане и контрол на вече записаните законови промени за подобни прояви на насилие.\r\n\tТой съобщи и че бащата, който е ударил лекаря, има \"дебело\" досие.\r\n\tМеждувременно от прокуратурата съобщиха, че ще бъде поискана най-тежката мярка за неотклонение - задържане под стража на нападателя.\r\n\t\"Това вече е нетърпимо. Лекарите този път са решени и ще се обединят, за да постигнат желанията си.\" Това заяви пред БНТ бившият здравен министър от правителството на Пламен Орешарски д-р Таня Андреева.\r\n\t\"Това е инцидент, който за съжаление не е единичен случай. Това е ежедневие. Тъжно е когато някой се бори за живота на детето ти, това да води до такива последствия. Не мога да си представя, че нормален човек може да извърши такова нещо\", допълни Андреева. По думите й инцидентът е брутален.\r\n\tАндреева каза, че Гaгова вече е по-добре. \"Физически е добре. Има малки допълнителни усложнения, но духом е добре. Успя да преживее тази ситуация\", обясни Андреева. Според нея обаче тези инциденти не се забравят лесно. \"Д-р Гагова беше в безпомощно състояние. Ние се молихме да излезе от това състояние. Тези неща не се преживяват\".\r\n\t\"Лекарите ще бъдат единни този път и ще се борят. Този път ще се разбере, че не може да има повече компромиси\", заявил Андреева. Тя посочи и че мерките за сигурност в болниците трябва да се засилят.\r\n\t\"За съжаление не виждам по-добър изход от това болниците да засилят мерките за сигурност и охраната\", посочи тя.", "date": "09:02 | 04 юли 2017 | ", "title": "Лекарите от болница \"Шейново\" излязоха на протест"}
{"url": "http://www.mediapool.bg/grazhdanska-aktsiya-sreshtu-voinata-po-patishtata-v-sofiya-news266157.html", "text": "Граждански и професионални сдружения организират във вторник инициатива за спиране на войната по пътищата. Мероприятието включва дискусия за безопасността и сигурността по пътищата на България, която ще бъде последвана от протестно шествие в София.\r\n\tУчастие са заявили Сдружение \"Мрежа за инициативи и решения\", \"Софийски мотористи\", \"Обществен съвет за пътна безопасност\", колоездачен клуб \"Велосити\", Клуб-Мото БГ, Фондация “Безопасни улици от Валя”, Гражданска инициатива – “За Красна поляна”, Съюз “Такси”, Сдружение “SOS – ПТП”, Гражданско сдружение “Релсов и обществен транспорт”, Гражданска платформа “Гражданите”. Ще се включат още експерти и пострадали от пътни произшествия граждани.\r\n\t \r\n\t\r\n\tОт инициативата заявяват, че въпреки предприетите мерки да се намалят жертвите на катастрофи, България е единствената страна в ЕС, която за седем години не е подобрила безопасността си на движение по пътищата, което все още е на нивото от 2011 година. \"Това е причината всички ние, гражданите на тази държава, да поискаме изготвяне на нова ефективна стратегия за отстраняване причините, водещи до загуба на животи на пътя. Ние смятаме, че е необходимо изготвяне на План за действие и създаване на държавен орган, отговорен за управлението на риска от пътнотранспортни произшествия\", сочат организаторите.", "date": "09:08 | 04 юли 2017 | ", "title": "Гражданска акция срещу войната по пътищата в София"}
{"url": "http://www.mediapool.bg/valeri-simeonov-vav-vsyako-geto-tryabva-da-ima-politseisko-upravlenie-news266159.html", "text": "“Във всяко гето трябва да има полицейско управление. То ще инспектира и нормализира обстановката вътре. Тази вътрешна престъпност в гетото трябва да се овладее”. Такава идея лансира във вторник пред Нова телевизия вицепремиерът и съпредседател на “Обединените патриоти” Валери Симеонов.\r\n\t\"На много места в Европа е така. В квартал \"Моленбек\" в Брюксел (бел. ред. - кварталът е заселен почти изцяло от мюсюлмани, повечето от които мигранти) полицейското управление е вътре в него. С моментни хрумвания в сутрешния блок обаче няма да решим проблема\", заяви Симеонов.\r\n\tПовод за коментара му станаха събитията в Асеновград в последната седмица. Миналия понеделник избухна скандал между роми и българи на язовир край града, който доведе до масов бой, при който пострадаха 7 души, а девет души, всички от които роми, бяха арестувани и прокуратурата им повдигна обвинения.\r\n\tПо думите на Симеонов приобщаването на ромския етнос зависи от премахването на гетата.Вицепремиерът ще поиска оставката на шефа на ДНСК\r\n\tВицепремиерът обяви още, че обмисля да поиска оставката на шефа на Дирекция за национален строителен контрол (ДНСК) Милка Гечева. Повод за решението му е заведение на плажната ивица, което се разпростира върху 1.3 дка, но е обявено като преместваем обект.\r\n\tПо думите на Симеонов той лично е провел разговор с Гечева, в който е сигнализирал за проблема. След като видяла снимки на заведението от високо, тя също се съгласила, че това не е преместваем обект. В последствие обаче “нейните служители” го саботирали.\r\n\t\"ДНСК пречат на прилагането на закона. Чувствам се саботиран, но аз трудно се отказвам от това, с което съм се захванал. Най-вероятно ще поискам оставката на Гечева\", заяви Симеонов.\r\n\tВицепремиерът добави, че е посетил няколко заведения в Слънчев бряг, за да замери шума късно вечерта.\r\n\tСимеонов припомни, че позволеният шум след 22 ч. е 50 децибела. Той е успял да замери 91 децибела на 400 метра разстояние от едно от най-популярните нощни заведения в Слънчев бряг.\r\n\t\"Това е брутално газене на закона. В Слънчев бряг генераторите на шум са по централните алеи, а навътре в самия курорт е по-спокойно. Ще видите какво следва за нарушителите, няма да се издаваме\", допълни съпредседателят на Обединени патриоти, като определи предстоящият подход като “ноу-хау”.\r\n\tСпоред него алкохолният туризъм в страната е \"резултатът от лакомията на местни измислени бизнесмени, на хора, които са решили да забогатеят за един сезон\". По думите му никой от тези хора няма комуникация с големи туроператори, които вече избягвали да предлагат този тип почивка.", "date": "09:40 | 04 юли 2017 | ", "title": "Валери Симеонов: Във всяко гето трябва да има полицейско управление"}
{"url": "http://www.mediapool.bg/nad-100-hilyadi-migranti-pristignaha-v-evropa-ot-nachaloto-na-godinata-news266162.html", "text": "Над 100 хиляди мигранти и бежанци са пристигнали в европейските страни през Средиземно море от началото на 2016 г., съобщи Международната организация по миграцията (МОМ).\r\n\t \r\n\tНад 2200 са загинали или изчезнали безследно по пътя.\r\n\t \r\n\tСпоред публикуваните от МОМ статистически данни, от началото на 2017 г. в Европа са пристигнали 101 210 мигранти и бежанци. Над 85 000 от тях се насочиха към Италия, включително над 12 000, пристигнали миналата седмица. От 1 януари Гърция прие над 9000 души, а Испания - над 6000.\n\n\r\n\t \r\n\tОт началото на годината 2247 мигранти и бежанци загинаха при опит да се доберат до европейските страни по море.", "date": "11:44 | 04 юли 2017 | ", "title": "Над 100 хиляди мигранти  пристигнаха в Европа  от началото на годината"}
{"url": "http://www.mediapool.bg/avstriya-vaznameryava-da-vazstanovi-granichniya-si-kontrol-s-italiya-news266158.html", "text": "“Австрия смята много скоро да възстанови проверките и да разположи войници на границата си с Италия, ако притокът на мигранти не намалее\". Това заяви австрийският министър на отбраната пред виенски ежедневник, цитиран от Нова телевизия.\r\n\t“Очаквам скоро да бъдат изискани проверки на границата и подкрепления от армията. Тези мерки ще се окажат необходими, ако притокът от имигранти не намалее“, каза Ханс Петер Доскозил пред електронния вариант на вестник \"Кроне“.\r\n\tСпоред ежедневника на разположение има 750 войници и четири бронирани коли, които са в готовност да бъдат разположени на границата още този уикенд. Австрия възстанови граничния контрол с Унгария през 2015 г. и заяви, че е готова да издигне ограждение по границата си с Италия.", "date": "09:15 | 04 юли 2017 | ", "title": "Австрия възнамерява да възстанови граничния си контрол с Италия"}
{"url": "http://www.mediapool.bg/prezidentat-tsvetanov-razbira-samo-ot-apartamenti-a-borisov-e-darzhavnik-news266160.html", "text": "“Цветан Цветанов не разбира нищо от изтребители, той разбира само от апартаменти. Единствената връзка между Цветанов и авиацията е, че той говори на автопилот - някой друг му задава курса.”\r\n\tТака президентът Румен Радев коментира във вторник конфликта му с председателя на ПГ на ГЕРБ Цветан Цветанов, който преди седмица инициира създаването на анкетна комисия за проучване на процедурата по избора на шведските изтребители \"Грипен\".\r\n\tДържавният глава определи разследването на управляващото мнозинство по темата като \"опит българският парламент да се превърне в трибунал за политическо въздействие\".\r\n\t\"Този парламент произвежда политически скандали, а не закони\", обобщи Радев пред журналисти в Софийския градски съд (СГС), където бе призован да свидетелства по делото срещу бившия военен министър Николай Ненчев за ремонта на двигателите на МИГ-29 в Полша.\r\n\tПо повод срещата му с премиера Бойко Борисов в понеделник президентът коментира, че тя се е провела по инициатива на министър-председателя с цел двамата да обсъдят \"как да няма война между институциите, която някои политици от ГЕРБ се опитват да разпалят\".\r\n\t\"Декларациите и действията на Борисов все по-често противоречат на действията на Цветан Цветанов. Това е един държавнически подход и се надявам партията му да го възприеме\", добави Радев, демонстрирайки благоразположението си към \"доброто ченге\", както сам оприличи преди седмица поведението на премиера на фона на \"лошото ченге\" Цветанов.\r\n\tПо отношение на делото срещу Ненчев, президентът заяви преди началото на съдебното заседание, че като началник на ВВС неговото становище за поддръжката на старите изтребители било, че трябва да се подпише договор за това с Русия. Бившият военен министър обаче не се е съобразил с него, предпочитайки частичен ремонт на двигателите им в Полша, с което според Радев тотално \"приземил\" военната ни авиация.", "date": " | 10:40 | 04 юли 2017 | ", "title": "Президентът: Цветанов разбира само от апартаменти, а Борисов е държавник"}
{"url": "http://www.mediapool.bg/balgarska-prestapna-grupa-kontrolirala-prostitutsiyata-v-raiona-na-marbeya-news266199.html", "text": "При съвместна полицейска операция в България и Испания бе разбита българска организирана престъпна група, опитала да установи пълен контрол върху проституцията в целия крайбрежен район от Торемолинос до Марбея, пише испанския вестник \"Малага ой\".\r\n\tПри операцията са задържани 34 членове на организацията, извършвала престъпна дейност и в двете страни, и са били освободени 13 жертви, принудени да проституират, съобщи в комюнике испанската полиция.\r\n\tПретърсени са 21 адреса на няколко места в района на Малага и 15 адреса в България. По нареждане на съдебните власти е наложена възбрана върху 6 недвижими имота и запор на 18 автомобила и няколко банкови сметки.\r\n\tКоординацията между властите на двете държави е била осъществена през европейските органи за полицейско и съдебно сътрудничество Европол и Евроюст.\r\n\tРазследването е започнало през септември 2014 г., когато жена с българско гражданство отишла в местния полицейски комисариат в Марбеля и казала, че е избягала от хора, които искали да я принудят да проституира.\n\n\r\n\tЖертвите са били примамвани да отидат в Испания с обещания за охолен живот. Вместо това са били изнудвани, карани да проституират и да ограбват клиентите си, предаде ДПА, като се позовава на съобщение на Европол.", "date": "19:09 | 04 юли 2017 | ", "title": "Българска престъпна група, контролирала проституцията в района на Марбея"}
{"url": "http://www.mediapool.bg/parite-za-asistenti-na-hora-s-uvrezhdaniya-se-uvelichavat-s-nad-15-miliona-leva-news266168.html", "text": "Правителството одобри вътрешнокомпенсирани промени на утвърдените разходи по бюджета на Министерството на труда и социалната политика за 2017 г., съобщи пресслужбата на кабинета. Преструктурирането води до увеличаване на утвърдените средства по програма \"Интеграция на хората с увреждания\" с 15 700 000 лева.\r\n\t \r\n\tСредствата ще се предоставят на общините чрез Агенцията за социално подпомагане за предоставяне на услугите личен асистент, социален асистент и домашен помощник на хората, за които е извършена социална оценка по операция \"Независим живот\", финансирана по Оперативна програма \"Развитие на човешките ресурси\" 2014-2020 г.\r\n\t \r\n\tС осигурените допълнителни средства през 2017 г. ще бъде оказана подкрепа на над 15 000 хора с увреждания и хора над 65 г. в невъзможност за самообслужване чрез назначаването на близо 6400 лични асистенти, 1000 социални асистенти и 2500 домашни помощници.", "date": "12:47 | 04 юли 2017 | ", "title": "Парите за асистенти на хора с увреждания се увеличават с над 15 милиона лева"}
{"url": "http://www.mediapool.bg/v-novata-si-programa-partiyata-na-merkel-otkaza-da-naricha-sasht-priyatel-news266169.html", "text": "Управляващите консерватори на германската канцлерка Ангела Меркел се отказаха от термина \"приятел\", характеризирайки отношенията със САЩ, в представената в Берлин в понеделник предизборна програма на двете сестрински десни партии - ХДС и ХСС, предаде Ройтерс.\r\n\t\r\n\tПреди 4 г. общата програма на Християндемократическия съюз и баварския Християнсоциален съюз Съединените щати бяха представени като \"най-важния приятел\" на Германия извън Европа. Програмата от предишните избори през 2013 г. представяше \"приятелството\" с Вашингтон като \"крайъгълен камък на международните отношения на страната\" и говореше за укрепването на трансатлантическите икономически връзки чрез отстраняване на търговските бариери.\r\n\t \r\n\tИ двете думи - \"приятел\" и \"приятелство\", липсват от новата редакция на програмата, озаглавена \"За Германия, в която живеем добре и щастливо\". С нея двете сестрински партии ще участват в парламентарните избори на 24 септември т.г. Вместо това САЩ сега са представени като \"най-важния партньор\" извън Европа. От ХДС все още не коментират промяната в терминологията.\r\n\t \r\n\tСпоред Ройтерс тази промяна нагледно показва влошаването на двустранните отношения след влизането на Тръмп в Белия дом през януари. Агенцията припомня думите на новия американски президент, че Меркел \"руши\" Германия, със своята миграционна политика, която той нарече \"безумна\". Освен това той неведнъж се изказваше гневно за големия германския излишък в търговията със САЩ, обвиняваше Берлин и други европейски партньори, че дължат \"огромни количества пари\" на НАТО, и съвсем отблъсна западните си партньори със своето решение миналия месец да изтегли САЩ от Парижкото споразумение за климата.\r\n\t \r\n\tЦитира се проучване на социологическия център \"Пю\" от миналата седмица, което констатира, че само 35 на сто от германците сега гледат благосклонно на САЩ. При предишния президент Барак Обама положително отношение към задокеанския партньор имаха 57 на сто от германците.\r\n\t \n\n\r\n\tВ програмата освен това намира място една почти дословна констатация, която Меркел направи миналия месец след трудната среща на лидерите на Г-7 в Италия и която тогава предизвика широк отзвук. \"Времената, в които можехме изцяло да разчитаме на други, останаха до известна степен в миналото. Ние, европейците, трябва да поемем съдбините си в своите собствени ръце по-решително, отколкото сме правили това в миналото, са посочва в програмата, представена в Берлин от Ангела Меркел и от лидера на ХСС Хорст Зеехофер.\r\n\t \r\n\tВ нея се потвърждава ангажимента на Германия към НАТО като военен алианс, като в същото време се отбелязва, че ЕС трябва да бъде в състояние да се защитава самостоятелно, ако иска да оцелее в далечна перспектива.\r\n\t \r\n\tДобавен е и специален раздел под заглавие \"Германия и Франция са моторът на Европа\", в който се обещава \"да се вдъхне нов живот на приятелството\" между двете страни.\r\n\t \r\n\tДокументът обаче изключва общата отговорност за дълговете в Европа и се казва, че солидарността е възможна само ако страните от ЕС спазват правилата на Пакта за растеж и стабилност. Двете партии изразяват готовност да работят с новото френско правителство за постепенно развитие на еврозоната стъпка по стъпка, но се обявяват срещу издаването на еврооблигации за дълговете.", "date": "12:55 | 04 юли 2017 | ", "title": "В новата си програма партията на Меркел отказа да нарича САЩ \"приятел\""}
{"url": "http://www.mediapool.bg/ekaterina-zaharieva-oglavi-natsionalniya-savet-po-antikoruptsionni-politiki-news266167.html", "text": "Правителството определи вицепремиера по правосъдната реформа и министър на външните работи Екатерина Захариева за председател на Националния съвет по антикорупционни политики, съобщи пресслужбата на кабинета във вторник.\r\n\t \r\n\tВ състава на Съвета се включват допълнително представител на вицепремиера по обществения ред и сигурността и министър на отбраната - член на политическия му кабинет, директорът на Центъра за превенция и противодействие на корупцията, както и представител на Националното сдружение на общините.\r\n\t \r\n\tНационалният съвет по антикорупционни политики е създаден с ПМС 136/2015 като междуведомствен орган със съвещателни, координационни и контролни функции по отношение на разработването и изпълнението на политиките в областта на превенцията и противодействието на корупцията.\r\n\t \r\n\tПромяната в постановлението се налага във връзка с новата структура на Министерския съвет и определянето на вицепремиера Екатерина Захариева за национален координатор по антикорупционни политики. От друга страна, разширяването на състава на Съвета с нови членове ще допринесе за повишаване на ефективността на работата му, се посочва в правителственото съобщение.", "date": "12:44 | 04 юли 2017 | ", "title": "Екатерина Захариева оглави Националния съвет по антикорупционни политики"}
{"url": "http://www.mediapool.bg/kontsertat-rock-in-bulgaria-sabira-nad-100-balgarski-i-chuzhdestranni-rok-grupi-news266170.html", "text": "Концертът \"Rock in Bulgaria\" събира над 100 български и чуждестранни рок групи, които ще изпълняват едновременно общ репертоар от 43 рок хита. Събитието е планирано за 22 септември на Националния стадион \"Васил Левски\", съобщава БТА, позовавайки се на Христо Димитров - режисьор на спектакъла, Ивайло Кицов - музикална селекция, Иван Алексиев - продуцент, Милена Димова - пи ар.\r\n\tТе съобщиха, че част от групите, които ще се включат, са \"Ахат\", \"Конкурент\", \"Епизод\", \"Д2\", \"Еридан\". По думите на организаторите сред гост звездите са Джо Лин Търнър и Джордж Гакис. Към рок музикантите ще се включат Симфоничният оркестър и Смесеният хор на БНР, фолклорни формации и балет.\r\n\tМилена Димова посочи, че са се вдъхновили от проекта \"Rockin' 1000\" в Италия с идеята да се направи подобно събитие у нас, но с кауза. \"Rock in Bulgaria\" е българска марка, създадена в подкрепа на новоучредена фондация \"Мами в нужда\", която цели да подпомага майки в неравностойно положение, самотни родители и бедстващи семейства, които срещат затруднения в отглеждането на децата си.\r\n\tПредстоящата инициатива е първата от проекта, като идеята е концертът да се превърне в ежегодно събитие.", "date": "13:04 | 04 юли 2017 | ", "title": "Концертът \"Rock in Bulgaria\" събира над 100 български и чуждестранни рок групи"}
{"url": "http://www.mediapool.bg/tramp-shte-predlozhi-dostavki-na-amerikanski-gaz-v-zadniya-dvor-na-rusiya-news266174.html", "text": "Американският президент Доналд Тръмп ще използва бързо увеличаващите се доставки на американски природен газ като политически инструмент на срещата си във Варшава с лидерите на десетина държави, които са зависими от Русия за газовите си нужди, пише във вторник .\r\n\tПрез последните години Москва намали доставките по време на ценови спорове със съседни страни през зимните месеци. Вносът от САЩ ще помогне на тези страни да намалят зависимостта си от Русия, отбелязва агенцията.\r\n\tТръмп ще заяви пред тях, че Вашингтон иска да помогне на съюзниците, като направи възможно най-лесно за американските компании да доставят повече втечнен природен газ за Централна и Източна Европа, съобщиха от Белия дом.\r\n\tПрезидентът на САЩ ще присъства в четвъртък на срещата на проекта \"Три морета\", който носи това име, тъй като участващите страни имат излаз на Адриатическо, Балтийско и Черно море. Разговорите във Варшава ще се проведат преди срещата на Г-20 в Германия, където Тръмп ще се срещне за първи път с руския си колега Владимир Путин.\r\n\tСред целите на проекта \"Три морета\" е да се разшири регионалната енергийна инфраструктура, включително терминалите за внос на втечнен природен газ и газопроводите. Сред членките на тази инициатива са Полша, Австрия, Унгария, и съседите на Русия Латвия и Естония. (Според руската агенция Росбалт сред участващите страни са и България и Румъния – б. ред.)\n\n\r\n\tПрисъствието на Тръмп ще даде тласък на проекта, каза Джеймс Джоунс, бивш върховен главнокомандващ на силите на НАТО, цитиран от Ройтерс.\r\n\tУвеличеният износ на американски газ за региона ще помогне да се отслаби влиянието на Русия, която използва енергетиката като оръжие или инструмент за предимство при сключването на сделки, смята Джоунс.\r\n\t\"Мисля, че САЩ могат да се покажат като доброжелателна страна, като изнасят енергия и помагат на страните, които нямат достатъчни доставки, да станат по-малко зависими и по-малко заплашвани\", каза той.\r\n\tПолитиката на Тръмп към Русия все още се оформя - един процес, който се затруднява от разследванията около разузнавателната информация, че Русия се е опитала да се намеси в президентските избори в САЩ през 2016 г. Русия отрича обвиненията, а Тръмп твърди, че екипът му не е бил в заговор с Москва.\r\n\tДепутатите от Републиканската партия, много от които искат да го видят да предприема твърда линия към Русия заради намесата й в изборите в САЩ и кризите в Украйна и Сирия, подкрепят използването на газовите доставки за политическо въздействие.\r\n\t\"Това подкопава стратегиите на Путин и други авторитарни лидери, които се опитват да използват \"завъртането на кранчето\" като елемент за стратегическа атака\", заяви сенаторът републиканец Кори Гарднър, който е член на Комисията по външни отношения.\r\n\tКремъл разчита на приходите от газа и петрола, за да финансира държавния бюджет и отнемането на пазарен дял ще засегне Москва.\r\n\t\"По много начини износът на американски втечнен природен газ е най-голямата американска заплаха за Русия\", казва пред Ройтерс Михал Барановски, директор на представителството на \"Джърман Маршал фонд\" във Варшава.\r\n\t\r\n\tОчаква се САЩ да станат третият най-голям износител на втечнен природен газ в света през 2020 г., само четири години след откриването на първия терминал за износ. Американските износители продадоха по-голямата част от този газ с дългосрочни договори, но все още има оферти за определени количества и други запланувани проекти за износ.\r\n\t\"Чениър енерджи инкорпорейтид\" (Cheniere Energy Inc (LNG.A), която откри първия терминал за износ през 2016 г., извърши първата си доставка в Полша през юни. Други пет терминала се очаква да заработят до 2020 г., посочва агенцията.\r\n\t\"Телуриън инкорпорейтид\" Tellurian Inc (TELL.O) предложи проект на стойност 16 милиарда долара, който се надява да завърши до 2022 г. - навреме, за да се опита да сключи дългосрочни договори за доставки за Полша за сметка на руския гигант \"Газпром\", чиито договори изтичат тази година.\r\n\t\"Бихме искали да бъдем доставчик, който се конкурира за този пазар\", заяви изпълнителният директор на \"Тилуриън\" Мег Джентъл.\r\n\tГлобалното пренасищане в доставките обаче може да ограничи ръста на американския износ на втечнен природен газ въпреки подкрепата на Тръмп. То подтисна цените и направи трудни печалбите за износителите на втечнен газ, каза Адам Семински, енергиен анализатор от Центъра за стратегически и международни проучвания.\r\n\tРусия има предимство в Европа заради близостта си и газовите връзки.\r\n\t\"Европа ще бъде арена на голяма конкуренция между руския и втечнения природен газ\", каза Даниел Йергин, носител на наградата \"Пулицър\" и зам.-председател на анализаторската фирма Ай Ейч Ес.\r\n\t\r\n\tЕвропейците ще наблюдават дали Тръмп ще изясни позицията на администрацията си за новия тръбопровод, който трябва да доставя руски газ за Германия, известен като \"Северен поток-2\".\r\n\tАмериканският Сенат прие през юни пакет от санкции срещу Русия, включително възможност за санкции срещу западни фирми, замесени в проекта. Новите санкции в момента се бавят в Камарата на представителите.\r\n\tАмериканският Държавен департамент лобира срещу газопровода, който потенциално може да направи Европа по-уязвима от нарушаване на доставките.\r\n\tЗаплахата от санкции се прибавя към напреженията между Вашингтон и Берлин.\r\n\tГерманското правителство подкрепя газопровода, а позицията на Тръмп по въпроса безпокои европейските дипломати, припомня Ройтерс.", "date": "13:33 | 04 юли 2017 | ", "title": "Тръмп ще предложи доставки на американски газ в \"задния двор\" на Русия"}
{"url": "http://www.mediapool.bg/seriya-leki-zemetreseniya-sabudiha-vulkan-krai-ohrid-news266173.html", "text": "Серия от леки земетресения край Охрид са активизирали вулкана до село Косел, който се намира от 7 км от града. В местността Дувалото са се отворили нови скални дупки, от които излиза сероводород. Покрай вулкана има и мъртви животни, съобщават местните медии.\r\n\t \r\n\tВъв вторник през нощта са регистрирани две земетресения. В 1.32 ч. местно време е усетен трус от 2.8 по Рихтер, с епицентър на 9 км северно от село Янковец,. Два часа по-късно е регистриран нов земен трус със сила 3.4 със същия епицентър.\r\n\t \r\n\tВ В 5.01 часа е регистриран трус със сила от 2.6 по Рихтер, а 8.27 часа сутринта е регистриран нов трус със сила от 3.6 по Рихтер. Епицентърът на последния трус е на 13 км северно от Ресен.", "date": "13:32 | 04 юли 2017 | ", "title": "Серия леки земетресения събудиха вулкан край Охрид"}
{"url": "http://www.mediapool.bg/v-evropa-tramp-shte-ima-vtori-shans-da-ostavi-po-dobro-vpechatlenie-news266177.html", "text": "Президентът Доналд Тръмп ще разбере тази седмица дали ще получи втори шанс да остави добро впечатление, завръщайки се в Европа и срещайки се за първи път с руския лидер Владимир Путин.\r\n\tПри първото си посещение на континента през май Тръмп предизвика притеснение сред европейските си съюзници, когато не заяви ясно, че стои зад натовския договор за обща отбрана, и нахока световните лидери, че не харчат достатъчно за своите въоръжени сили. Този път той ще използва \"спирките\" си в Полша и Германия, за да се опита да намери тънкия баланс в подобряване на връзките с Москва във време на особено усложнени отношения, като в същото време затвърди ролята на САЩ като спирачка пред руската агресия.\r\n\tТръмп тръгва от Вашингтон за Европа в сряда. Вероятно най-наблюдаваното събитие от 4-дневното му турне ще бъде срещата му с Путин в рамките на международната среща на върха в Хамбург, Германия. Всеки аспект от срещата между двамата непредсказуеми лидери със сигурност ще бъде следен най-щателно с оглед на задълбочаващите се разследвания (в САЩ) за предполагаемата намеса на Москва в (американските) избори през 2016 г. и за евентуална причастност на кампанията на Тръмп (към задкулисни контакти с Москва).\r\n\tВсички тези разследвания тегнат като дамоклев меч, което не оставя място за големи надежди от срещата за значителен напредък по такива сериозни въпроси, като кризата в Украйна или конфликта в Сирия.\r\n\t\"Не виждам никакъв въпрос, по който те могат да постигнат голям пробив с оглед на отровената атмосфера в (двустранните) отношения\", каза Майкъл О'Ханлън - старши експерт по външната политика в мозъчния тръст \"Брукингс инститюшън\". Той предположи, че (срещата) може да подготви почвата за бъдещо сътрудничество.\n\n\r\n\tРазговорът Тръмп-Путин ще бъде една от най-малко деветте срещи на президента на САЩ с чуждестранни лидери, докато е в Хамбург за съмита на Г-20 - група от развити и развиващи се страни, която започва в петък.\r\n\tНо първата спирка на Тръмп ще бъде в Полша, чиито лидери очакват уверение, че присъствието на американски и натовски войски там ще продължи, докато сигурността в региона е застрашена от една надигаща се Русия. В отговор Тръмп ще очаква топъл прием, след като изрази дълбоко уважение към тази решимост на Полша с реч на варшавския площад \"Красински\" в четвъртък. Това ще бъде първата му реч на митинг на открито в чужда страна.\r\n\tПолските лидери радушно споделят виждането на Тръмп за света. Депутатите от управляващата партия и проправителствени активисти планират да докарат организирани групи с автобуси, за да гарантират, че Тръмп ще говори пред бурно подкрепящо го множество, което да бъде в контраст с неговия твърде невзрачен европейски дебют през май.\r\n\tВ предварителни коментари за турнето официални лица от Белия дом посочиха, че Тръмп ще подчертае ангажимента на САЩ към член 5 на Североатлантическия договор, който казва, че нападение срещу една страна членка (на НАТО) е нападение срещу всички - нещо, което той не направи в централата на алианса в Брюксел по време на първото си презокеанско пътуване, но официално потвърди този ангажимент миналия месец. Очаква се също така президентът да посочи необходимостта от изработване на \"общ подход към Русия\", казаха негови съветници.\r\n\t\"Той би желал САЩ и целият Запад да развият по-конструктивни отношения с Русия, - каза съветникът на Белия дом за националната сигурност Х. Р. Макмастър. - Но той също така ясно подчерта, че ще направи необходимото за даване на отпор на дестабилизиращото поведение на Русия.\"\r\n\tПодготвяйки се за посещението, Тръмп говори (по телефона) в понеделник с германската канцлерка Ангела Меркел и с италианския премиер Паоло Джентилони. А преди това, през уикенда, той разговаря с китайския президент Си Цзинпин, с японския премиер Шиндзо Абе и с лидерите на Саудитска Арабия, Обединените арабски емирства и Катар.\r\n\tСлед тази визита президентът съвсем скоро пак ще се върне в Европа за посещение във Франция в средата на юли, за да бъде до новия френски президент Еманюел Макрон по време на честването на Деня на Бастилията. А към края на юли той ще изпрати вицепрезидента Майк Пенс в Естония и Грузия - два бивши съветски сателита край руската граница, както и в новата членка на НАТО - Черна гора.\r\n\tПолша е твърд американски съюзник в Ирак и Афганистан и приема на своя земя около 5000 американски войници, служещи в отделни мисии - американска и натовска.\r\n\t\"Те (поляците) залагат на това, че тези (близки) отношения със САЩ в сферата на отбраната ще балансират техните опасения от евентуалната посока, в която могат да поемат американско-руските отношения\", каза Джеф Ратке, старши експерт и заместник-директор на Европейската програма в Центъра за стратегически и международни проучвания. Наличието на обща граница с Русия \"е най-голямото безпокойство за Полша\".\r\n\tАмериканско-руските отношения остават напрегнати. През април Тръмп каза, че те вероятно са на най-ниската си точка за всички времена. Москва заклейми неотдавнашното решение на САЩ да наложат санкции на още близо 40 руски физически и юридически лица заради руските действия в Украйна. Но Тръмп изразява и надежди за подобряване на отношенията с тази глобална сила.\r\n\tСлужители от Белия дом казаха, че Тръмп няма определена програма за срещата си с руския президент. Те все още не са разкрили подробности по организирането на срещата. Тръмп е провел три телефонни разговора с Путин от встъпването си в длъжност. В миналото той е давал противоречиви твърдения за връзките си с Путин. По време на предизборната си кампания той твърдеше, че не си спомня да се е срещал с него, но по-рано казваше, че двамата са разговаряли по времето на конкурса \"Мис Вселена\" в Москва през 2013 г.\r\n\tЗадграничното пътуване на Тръмп ще бъде първото, след като той обяви оттеглянето на САЩ от ключовото Парижко споразумение за климата, за съжаление на редица световни лидери, които го увещаваха да остане в договора от 2015 г. Белият дом съобщи, че Тръмп и Меркел са обсъждали климатичната проблематика в телефонния си разговор в понеделник.\r\n\tМеркел, която е домакин на съмита на Г-20, не крие разочарованието си от решението на Тръмп и заяви пред германския парламент, че \"не можем да очакваме лесни преговори в Хамбург\" по климатичните въпроси.", "date": " | 14:12 | 04 юли 2017 | ", "title": "В Европа Тръмп ще има втори шанс да остави по-добро впечатление"}
{"url": "http://www.mediapool.bg/zet-na-ispanskiya-kral-mozhe-da-prekara-10-godini-v-zatvora-news266178.html", "text": "Зет на испанския крал Фелипе Шести, осъден миналата година на 6 години затвор за големи финансови злоупотреби, може да получи още по-тежка присъда на апелативна инстанция, предаде Франс прес.\r\n\tПрокуратурата поиска присъдата на Иняки Урдангарин, съпруг на инфантата Кристина, да бъде увеличена на 10 години.\r\n\tПрез февруари Урдангарин бе осъден от съд в Палма де Майорка на шест години и три месеца затвор, както и да плати глоба от 512 000 евро, за отклоняване на държавни средства, данъчни измами и търговия с влияние.\r\n\tЗетят на Фелипе Шести е бивш национал на страната по хандбал, като на два пъти е печелил бронзови медали от олимпийски игри. През 1997 г. той се ожени за инфантата Кристина, по-малка сестра на бъдещия крал. Присъдата му бе наложена, защото той заедно със свой съдружник отклонил в периода 2004-2006 г. субсидии, отпуснати на негова фондация.\r\n\tУрдангарин обжалва присъдата си заедно с още петима осъдени по делото. Прокуратурата също обжалва присъдата. В очакване на решението на апелативния съд Урдангарин е на свобода.\n\n\r\n\tИнфантата Кристина пък бе съдена за съучастничество в данъчни измами. В крайна сметка делото бе прекратено, но тя вече не участва в повечето от официалните церемонии. Кристина освен това плати глоба от 265 000 евро.", "date": "14:25 | 04 юли 2017 | ", "title": "Зет на испанския крал може да прекара 10 години в затвора"}
{"url": "http://www.mediapool.bg/makron---progresiven-i-proevropeiski-nastroen-ne-e-li-za-zavizhdane-news266180.html", "text": "Еманюел Макрон отиде вчера във Версайския дворец и провъзгласи френска революция. За тези, които са запознати с френската история, това съпоставяне на място и идея беше пълно с ирония. Речта на френския президент пред новоизбраното Национално събрание и Сената обаче е нещо, което има значение тук и сега, не просто в самата република, а в Европа, също и във Великобритания.\r\n\tВ определено отношение обръщението на Макрон беше познато за тези, които са изучавали неговия възход. Имаше малко нови политически ангажименти. Тези, които пое той, бяха познати от кандидат-президентската му кампания - те включваха намаляване на състава на Националното събрание и други държавни органи плюс, което е важно, отмяна по-късно тази година на наложеното след нападението в \"Батаклан\" извънредно положение. Повече подробности ще има, когато днес френският министър-председател Едуар Филип очертае законодателната програма на правителството.\r\n\tЦелта на Макрон вчера обаче беше не да омаловажи ролята на Филип, а да зададе тон и да отправи послание. Разликата между речта на президента и тази на министър-председателя е като разликата между речта за състоянието на съюза в САЩ (Макрон възнамерява да изнася подобна реч на всеки 12 месеца) и началото на обсъжданията по речта на кралицата във Великобритания. Президентът и неговата нова партия спечелиха много мандати (макар и на избори със сравнително ниска избирателна активност), а Макрон е решен ясно да покаже от самото начало своите реформаторски намерения и сериозност. Това, че той обещава \"истинска революция\" на ценностите и подходите в страна, която, както той каза на друго място в речта си, толкова често не успява да се реформира, показва мащаба на задачата, която си поставя.\r\n\tРечта на Макрон беше изпълнена с френска гордост, с последователни изтъквания на красивата природа на Франция, нейната велика история и човешки постижения. Необходимо беше той да направи това, защото според ново проучване 69 процента от французите мислят, че Франция е в упадък (това обаче е подобрение в сравнение с миналогодишното проучване, в което този дял беше 86 процента). Но Макрон умишлено представи нашироко своето патриотично виждане. Тереза Мей основава своето виждане за \"глобална Великобритания\" предимно на търговския потенциал на страната, а Макрон спомена, освен всичко друго, френските писатели, художници и музиканти, които \"поставят политиката на правилното й място, като ни дават да прогледаме отвъд всекидневните неща до място, което придава величие, красота и дори трагизъм на човешкото състояние\".\r\n\tТова обаче бяха основите на обръщение, което беше много явно прогресивно, с Франция в центъра на \"един нов глобален хуманистичен проект\", а също и много явно европейско.\n\n\r\n\tМакрон е в съзвучие с френското обществено мнение, което решително се настройва против политическата класа в страната. Но той не отрече, че ЕС също се нуждае от реформа и е прекалено бюрократичен. Той атакува неговата \"тирания на програми и календари\", на която според него е реакция Брекзитът. Но настоя, че европейското виждане за социална справедливост и хуманистични ценности може и трябва да бъде съживено пред лицето на екстремистката заплаха. Тези думи накараха депутатите да станат на крака. Посланието, че Франция се завръща, трудно можеше да се пропусне.\r\n\tТрудно е също така да се пропуснат отгласите и контрастите от другата страна на Ламанша. Както Франция, така и Великобритания по различни начини са страни в исторически упадък и отричане. Но те търсят доста различни пътища за излизане от своите кризи. Франция избра Макрон, зае се с прогресивна реформа и се закотви в една реформирана Европа, а Великобритания гласува за Брекзит, преизбра едно пострадало консервативно правителство и сега се стреми да се откъсне от европейските правила, ценности и хора. Великобритания има отслабен министър-председател, а Франция има президент, който изглежда е избрал за свой модел величествения стил на Шарл де Гол, но преследва цел, която се стреми да бъде едновременно възвишена и практична. Опитът на Мей за силно ръководство в следването на антиевропейска политика се разбива на пух и прах. Проевропейската версия на Макрон оцелява и процъфтява, поне засега. Контрастът е отрезвяващ.", "date": " | 14:29 | 04 юли 2017 | ", "title": "Макрон - прогресивен и проевропейски настроен. Не е ли за завиждане?"}
{"url": "http://www.mediapool.bg/stariyat-sobstvenik-na-obb-razprodava-i-drugi-svoi-banki-na-balkanite-news266179.html", "text": "Националната банка на Гърция, която доскоро беше собственик на българската ОББ, ще пристъпи към продажба и на други свои подразделения на Балканите, заяви изпълнителният директор на банката Леонидас Франкиадакис, цитиран от БТА.\r\n\tПо думите му банката смята да продаде подразделения в Румъния, Албания, Сърбия и Кипър, за да доведе до край своя план за преструктуриране на финансово-кредитната институция и за да повиши капиталовата си адекватност.\r\n\t\"Ние сме много близо до това да обявим купувача на Банка Ромъняска\", каза Франкиадакис в интервю за Ройтерс.\r\n\tПреди няколко седмици бе финализирана сделката по продажбата на ОББ на белгийската финансова група КВС, която у нас притежава и СИБанк. Стойността на трансакцията бе 610 млн. евро. В резултат от сделката до края на годината се очаква да приключи сливането на ОББ и СИБанк. Новият трезор ще се казва \"ОББ (част от КВС груп)\" и ще е третият по големина на активите у нас.", "date": "14:26 | 04 юли 2017 | ", "title": "Старият собственик на ОББ разпродава и други свои банки на Балканите"}
{"url": "http://www.mediapool.bg/tsyalata-darzhavna-mosht-se-izsipva-v-magistrala-v-znanieto-news266176.html", "text": "Държавата ще задължи всички деца да посещават училище и да излизат от там ограмотени, обяви премиерът Бойко Борисов във вторник, след като Министерският съвет одобри механизъм за взаимодействие между институциите, който да направи възможно това.\r\n\t бе направена още при формирането на кабинета и беше изведена като основен приоритет.\r\n\tМерките включват формирането на специални екипи, които ще издирват и пращат децата в училище; индивидуална подкрепа според конкретните нужди на децата и техните семейства; мотивация за учители в проблемни общности, а при нужда - санкции и лишаване от помощи на хора, които не пускат децата си на училище. С проблема ще бъде ангажирано дори МВР.\r\n\t\"Ще използваме всичките си ресурси. Това е най-важното нещо - това е \"магистрала в знанието\", защото само така можем да постигнем по-висока производителност на труда\", заяви премиерът. Той напомни, че образованието е приоритет на правителството и коментира, че не помни друго правителство да е увеличавало учителските заплати с 330 млн. лв. на година.\n\n\r\n\tВ характерния за него стил той очерта каква е алтернативата, ако децата продължат да отпадат и останат неграмотни: \"По-доброто за данъкоплатеца е да отиде да тежи на социалната система. По-лошото е да стане престъпник. Трети вариант няма. Когато отиде обаче на тежестта на социалната система, тогава пък работещите българи казват: \"Добре, докога ние ще им плащаме\". Веднага се вкарваме в едно етническо напрежение и противопоставяне, което става един омагьосан кръг. Това е единственото, което е редно да се направи и което правим в момента\". Борисов даде пример с последните конфликти в Асеновград и Столипиново и заяви, че там образованието не е на необхоимото ниво.\r\n\tПо данни на Националния статистически институт през учебната 2015/2016 година 21 170 ученици са напуснали образователната система, което означава, че всеки 7-ми ученик между 15 и 18 години не е в училище. Основните причини са свързани със социално-икономически фактори, институционални проблеми, миграция, фактори на местоживеенето и жилищната среда, етнокултурни фактори, както и проблеми, свързани с образователната система. Държавата си поставя за цел делът на преждевременно напусналите образователната система до 2020 г. да не надвишава 11 на сто.\r\n\tВицепремиерът с ресор образование Томислав Дончев, също декларира, че цялата държавна мощ ще бъде насочена срещу отпадането на децата от училище. Той съобщи, че над 5 на сто от българчетата, една четвърт от ромчетата и над 10 на сто от децата от турски произход не са обхванати от образователната система: \"Те стават непригодни за пазара на труда, клиенти на социалната система и с някои от тях се налага да работи МВР.\"\r\n\tДончев допълни, че това няма как да е проблем единствено на образователните институции и затова е необходимо да се мобилизира цялата държава.\r\n\tАко за дадено семействата не е ценност детето да ходи на училище, приоритет трябва да е общественият интерес, поясни той. И добави, че поради тази причина може да се използват санкции, където законът позволява, като е необходимо да се мине и през мотивация и подкрепящи мерки детето да бъде задържано в клас. \"Ако това стане, детето ще има друго бъдеще\", посочи Дончев.\r\n\tМеханизмът предвижда също така правила за обмен на информация при издирване на детето. Ако то не бъде открито на постоянен адрес, ще се търси на настоящ, ако не бъде открито на настоящ, ще се търси на цялата територия на страната. Така е и по отношение на медицинските бележки, семейните помощи за деца.\r\n\tАко се налага, родителите ще бъдат принудени да заведат децата си в училище.\r\n\tМинистърът на вътрешните работи Валентин Радев заяви, че е по-добре МВР сега да работи с децата, отколкото по-късно да се занимава с престъпници.\r\n\tРолята на полицията е да работи по-активно с деца с противообществени прояви чрез детските педагогически стаи и да си взаимодейства с останалите институции.\r\n\tМинистърът на образованието Красимир Вълчев съобщи, че всяко населено място ще бъдат създадени екипи с представители на различни институции. Те ще трябва да идентифицират учениците, които са отпаднали, които са в риск от отпадане или които подлежат на реинтеграция и да положат комплекс от мерки за тяхното вкарване в образователната система. Механизмът предвижда също така правила за обмен на информация по отношение на издирването на детето.\r\n\tЕкипите започват работа от лятото и резултатите от работата им се очаква да станат ясни през септември, в началото на новата учебна година.", "date": " | 14:10 | 04 юли 2017 | ", "title": "Цялата държавна мощ се изсипва в \"магистрала в знанието\""}
{"url": "http://www.mediapool.bg/germaniya-ochakva-rusiya-da-se-opita-da-povliyae-varhu-izborite-y-prez-septemvri-news266181.html", "text": "Германският министър на вътрешните работи Томас де Мезиер каза във вторник, че не изключва възможността Русия да се опита да окаже влияние върху парламентарните избори в Германия през септември, предаде Ройтерс.\r\n\t\"Видяхме възможно влияние върху изборите в Америка. Видяхме опити за влияние върху изборите във Франция. Всичко говори, че това е дошло от Русия. Не могат да се изключат подобни опити във връзка с изборите в Германия и ние се настройваме за това\", заяви Де Мезиер.\r\n\tНачалникът на германското контраразузнаване Ханс-Георг Маасен каза, че няма данни, които да предполагат, че Русия може да подкрепи конкретна партия.\r\n\tМаасен заяви, че вътрешното разузнаване няма надеждни доказателства, че кибератаката, започнала в Украйна миналата седмица и разпространила се по света, е била извършена от Русия.\r\n\tДе Мезиер заяви, че при хакерска атака срещу Бундестага през 2015 г. е било откраднато голямо количество информация и част от нея може да се появи в близките седмици.\n\n\r\n\tДе Мезиер и Маасен представиха на пресконференция в Берлин доклад на контраразузнаването, според който в Германия през 2016 г. е имало около 12 100 десни екстремисти и близо 28 500 леви радикали.\r\n\tДанните показват, че десните екстремисти са се увеличили с 2,5 процента в сравнение с 2015 г., а левите радикали - със 7 процента.\r\n\tСпоред контраразузнаването в Германия има рекорден брой потенциално опасни ислямски екстремисти, посочва ДПА.\r\n\tМаасен каза, че радикалните ислямски групи са \"най-голямото предизвикателство за германските разузнавачи.\r\n\tПо думите му в Германия могат да се очакват още терористични нападения, както и увеличение на кибератаките от чуждестранни разузнавателни служби.\r\n\tСпоред представения доклад Германия все повече става мишена на шпионска дейност от страна на чужди разузнавания, в частност на Русия, Китай и Иран. Данните също така показват, че турското разузнаване все повече съсредоточава вниманието си върху Германия.", "date": "14:30 | 04 юли 2017 | ", "title": "Германия очаква Русия да се опита да повлияе върху изборите й през септември"}
{"url": "http://www.mediapool.bg/orban-uhazhva-krainodesnite-izbirateli-predi-izborite-prez-2018-g-news266182.html", "text": "Още отдавна унгарският премиер Виктор Орбан беше обявил, че към антисемитизма няма да има никаква толерантност. В последно време обаче той рискува да ядоса Израел и евреите със свои изказвания, с които очевидно целеше да се хареса на избирателите на радикалната десница преди изборите през 2018 г.\r\n\tПредназначението на използвания от Орбан език - в който се появиха понятия като \"етническа хомогенност\" - изглежда е чрез него да се заеме нишата в крайнодесния спектър, освободена от радикалната националистическа опозиционна партия Йоббик, чиито послания станаха по-умерени, казаха анализатори и критици.\r\n\tУнгарският премиер кръстоса шпага с партньорите от ЕС заради зачитането на конвенциите на либералната демокрация и нежеланието да приеме бежанци.\r\n\tВ реч преди две седмици Орбан припомни за управлението на адмирал Миклош Хорти - противоречива фигура, ръководила страната в продължение на 24 години, от периода след края на Първата световна война до 1944 г., и подписала няколко емблематични закона срещу евреите, като в крайна сметка предава над 500 000 от тях на нацистите по време на Холокоста.\r\n\t\"Това, че историята не ни погреба (след Първата световна война) се дължи на неколцина изключителни държавници (като) Миклош Хорти\", каза той. \"Този факт не може да бъде неглижиран само заради печалната роля, която Унгария изиграва през Втората световна война.\"\n\n\r\n\tВ съвместно изявление Сдружението на комитетите на еврейската общност в Унгария и Световният еврейски конгрес изразиха \"безпокойство\" от тона в агитационни прояви като тази.\r\n\tИзраелският посланик в Будапеща поиска разяснение на думите на Орбан, които властите в Ерусалим окачествиха като \"предизвикващи загриженост\". В средата на месеца е планирано израелският премиер да посети унгарската столица, което ще е и първата визита на действащ израелски министър-председател.\r\n\tСпоред някои анализатори новият, втвърден тон на Орбан е знак за промяна в политиката му и е възможно да очертае контурите на предизборната кампания, която ще води за преизбиране за трети последователен мандат на премиерския пост.\r\n\tНеговата партия Фидес е сочена за категоричния фаворит за спечелване на парламентарните избори през 2018 г. Тя има подкрепата на една трета от избирателите, докато Йоббик и социалистите са с по около 10 процента.\r\n\tПрез 2014 г. Йоббик получи около милион гласа, но с оглед на новата си, по-умерена линия сега рискува да загуби голяма част от този електорат.\r\n\t\"Преместването на Йоббик към центъра промени изцяло ситуацията в този политически спектър и създаде вакуум на полето на крайнодясното\", каза Золтан Новак, анализатор от Центъра за политически анализи.\r\n\tЕдин от признаците за тези промени е по-твърдата линия на Орбан към имиграцията. От 2015 г. в Унгария влязоха стотици хиляди мигранти през южната й граница, макар повечето да продължиха на запад, към по-благоденстващи части от ЕС. В резултат властите в Будапеща издигнаха ограда по южната граница.\r\n\t\"Много важно е да запазим своята етническа хомогенност\", каза Орбан на форум с представители на бизнеса на 28 февруари, повтаряйки тази фраза няколко пъти.\r\n\tПетер Креко, анализатор от института \"Политикал кепитал\", е на мнение, че Фидес и Йоббик просто си разменят местата, като сега Орбан минава в крайното дясно.\r\n\t\"Това говорене на Орбан за етническа хомогенност, при това в Източна Европа, по-малко от 75 години след Холокоста и 25 години след Войните на Балканите, е пълно незачитане на цивилизованите норми\", каза Креко пред Ройтерс.\r\n\tМиналата седмица по време на своя обиколка в страната - която проведе за събиране на подкрепа срещу плановете на ЕС за разселване на мигранти - той отправи критики срещу мигрантите мюсюлмани.\r\n\t\"Те не зачитат нашата култура\", каза унгарският премиер. \"Те търсят пространство за своята култура, после потискат нашата, а накрая я изместват. Тук става дума за идентичност.\"\r\n\tИдеята на Орбан за \"етническа хомогенност\" среща отглас сред редиците на нова и радикална дясна политическа коалиция, която ще направи своите първи стъпки на митинг тази седмица и е възможно през 2018 г. да се включи в предизборната надпревара.\r\n\t\"Само след няколко десетилетия континентът може да рухне демографски\", заяви водачът на коалицията Балаж Ласло пред проправителствения вестник \"Мадяр идьок\". \"Нашата етническа хомогенност може да не издържи на това. Признаваме различията и защитаваме нашата раса.\"\r\n\tЕдна от ръководните фигури в коалицията Михай Орос отрича каквото и да било сътрудничество с Фидес.\r\n\t\"Ако сметнат, че могат да използват нашето движение за политически цели, е възможно да опитат (да го направят), но от наша страна няма никакво съглашателство\", каза той, допълвайки, че целта на формацията му е през 2018 г. да прескочи 5-процентния праг за влизане в парламента.\r\n\tКреко, анализаторът от \"Политикал кепитал\", заяви, че паралелите показват ясно, че целта е стратегическо притискане на Йоббик от всички страни: тоест да бъдат привлечени избирателите, които тази партия потенциално би оставила след себе си както в центъра, така и в крайнодесния спектър. Фидес също отрече да има каквото и да било сътрудничество.\r\n\t\"Фидес отхвърля всякакви форми на антисемитизъм и не сътрудничи с тези политици\", се казва в изпратена по имейла позиция на партията.", "date": " | 14:32 | 04 юли 2017 | ", "title": "Орбан ухажва крайнодесните избиратели преди изборите през 2018 г."}
{"url": "http://www.mediapool.bg/pravitelstvoto-dade-200-000-lv-na-prokuraturata-za-novi-mikrobusi-news266171.html", "text": "Правителството отпусна 200 000 лева по бюджета на съдебната власт за нуждите на прокуратурата, съобщи пресслужбата на Министерския съвет във вторник. Парите ще бъдат използвани за покупка на нови микробуси, които ще служат за мобилни центрове за разследване.\r\n\t \r\n\tПрез тази година шест окръжни прокуратури в страната (от общо 28) получиха високопроходими автомобили, които са оборудвани като мобилни центрове за разследване. Оперативният център на мобилните лаборатории се управлява от Националната следствена служба.\r\n\t \r\n\tВ същото време правителството отпусна други 228 000 лв на Долна баня за ремонт на дома за деца, лишени от родителска грижа \"Констанца Ляпчева\". Домът ще бъде преустроен в център за настаняване от семеен тип. За целта е необходимо преустройство и обособяване на помещенията, за да се създаде среда, близка до семейната, в която децата да се чувстват добре и спокойни.\r\n\t \n\n\r\n\tСредствата се предоставят за сметка на преструктуриране на разходите и трансферите по централния бюджет за 2017 г.", "date": "13:11 | 04 юли 2017 | ", "title": "Правителството даде 200 000 лв на прокуратурата за нови микробуси"}
{"url": "http://www.mediapool.bg/vitsepremierat-valeri-simeonov-poema-i-natsionalniya-savet-po-demografska-politika-news266166.html", "text": "Вицепремиерът Валери Симеонов ще е председател на Националния съвет по демографска политика към Министерския съвет, реши правителството с промяна на постановлението за създаване на консултативния орган, съобщи пресслужбата на кабинета във вторник.\r\n\t \r\n\tЗаместник-председател на Съвета ще е министърът на труда и социалната политика Бисер Петков. С промените се разширява и съставът на консултативния орган и се актуализират министерствата, чиито представители влизат в него съобразно новата структура на Министерския съвет.\r\n\t \r\n\tНационалният съвет по демографска политика е консултативен орган за осъществяване на сътрудничество и координация между държавните органи и институции, органите на местното самоуправление и неправителствени организации при разработването, планирането, програмирането, идентифицирането на ресурсното осигуряване, наблюдението и оценката на изпълнението на държавната междусекторна демографска политика.\r\n\t \r\n\tПрез май Валери Симеонов бе определен и за председател на Националния съвет за сътрудничество по етническите и интеграционните въпроси, което предизвика вълна от възмущение сред политици и граждански организации, като една от ромските фондации обяви, че прекратява участието си в съвета в знак на протест.", "date": "12:39 | 04 юли 2017 | ", "title": "Вицепремиерът Валери Симеонов поема и Националния съвет по демографска политика"}
{"url": "http://www.mediapool.bg/tramp-iska-priyatelstvo-s-polsha-sreshtu-kogo-news266172.html", "text": "Доналд Тръмп нарушава традициите от последните десетилетия. Той започна първата си обиколка из Европа от Белгия и я продължи в Италия, но за момента минава без лични визити в Германия, Франция и дори Великобритания. Сега - от втори опит поне, логично би било да посети най-големите си европейски съюзници. Тръмп обаче започва от Полша и чак после ще замине за Германия, и то не на гости на Ангела Меркел, а за среща на върха на двайсетте икономически развити държави. Франция и Великобритания отново са извън маршрута.\r\n\tКаква е причината? Въпрос, дейно обсъждан и най-вече, естествено, в полския печат. \"Той едва ли е наясно къде се намира Полша\", разсъждава например пред \"Газета виборча\" Ан Епълбаум, професор в Лондонското училище по икономика и политически науки, съпруга на бившия полски външен министър Радослав Шикорски. Според нея \"полският избор\" на Доналд Тръмп психологически е обвързан с желание \"да го посрещат като в Саудитска Арабия\" и \"да разправят колко е страхотен\".\r\n\tПо думите на Апелбаум обаче вижда опасност за международната политика в съюза между сегашния американски лидер и полската управляваща партия \"Право и справедливост\", в която играе водеща роля Ярослав Качински - защото и двамата политици \"действат в интерес на Русия\", при все че полските власти \"са убедени в антируската си насоченост, която заради глупостта им е проруска\".\r\n\tАпелбаум смята, че ще е по-разумно не да се противопоставя Полша на Западна Европа, а да се гради германско-френско-полски съюз.\r\n\tГолям брой полски издания впрочем следват примера на официалните лица и наричат визитата на Тръмп \"признание за водещата роля\" на Варшава в Европа. Отношенията на Вашингтон с ключовите му континентални съюзници - основни икономически партньори на Полша, стремително охладняват, но мнозина поляци гледат да не обръщат внимание на това. За тях явно са по-важни гаранциите за сигурност, давани от САЩ, отколкото, да речем, стокообменът с Германия.\n\n\r\n\tПолският министър на външните работи Витолд Вашчиковски например посочи сигурността в региона като главна тема на предстоящите разговори при посещението на Тръмп в Полша. От думите му следва, че американският лидер пристига, за да потвърди, че е в сила член 5 от Устава на НАТО, задължаващ съюзниците да се притекат на помощ на коя да е страна от блока, ако бъде нападната от трета държава.\r\n\t\"Сега разполагаме с него (с присъствието на войски от други страни в НАТО, по-специално САЩ - бел. на Росбалт) - това ни дава усещане за по-голяма сигурност, защото гаранциите са потвърдени не само с подписите под документа, към който се присъединихме, но и с присъствието на войски от НАТО\", каза Вашчиковски. По думите му полските власти ще приканят Тръмп \"да удължи присъствието на американски войски в Полша\".\r\n\tТръмп ще свари да посети в Полша и лидерска среща на т. нар. Триморие - проект за интензификация на сътрудничеството между страните от Централна и Източна Европа в сфери като дигиталните технологии, енергетиката, транспорта и създаването на нови инфраструктурни проекти. Негов основен двигател днес изглежда е Полша, макар че в дейността на Триморието участват наред с нея Австрия, България, Унгария, Латвия, Литва, Румъния, Словакия, Словения, Хърватия, Чехия и Естония. Очаква се те да интегрират усилия въз основа на действащото вече обединение на постсоциалистически страни, известно като Вишеградската четворка (Унгария, Полша, Словакия и Чехия).\r\n\tМнозина московски поклонници на геополитиката виждат в тази идея нов опит Русия да бъде разделена от Европа със \"санитарен кордон\" от Балтийско до Черно и Адриатическо море, който в икономически план и дори по брой на жителите ще е кажи-речи съпоставим с Русия.\r\n\tСега обаче полската визита на Тръмп най-вероятно ще бъде подмината с мълчание от Кремъл. Нищо че посещението явно е насочено и срещу западноевропейските държави, и срещу Русия - Москва няма никакъв интерес публично да се сърди на Тръмп в навечерието на срещата му в Хамбург с Владимир Путин. Ако пък там двамата изобщо не стигнат до разбирателство, московските политкоментатори със сигурност тутакси ще си го върнат на Тръмп заради гостуването в Полша с обвинението, че се мъчи териториално да изолира Русия от ЕС.\r\n\tЗащото и Кремъл наред с Доналд Тръмп си търси днес съюзници доста ситуативно, според последните политическки събития. Дори ако вчера Германия например ни е била враг, утре - при влошаване на отношенията със САЩ, може като нищо да я провъзгласят за наш съюзник срещу Полша.", "date": " | 13:14 | 04 юли 2017 | ", "title": "Тръмп иска приятелство с Полша. Срещу кого?"}
{"url": "http://www.mediapool.bg/petar-nizamov-perata-e-obvinen-za-huliganstvo-i-leka-telesna-povreda-news266163.html", "text": "Известният с антиимигрантските си призиви бургазлия Петър Низамов-Перата е обвинен в хулиганство и нанасяне на лека телесна повреда, обяви във вторник прокуратурата.\r\n\tТой бе задържан късно в неделя, след като по време на най-големия протест досега срещу ромската махала в Асеновград нападна и удари оператора на бТВ Петър Джанаваров.\r\n\tСпоред събраните доказателства, без да бъде провокиран по никакъв начин, Перата е хванал с едната си ръка журналиста за врата, а с другата му нанесъл удар в областта на дясното око.\r\n\t\"Установено е, че обвиняемият Низамов отправил множество обидни думи към оператора, след което заплюл него и видеокамерата, която държал. Това било извършено пред много хора. След намесата на полицейски служители инцидентът бил прекратен\", допълват от държавното обвинение.\r\n\tНизамов е задържан за 72 часа, като засега не се уточнява дали прокуратурата ще поиска от съда постоянния му арест. Досега Перата е осъждан три пъти за причиняване на лека телесна повреда по хулигански подбуди, за които е реабилитиран февруари т.г. Неотдавна той бе оправдан и за незаконното задържане на няколко афганистански мигранти, които бе заснел вързани със \"свински опашки\" в района на турската граница през април м.г.", "date": "11:49 | 04 юли 2017 | ", "title": "Петър Низамов-Перата е обвинен за хулиганство и лека телесна повреда"}
{"url": "http://www.mediapool.bg/valentin-radev-podozira-mvr-sindikatite-v-politichesko-zaigravane-news266161.html", "text": "Вътрешният министър Валентин Радев подозира синдикатите в МВР, че заиграват с опозицията. Това стана ясно от коментара му след заседанието на Министерския съвет (МС) във вторник по повод планирания за следващия ден полицейски протест за заплати.\r\n\t\"Утре е празник на МВР – честваме 138 години от създаването на министерството и на площад \"Александър Невски\" ще има тържествен ритуал и освещаване на знамената. От другата страна пред Народното събрание ще има протест на полицаите. Имахме среща със синдикатите – на т.нар. Съвет за социално партньорство. Там обсъдихме всички въпроси, включително за дрехите и за заплатите\", заяви Радев.\r\n\tПо думите му трябва да се погледне \"глобално\" на проблемите в сектор \"Сигурност\", защото не само служителите в МВР са недоволни от възнагражденията си. Вътрешният министър даде пример с работещите в агенцията за борба с градушките, които също заплашиха със стачка.\r\n\tТой за пореден път призова подчинените си за търпение, припомняйки им, че веднага е разрешил проблема с липсата на летни униформи от 4-5 години. Управляващото мнозинство в парламента спешно прие миналия петък поправка в Закона за МВР позволяваща на правителството да отпусне 30 млн. лева за обезщетения на полицаите, които не се получавали лятно служебно облекло от години.\r\n\t\"И аз им казах нещо много просто: \"Аз съм тук от месец и половина – два, кажете ми кой е решил въпрос за месец и половина – два, който не е решен и вие сте присъствали, и сте участници в тези процеси от повече от 6-7 години, примерно за дрехи? Говорите за заплати. Добре, и това ще го решим. Въпросът е кога и как. Оставете ме с моя екип ще го направим\", каза министърът.\r\n\tИ продължи с предупреждение към синдикатите: \"Опозицията е хубаво нещо, но не можете да ходите при опозицията да се съветвате и след това да заигравате буквално политически\". Помолих ги, е точната дума. Те си решават, каквото искат да правят. Те ми казаха: \"Това не е срещу вас\". Е, срещу кого е, аз съм от правителството?! \"Ама ние ще протестираме за заплати срещу правителството\", ама аз съм от правителството...\", недоумяваше Радев, добавяйки, че бидейки на своя пост е \"човекът, който съм най-близко до финансовия министър и до премиера, и изобщо до правителството\".\r\n\t\"И аз леко не разбирам с тоя протест какво искат да кажат още. Може би, с което ги извинявам донякъде, че те са го правили много пъти. И някакси са оставали неудовлетворени, ако изразяват мнението на повечето в МВР. Така аз го разбирам. Надявам се, че така ще премине протестът, да, имат такова право...\"\r\n\tРадев все пак помоли протестиращите да гледа \"малко по-отвисоко\", защото \"всички сме граждани на България, не сме граждани на МВР, няма такова понятие, така че да внимават с протестите, всеки има право да реши – те имат право на протест, не на стачки\".\r\n\tМВР шефът визираше заканата на някои от синдикатите, че ако заплатите в МВР не бъдат увеличени с 15-20% още т.г., може да се стигне до полицейски протести по време на европредседателството на България догодина.\r\n\tЗасега управляващите категорично отказват да се ангажират с увеличение на заплатите в МВР с обяснението, че приоритет в програмата на кабинета са инвестициите в образованието и пенсиите. Валентин Радев принципно подкрепя исканията на подчинените си, но неведнъж даде да се разбере, че няма да допусне те да преговарят директно с финансовия му колега Владислав Горанов, каквото беше искането на синдикатите.\r\n\tПротестът на синдикатите в МВР започва в 11.00 часа в сряда пред Народното събрание. Той ще се проведе на фона на отбелязването на 138-годишнината от създаването на министерството, която ще бъде отбелязана с церемония пред Паметника на Незнайния воин от 11.30 часа и след това с пред Паметника на загиналите служители на МВР до църквата \"Св. Седмочисленици\" от 13.30 часа.", "date": "12:44 | 04 юли 2017 | ", "title": "Валентин Радев подозира МВР синдикатите в политическо заиграване"}
{"url": "http://www.mediapool.bg/balgarskoto-libertariansko-obshtestvo-predlaga-aktivna-registratsiya-predi-izborite-news266165.html", "text": "Активната регистрация е най-добрата изборна реформа, смятат от Българското либертарианско общество. Според тях с тази мярка ще бъдат решени основните проблеми по време на избори - търговията с гласове, изборният туризъм и \"мъртвите души\" в списъците.\r\n\t \r\n\tОт Българското либертарианско общество предлагат избирателните списъци да се съставят за всеки отделен избор и 30 дни след вота да бъдат унищожавани.\r\n\t \r\n\tИзбирателят ще подава писмено заявление, че желае да упражни своето право на глас, най-късно две седмици преди изборния ден в общината, в местната поща или по интернет с електронен подпис, обясни Калоян Правов, цитиран от БТА. В заявлението ще се посочват три имена, ЕГН, номер на лична карта и актуален адрес от последните шест месеца преди изборния ден. Всички данни ще отиват в ГРАО, която ще е отговорна да състави списъците, посочи той.\r\n\t\r\n\tПричините да не искаме да има перманентни списъци е вероятността с времето отново да се натрупат \"мъртви души\", както и от съображения за сигурност при евентуални кибератаки, коментира Правов.\r\n\t \r\n\tСпоред колегата му Георги Вулджев с усложняването на процеса чрез активна регистрация преди изборния ден, изборният туризъм ще става по-трудно и цената на един купен глас ще се повиши.\r\n\t \n\n\r\n\tЕмпиричните данни не подкрепят хипотезата, че сложността на процеса демотивира избирателите да гласуват, обясни Калоян Правов. Той отбеляза, че политици и експерти са изразявали мнения в подкрепа на активната регистрация, но сега в парламента се внасят нови законопроекти за промени в Изборния кодекс, които не включват такава мярка.\r\n\t \r\n\tПредложенията са съвместими и с мажоритарна, и с пропорционална избирателна система, коментира още Правов и изрази надежда тяхната идея да намери място сред промените в Изборния кодекс.\r\n\t \r\n\tАктивна регистрация преди избори има в САЩ, Швейцария, Великобритания, посочиха от Българското либертарианско общество.", "date": "12:37 | 04 юли 2017 | ", "title": "Българското либертарианско общество предлага активна регистрация преди изборите"}
{"url": "http://www.mediapool.bg/radev-ubedil-borisov-chast-ot-dans-da-vleze-v-antikoruptsionniya-organ-news266175.html", "text": "Президентът Румен Радев лансира нова версия на единния антикорупционен орган, който да включва и част от ДАНС, с което да придобие и разследващи функции.\r\n\tДържавният глава съобщи във вторник, че премиерът Бойко Борисов е възприел това . Неговата идея е Дирекция \"Антикорупция\" в ДАНС да бъде отделена от агенцията и да премине към бъдещия антикорупционен орган. Към момента Борисов не е сигнализирал, че приема идеята.\r\n\tПо замисъла на закона \"Кунева\", който сегашното правителство преработва, новият единен орган трябва да инкорпорира другите съществуващи структури за борба с корупцията – комисиите за конфликт на интереси и за отнемане на незаконно придобито имущество, Центърът за превенция и противодействие на корупцията и организираната престъпност към Министерския съвет звеното от Сметната палата, проверяващо имуществените декларации висшите държавни служители.\r\n\tВсяка от тези структури е доказала своята неефективност. Това важи и за антикорупционната дирекция към ДАНС, която президентът предлага да се добави към бъдещия единен антикорупционен орган, за който той публично пледира в последните седмици.\r\n\t\"Тази позиция е много сериозна крачка напред по пътя към създаването на новата антикорупционна структура\", заяви държавният глава пред медиите във вторник след края на близо 3-часовия му разпит в Софийския градски съд по делото срещу бившия военен министър Николай Ненчев за ремонта на двигателите на МиГ-29 в Полша.\r\n\tНеотдавна Радев обяви за пръв път идеята си за предоставяне на типично разследващи функции на бъдещия единен антикорупционен орган, включително и чрез инкорпориране в състава му на прокурори и на агенти от ДАНС. Аргументът му е, че България не трябва да заимства изцяло чужди модели - като румънския, а да наложи свой.\r\n\t\"Моята позиция е много ясна. Този единен орган трябва да бъде комплексен, така че да включва ударно в себе си тази широка експертиза – и прокурори, и разследващи полицаи, и служители от ДАНС, и IT специалисти, и финансови, и банкови експерти, така че, когато има някакъв сигнал, той да бъде абсолютно разнищен и да се стигне до дъното, и да се каже има ли корупция, или няма, и ако има – каква е\", обясни президентът във вторник.\r\n\tСпоред идеята, , антикорупционният орган трябва да се занимава с подготвянето на обвинителните актове за корупция по високите етажи на властта, така че те да издържат в съда и по тях да се произнасят осъдителни присъди.\r\n\tРадев обаче неведнъж е давал да се разбере, че е против прилагането на румънския модел с независима антикорупционна прокуратура, чийто ръководител не е подчинен на главния прокурор. Именно румънският модел е недвусмислено отхвърлян от Сотир Цацаров, Бойко Борисов и настоящите парламентарни партии.\r\n\t\"Знам много за румънския модел, знам и положителните, и отрицателните страни, не съм почитател на ничий модел, България не може директно да копира модели, но ние трябва да вземем водещите принципи от всеки един модел\", .\r\n\tПредлаганата от Радев версия на антикорупционния орган изглежда по-надеждна на теория, но пак остава главният въпрос – ако всички разследвания в крайна сметка стигат до Цацаров, каква е гаранцията за независимост и ефективност на новото звено.\r\n\tВ момента правосъдният министър Цецка Цачева и вицепремиерът Екатерина Захариева, която от вторник , подготвят законопроекта за създаване на този единен орган. Все още обаче никой от правителството не е заявил официално съгласието си с варианта, предлаган от Румен Радев.\r\n\tУправляващите се отказаха от варианта единният орган да се занимава с анонимни сигнали – проблем, който официално бе посочен като причината законопроектът да не бъде приет от предишния парламент. Според последните обяснения на Цачева тази възможност е допусната само, ако подателят на даден анонимен сигнал предостави конкретни доказателства в подкрепа на твърденията си.", "date": " | 14:42 | 04 юли 2017 | ", "title": "Радев убедил Борисов част от ДАНС да влезе в антикорупционния орган"}
{"url": "http://www.mediapool.bg/firma-za-barzi-pari-osadena-zaradi-bezlihven-kredit-news266184.html", "text": "Компанията за потребителско кредитиране \"БНП Париба Пърсънъл Файненс\" ЕАД е осъдена заради нелоялна търговска практика, при която потребителите са заблуждавани, че заемът им е \"безлихвен“.\r\n\tВърховният административен съд (ВАС) е потвърдил заповедта на Комисията за защита на потребителите (КЗП) за забрана на въпросната практика, съобщиха от ведомството във вторник.\r\n\t\"Компанията е заблуждавала клиентите си, като е предлагала безлихвени потребителски кредити, но е премълчавала изискването за такса \"ангажимент\", която прави заема дори по-скъп, отколкото при наличието на лихва по него“, посочват от КЗП.\r\n\tМакар да става дума за стар казус от 2015 г., той за пореден път потвърждава проблемите, които се създадоха през лятото на 2014 г. с приемането на таван на лихвите по кредитите за потребители в размер на около 50% на година. Вместо да свали цената на кредитите, в сегмента на бързите заеми новата регулация направи оскъпяването им крайно непрозрачно и принуди фирмите да въведат необичайни такси, за да заобиколят ограничението.\r\n\tПо данни на КЗП \"БНП Париба Пърсънъл Файненс“ е предоставяла заеми с 0% ГПР (годишен процент на разходите, който включва не само лихвите, но също и таксите и комисионите) за закупуване на различни стоки от търговски вериги.\n\n\r\n\tПотребителите обаче не са информирани своевременно, че за да бъде фиксиран лихвеният процент и то при условие, че годишната инфлация не надвишава 24%, трябва да заплатят такса \"ангажимент\". Таксата се изчислява върху пълния размер на главницата, заплаща се разсрочено с всяка погасителна вноска и е дължима в остатъчния си размер при предсрочно погасяване на кредита. Тези обстоятелства са посочени едва в договора за отпускането на заема.\r\n\t\"По такъв начин кредиторът създава впечатлението, че няма допълнителни такси и лихви към главницата на кредита, като в същото време и с въвеждането на такса \"ангажимент\" не гарантира напълно фиксирането на нулевия лихвен процент“, посочва ведомството.\r\n\tОказва се също, че при тази схема потребителят заплаща сума, която е по-висока от евентуално начислен лихвен процент. Например, кредит в размер на 3829,00 лв. за еднакъв период от време ще струва на потребителя 4518,22 лв. с 18% такса \"ангажимент\" и 4397,64 лв. с 18% годишен лихвен процент.\r\n\tОсвен това, според Закона за потребителския кредит при предсрочно погасяване на заема кредитополучателят дължи лихвите и разходите само за времето, в което е ползвал заема, но не и тези до края на срока на договора. А в разглеждания случай се предвижда потребителят да заплати цялата т. нар. такса \"ангажимент\".\r\n\tСъдът е отсъдил заблуждаващата търговска практика да бъде прекратена.\r\n\t\r\n\tОт \"БНП Париба“ коментираха, че компанията не предлага потребителски кредити за покупка на стоки на изплащане с 0% годишен лихвен процент и такса \"ангажимент“ от 2015 г.\r\n\t\"Дотогава този продукт е представян като потребителски кредит с 0% годишен лихвен процент (ГЛП), а не с 0% годишен процент на разходите (ГПР), а наличието на такса \"ангажимент“ е било обявявано ясно и напълно коректно както в преддоговорната информация, така и на първата страница на договорите за отпускане на кредит“, твърдят от дружеството.\r\n\t\"БНП Париба Лични Финанси“ - България, стриктно спазва българското законодателство и прилага високи международни стандарти не само при предлагането на финансови продукти, но и през целия период на обслужване на кредита. За нашата компания е изключително важно да бъдем максимално коректни със своите клиенти и те да го знаят – това е част политиката на отговорно кредитиране, която следваме от 1953 г. Доказателство е фактът, че над 710 000 от нашите над 1.4 милиона клиенти са ползвали услугите ни повече от веднъж“, коментират още от дружеството.\r\n\t\r\n\tМиналата година КЗП откри неравноправни клаузи в общите условия на всички фирми за бързи заеми, които провери – общо 45 на брой. Повечето от тях пожелаха доброволно да премахнат некоректните текстове, но 9 отказаха и в резултат комисията заведе колективни искове срещу тях.\r\n\tНарушенията бяха свързани основно с налагането на допълнителни такси по усвояването и обслужването на кредитите. Понякога тези такси са в пъти по-високи от самия кредит. Имаше и регистрирани нередности около подписването на договори с трети лица, т. нар. гаранти по заемите.\r\n\tКЗП съветва при тегленето на бързи заеми клиентите да изискват т. нар. \"Стандартен европейски формуляр\", който съдържа данни за вида, размера и стойността на кредита, както и лихвеният процент и годишният процент на разходите. В преддоговорната информация опишете точно правата на клиента при упражняване правото му на отказ от заема или при предсрочно погасяване. Предоставянето на въпросния формуляр е задължително по закон.", "date": " | 15:54 | 04 юли 2017 | ", "title": "Фирма за бързи пари осъдена заради \"безлихвен\" кредит"}
{"url": "http://www.mediapool.bg/putin-i-tramp-shte-imat-palnotsenna-sreshta-v-petak-v-hamburg-news266185.html", "text": "Президентите на Русия и САЩ - Владимир Путин и Доналд Тръмп, ще се срещнат на 7 юли в Хамбург, в рамките на форума на върха на Г-20, съобщи външнополитическият съветник на Кремъл Юрий Ушаков, цитиран от Ройтерс.\r\n\t\r\n\t\"Съгласувахме датата 7 юли\", каза Ушаков на брифинг за журналисти в Москва. Тя ще се състои през първия ден от съмита на групата на 20-те в германския град Хамбург.\r\n\t \r\n\t\"Това е действително важна среща, която ще има първостепенно значение за международната стабилност и сигурност, всички я очакват\", добави той, като припомни, че отношенията между Москва и Вашингтон в момента са \"практически на нулата\".\r\n\t \n\n\r\n\tУшаков изрази надежда, че първата лична среща на двамата президенти ще бъде \"достатъчно обстойна\", предаде ТАСС. Той уточни, че не е планирана пресконференция след срещата.\r\n\t \r\n\tСрещата на двамата президенти ще бъде във формат на отделна беседа, а не контакт \"на крака\" в кулоарите на форума, поясни малко по-късно прессекретарят на руския президент Дмитрий Песков. \"Планираме я като пълноценна \"седяща\" среща\", добави Песков.\r\n\t \r\n\tПо-късно във вторник Белият дом потвърди, че Тръмп и Путин ще се срещнат в петък следобед в кулоарите на Г-20. \"Това ще бъде нормална двустранна среща. Други коментари по този въпрос днес няма да има\", отбеляза представител на Белия дом.", "date": "15:58 | 04 юли 2017 | ", "title": "Путин и Тръмп ще имат \"пълноценна среща“ в петък в Хамбург"}
{"url": "http://www.mediapool.bg/nansi-shilar-fondatsiya-amerika-za-bulgaria-e-na-prav-pat-v-podkrepata-si-za-sadebna-reforma-news266186.html", "text": "На 4 юли, Денят на независимостта на САЩ, президентът на Фондация \"Америка за България\" Нанси Шилър произнесе кратко слово за духа на американската конституция пред кръжока по конституционно право в Юридическия факултет на СУ, ръководен от проф. Г Близнашки.\r\n\tПубликуваме  на Фондация \"Америка за България\":\r\n\tРодена съм и израснах в Илинойс, земята на Линкълн, но преди да дойда в България, живеех в щата Вирджиния. Вирджиния е родният щат на Томас Джеферсън, авторът на Декларацията на независимостта, на Джеймс Мадисън, основният автор на Американската конституция, на Джордж Мейсън, основният автор на Хартата на правата, на Джордж Вашингтон и на Джеймс Монро – четирима бащи-основатели и трима от петимата първи президенти на Съединените щати.\r\n\tТова е наследство, с което Вирджиния с право се гордее, но както всички знаем, това не е съвършено наследство. Несъвършено, до момента в който Ейбрахам Линкълн написва Прокламацията за освобождение и се приема 13-тата поправка от 1865 година, с които думите \"всички хора са създадени равни\" се превръщат в закон.\r\n\tВ това именно е мъдростта на нашите бащи-основатели – тяхната визия за Конституцията като жив и развиващ се документ, който се променя според промените в обществото.\r\n\tКато основополагащ документ на моята страна, Конституцията на САЩ кодифицира основните ценности на нашия народ. Нейният смисъл и структура въплъщават идеята за върховенство на правото, основният и непоколебим принцип, върху който се основава американската правна и политическа система.\n\n\r\n\tКато американски гражданин мога да ви уверя, че всеки американец истински цени и вярва във върховенството на правото. Предвидимостта и устойчивостта на правния ред е ключът към успеха в живота на всеки от нас – когато започваме свой бизнес, когато работим в държавните институции, когато си купуваме дом, създаваме семейство и инвестираме в образованието на нашите деца.\r\n\tСвързана съм с България повече от 25 години. За това време осъзнах, че българите не са различни в това отношение. В безбройните разговори, които съм имала и продължавам да имам с българи от различни възрасти и професии в цялата страна, думата, която винаги се повтаря е справедливост. Справедливостта и върховенството на правото са от огромно значение за българите.\r\n\tТова за нас е знак, че Фондация „Америка за България“ е на правилния път с подкрепата си за съдебната реформа в България. Потвърждава го и Официалната позиция на осемте двустранни бизнес камари в България: „Приветстваме важните стъпки, предприети с изменението на Конституцията и Закона за съдебната власт през 2015 и 2016 година. Въпреки това оставаме твърдо убедени, че тези изменения са само началото … В действителност, реформата на съдебната система в България далеч не е завършена. Този процес трябва да продължи с дължимото сериозно и отговорно отношение, поради простата причина, че се явява фундаментална предпоставка за постигането на истинско благоденствие за българската нация — първостепенно и неотменимо условие, което не търпи повече компромиси.“\r\n\tТази силна позиция е в синхрон с мисията на нашата Фондация: „Да подпомага укрепването на динамична пазарна икономика и на институциите на демократичното общество в България и да подкрепя страната в постигане на пълния ѝ потенциал на успешна и модерна европейска нация.”\r\n\tЗа мен е привилегия да ръководя Фондация „Америка за България“ в стремежа ѝ да представя истинския дух на Америка и да открива пътища за укрепване на дългогодишната традиция на доброжелателство и приятелство между народите на САЩ и България.", "date": "17:10 | 04 юли 2017 | ", "title": "Нанси Шилър: Фондация \"Америка за България\" е на прав път в подкрепата си за съдебна реформа"}
{"url": "http://www.mediapool.bg/valeri-simeonov-iska-darzhavata-da-se-sadi-do-dupka-s-domuschievi-za-bmf-news266183.html", "text": "Вицепремиерът Валери Симеонов поиска държавата да се съди докрай за неизпълнението на приватизационния договор за продажбата на Български морски флот (БМФ), купен от братята Кирил и Георги Домусчиеви през 2008 г. Решение по казуса засега има само от страна на Арбитражния съд на Българската търговско-промишлена палата (БТПП) и то е в полза на Домусчиеви, които настояват за промяна на приватизационния договор.\r\n\tПроблемът в случая е неизпълнението на договора от страната на купувачите. Те не желаят да изплатят на държавата неустойката в размер на 55 млн.лв, която става дължима през 2018 година.\r\n\t\"От персонал 2360 човека, които трябва да имат на десетата година - догодина, 2018 г., към момента имат 124 работещи (БМФ) и всичко това не е основание за прекратяване на приватизацията, можете ли да си представите?\", каза вицепремиерът пред Нова телевизия.\r\n\tСлед което нарече Арбитражния съд при БТПП \"продажен\".\r\n\tВалери Симеонов иска държавата да жали решението пред Върховния касационен съд, за което трябва да се платят 2.4 млн. лв. съдебни такси. Ресорното Министерство на икономиката обаче още не се решавало да стори това. Симеонов каза, че е поставил въпроса в Министерския съвет преди седмица, но не получил отговор и сега щял да стори това отново.\n\n\r\n\tОт пресцентъра на Министерството на икономиката обаче коментираха пред Mediapool, че Агенцията за приватизация и следприватизационен контрол вече е внесла жалба пред Върховния касационен съд в необходимия срок. Това, което предстои да се направи, е МИ да осигури необходимите за съдебната такса 2.4 млн. лв., което щяло да бъде сторено, за да се защити в най-голяма степен държавният интерес.\r\n\tВалери Симеонов обясни, че платената такси за делото отивала в бюджета на Министерството на правосъдието, тоест парите ще се \"прехвърлят от единия джоб на държавата в другия\" (съдебните такси отиват в бюджета на съдебната власт, която има независим бюджет – б.ред.).\r\n\tВ началото на април 2017 г. Арбитражният съд при БТПП реши, че собственикът на БМФ \"Кей Джи маритайм партнърс\" няма нужда да спазва приватизационния си договор, т.е. не бива да плаща и неустойката на държавата. Мотивът на арбитража е \"стопанска непоносимост\", тъй като корабният бизнес е изпаднал в криза малко след приватизацията на БМФ. Това решение е абсолютен прецедент по отношение на приватизационните сделки.\r\n\tРешението на арбитража поставя под заплаха изпълнението на всички приватизационни договори. Наред с това държавата е осъдена да плати и част от гигантските разноски на частната компания по делото - 3.7 млн. лв.\r\n\tПрез август 2008 г. 70% от БМФ бяха продадени на германско-българския консорциум \"Кей Джи маритайм шипинг\" срещу 440.1 млн. лв. В края на август 2013 г. собственик на дружеството изцяло вече е българският партньор в сделката - \"Адванс пропъртис\", холдингът, обединяващ голяма част от бизнеса на братя Домусчиеви.\r\n\tКупувачът се сдобива с общ тонаж от търговски кораби 1.4 млн. DWT (дедуейт). Един от ангажиментите по договора е към десетата година след сделката купувачът да има 1.3 млн. DWT. Друго изискване е през 2018 г. средносписъчният плавателен състав да е 2360 души. Инвестициите пък трябва да са 779.9 млн. лв. в кораби. Трябва да падне и възрастта на плавателните съдове.\r\n\tСлед сделката обаче започва световната икономическа криза и свиването на морската търговия. Осем години след приватизацията и две години преди да трябва да си плати неустойките пред държавата \"Кей Джи маритайм шипинг\" излиза с искане до Арбитражния съд договорът да бъде изменен така, че ангажиментът за тонаж да бъде намален от 1.39 млн. DWT на 880 хил. DWT, а средносписъчният плавателен състав - от 2360 на 803 души.\r\n\tНе е ясно как премиерът и останалите министри приемат искането на лидера на НФСБ и обединен патриот Валери Симеонов държавата да си прибере БМФ. В коментара си по друг повод- поисканата от него оставка на шефката на ДНСК, той обаче заяви: \"Не особено безсилен, а по-скоро саботиран се чувствам. Но аз не се отказвам лесно, първо. Второ - аз искам да напомня на нашите партньори, че все пак ние не сме от ГЕРБ. Ние сме самостоятелна политическа сила, която не е влязла в управлението, за да заеме определени постове и за да се кипри на тях и да се снима по коктейлите.\"\r\n\t \r\n\tБлизкият до премиера председател на КРИБ Кирил Домусчиев се свързва косвено и с един от големите военни проекти – закупуването на два нови модулни патрулни кораби. По време на второто правителство на Борисов проектът изненадващо бе форсиран, въпреки че Военноморските сили дотогава планираха първо да модернизират старите белгийски фрегати.\r\n\t \r\n\tИнтерес към поръчката, която се очаква да излезе 820 млн. лева, имат няколко чужди фирми, както и българската компания МТГ \"Делфин\", за която източници от бранша и политици твърдят, че е свързана с Домусчиев. Официално обаче такава връзка няма.\r\n\t \r\n\tПрез май 2016 в качеството си на депутат от Патриотичния фронт Каракачанов обяви, че може още сега да напише името на фирмата, която ще усвои основната част на парите, и да го сложи в плик, който да се отвори след като стане сделката. Откакто стана министър обаче той не се е връщал към темата, но неколкократно обяви желанието си проектът да се изпълнява в България, като за целта има два варианта – или да бъде спечелен от българската фирма или тя да се яви подизпълнител или партньор на чужда компания.\r\n\t \r\n\tМТГ “Делфин“ АД е основана през януари1991 г. като първата частна кораборемонтна компания в България. До 1995 г. извършва ремонти на кораби, принадлежащи на БМФ, докато след 2000 година се ориентира към международния пазар и в момента 80 - 85% са чуждестранните й клиенти, и само 15 - 20% са български компании.\r\n\t \r\n\tПараходство БМФ на Кирил Домусчиев Делфин спонсор на футболния отбор", "date": "17:16 | 04 юли 2017 | ", "title": "Валери Симеонов иска държавата да се съди \"до дупка\" с Домусчиеви за БМФ"}
{"url": "http://www.mediapool.bg/golyam-obir-na-inkaso-v-sofiya-se-okaza-instsenirovka-news266187.html", "text": "Големият обир на инкасо автомобил в София през януари тази година се оказа инсценировка, обяви във вторник градският прокурор Емилия Русинова. При грабежа бяха задигнати 360 хиляди лева, а полицията получи сигнал, че колата е била нападната до \"The Mall\". Шофьорът на инкасото бе открит с белезници на ръцете и тиксо на устата.\r\n\tСлед половин година разследване се оказва, че обирът е извършен от шофьора, съпругата му и негов приятел. Полицията е открила по-голяма част от парите в дома на близка приятелка на шофьора. Над 400 000 лева пък останали в инкасото, защото извършителите не успели да ги поберат в сака, който носели.\r\n\t\"Намерените пари са пакетирани по начина, по който са били отнети от инкасо автомобила, с лепенките на съответната фирма, което е безспорно за нас, че те са част от средствата, отнети по време на въоръжения грабеж. Към днешна дата можем да кажем, че е инсцениран въоръжен грабеж, тъй като от събраните доказателства правим извод, че в него са участвали шофьорът на инкасо автомобила, негов приятел и съпругата на шофьора\", съобщи градският прокурор на София.\r\n\tШофьорът Явор Георгиев е предоставил на своя приятел Илиян Илиев собствените си белезници и тиксо, за да бъде обездвижен. Илиев и съпругата на Георгиев били в близост до мястото, където е спрял инкасо автомобилът. Тримата издебнали момента, в който вторият служител на инкасото, който не бил в схемата, слязъл от колата, за да отнесе пратка.\n\n\r\n\tОт полицията смятат, че престъплението е замислено от шофьора Явор Георгиев.", "date": "17:46 | 04 юли 2017 | ", "title": "Голям обир на инкасо в София се оказа инсценировка"}
{"url": "http://www.mediapool.bg/multinatsionalnite-kompanii-shte-razkrivat-publichno-kolko-danatsi-plashtat-i-v-koi-darzhavi-news266188.html", "text": "Големите корпорации, които имат годишни приходи от поне 750 млн. евро, следва да направят публично достъпна информацията относно това колко данъци плащат и в кои държави, заявиха евродепутатите след разискване и гласуване в пленарната зала във вторник.\r\n\tТе подкрепиха предложение, с което ще задължат многонационалните компании да отчитат своите данъци във всяка държава, в която оперират. Възможни са изключения в случаи на \"чувствителна\" търговска информация.\r\n\tЦелта е да се повиши прозрачността на данъчното облагане и да се предостави на обществото публично достъпна информация относно колко и къде плащат данъци мултинационални компании.\r\n\tПредлага се данъчната информация да бъде публикувана в общ формуляр във всяка данъчна юрисдикция, в която е оперирала компанията или нейно дъщерно дружество. Компаниите също се задължават да внасят декларация и в публичен регистър, управляван от ЕК. Информацията ще включва името на фирмата, списък на всички дъщерни предприятия, броят на служителите, размера на нетния оборот, обявения капитал, продажбите и покупките, размера на данъците, платени в ЕС и извън него, стойността на генерираните приходи, а също и дали компаниите са ползвали преференциално данъчно третиране.\r\n\tЕвродепутатите подкрепиха и мерки за защита на компании в случаи на чувствителна търговска информация. Те предвиждат държавите членки да могат да разрешават един или повече елементи от информация временно да бъдат пропуснати в декларацията. След като дадена държава членка предостави изключение, тя трябва да информира конфиденциално Европейската комисия относно избегнатата информация, както и подробно обяснение на изключението. Комисията ще публикува на сайта си всяка година списък с фирмите, които са получили изключения и кратки обяснения на причините.\r\n\tСлед като парламентът одобри проекта на доклада с 534 гласа \"за\" срещу 98 гласа \"против\" и 62 \"въздържал се\", той ще бъде върнат обратно в комисиите, за да започнат преговорите в рамките на споразумение на първо четене въз основата на получен мандат в пленарна зала.\r\n\tЗаконодателството е една от мерките срещу избягването на плащане на корпоративни данъци, което според изчисления на ЕК струва на страните от ЕС между 50 и 70 милиарда евро годишно.", "date": "17:50 | 04 юли 2017 | ", "title": "Мултинационалните компании ще разкриват публично колко данъци плащат и в кои държави"}
{"url": "http://www.mediapool.bg/evroparlamentat-iska-krai-na-programiranoto-ostaryavane-na-stoki-i-softuer-news266189.html", "text": "В специална резолюция Европейският парламент поиска да се сложи край на т.нар.\"програмирано остаряване\" за материални стоки и софтуер и предложи мерки за насърчаване производството на продукти с по-дълъг жизнен цикъл.\r\n\tСпоред евродепутатите Европейската комисия, държавите членки и производителите трябва да предприемат мерки, с които да гарантират на потребителите достъп до висококачествени материални стоки и софтуерни продукти, които да се ремонтират по-лесно и да полежат на модернизиране.\r\n\tТе призовават основните компоненти на продуктите да не са твърдо фиксирани и да има повече достъпни резервни части.\r\n\tИскането си парламентът аргументира с проучване на Евробарометър, според което 77% от потребителите в ЕС са заявили, че биха предпочели да се опитат да поправят повредените стоки, вместо да закупуват нови. Въпреки това, потребителите са заменили или изхвърлили продуктите, тъй като разходите за ремонт са били прекалено високи за предлаганата услуга.\r\n\tРезолюцията беше приета с 662 гласа \"за\" срещу 32 \"против\", 2 \"въздържал се\".\n\n\r\n\t\r\n\tЗа да бъде постигната целта за по-здрави, по-лесни за ремонт и по-качествени продукти Европейският парламент включи в резолюцията си серия препоръки.\r\n\tЕдна от тях е да бъдат установени критерии за минимална устойчивост за всяка категория продукти още от момента на проектирането им.\r\n\tВ случай, че ремонтът на продукт е по-дълъг от един месец, следва да се удължи гаранцията му с времето, необходимо за извършване на поправката.\r\n\tДържавите членки трябва да създадат подходящи стимули за насърчаване за производство на устойчиви и подлежащи на поправка продукти, да стимулират ремонтните дейности и продажбите на стоки втора употреба. Освен всичко друго, това ще осигури повече работни места и ще намали отпадъците.\r\n\tПотребителите трябва да имат възможност да ползват услугите на независимо лице, извършващо ремонтни дейности. Това означава да отпаднат технически, свързани с безопасността или софтуерни решения, които не позволяват ремонтните дейности да се извършват от лица, различни от одобрените предприятия или органи.\r\n\tОсновни компоненти като акумулатори и светодиоди не бива да са твърдо фиксирани, освен ако това не е обосновано от съображения за сигурност.\r\n\tРезервните части, които са необходими за правилното и безопасно функциониране на стоките, трябва да се предоставят на цена, която е съизмерима с естеството и продължителността на живот на продукта.\r\n\tЕвродепутатите поискаха да се въведе определение на равнище ЕС за \"програмирано остаряване\" на материални стоки и софтуерни продукти, да се създаде система, която би могла да проверява и открива програмираното остаряване, както и подходящи възпиращи мерки по отношение на производителите.\r\n\tПарламентът призовава ЕК да разгледа възможността за въвеждане на европейски етикет на доброволна основа, който да обхваща, по-специално: дълготрайност, екопроектиране, възможности за подобряване в съответствие с техническия прогрес и възможности за поправка.\r\n\tЕвродепутатите предлагат да се създаде брояч за употребата върху най-важните стоки за масово потребление, и по-специално големите електродомакински уреди.\r\n\t\"Трябва да възстановим възможността за поправка на всички продукти, които излизат на пазара. Трябва да направим така, че батериите вече да не са залепени за продукта, а са закачени по начин, който да не налага изхвърлянето на телефона, когато батерията е развалена. Трябва да направим, така че потребителите да знаят колко трае един продукт и как може да бъде поправен той\", заяви френският депутат от Зелените Паскал Дюран, който бе докладчик по темата.", "date": "18:11 | 04 юли 2017 | ", "title": "Европарламентът иска край на \"програмираното остаряване\" на стоки и софтуер"}
{"url": "http://www.mediapool.bg/evrodeputatite-prizovavaha-za-obshti-pravila-za-chastnite-ohranitelni-kompanii-news266190.html", "text": "Частните охранителни дружества трябва да спазват минимални изисквания за отчетност, проучване на персонала и докладване на злоупотреби, както и да избягват да участват във военни операции. Това се посочва в приета във вторник от Европейския парламент резолюция.\r\n\tЧастните охранителни дружества се наемат от държавите членки, за да подпомагат военни и граждански държавни агенции, като запълват недостига на персонал, както и за да се заобиколят ограниченията за използване на войски. Констатирани са случаи на охранителни компании обвинени в нарушения на правата на човека и в участие в инциденти, водещи до загуба на човешки живот. Това разкрива пропуски в отчетността на компаниите, както и негативни последици за целите на външната политика на ЕС.\r\n\tЕвродепутатите се застъпват за правила на равнище ЕС за частните охранителни дружества като международен, правно обвързващ инструмент.\r\n\tВ резолюцията, приета с 530 гласа \"за\" срещу 147 \"против\", 19 \"въздържал се\", се предлага да се изготви списък на изпълнителите, които отговарят на стандартите на ЕС по критерии като прозрачност, чисти криминални досиета, финансов и икономически капацитет, притежаване на лицензи и разрешения, стриктно проучване на персонала и спазване на международен кодекс за поведение.\r\n\tЧастните охранителни дружества следва да се въздържат от участия в мисии, които предполагат използването на сили или активно участие на военни действия, заявяват евродепутатите. Те предлагат охранителните компании да ограничат своите операции само до логистични услуги и охраняване на сгради и инфраструктура, като настояват само компании, базирани в ЕС да бъдат включени в мисии за защита.\n\n\r\n\t\"Европейските граждани настояват да направим повече за тяхната безопасност. Трябва да осъзнаем, че е време да въведем някакви правила по въпроса за какво могат да бъдат използвани охранителните компании, какво те имат право да правят, в каква рамка действат. Искаме подходящи и стабилни стандарти за техните дейности\", заяви докладчикът на ЕП по темата Хилде Ваутманс (АЛДЕ, Белгия).\r\n\tПрез 2013 г. в Европа е имало близо 40 000 частните охранителни дружества с над 1,5 милионна души персонал. Те извършват множество дейности - от логистични услуги, управление на затвори или предоставяне на защита до подкрепа в бойни операции и предоставяне на военни технологии. Персоналът също така се използва за охрана на делегации на ЕС в трети страни, както и за осигуряване на патрулна охрана на инфраструктурни обекти като помещения за мисии и операции на ЕС.", "date": "18:21 | 04 юли 2017 | ", "title": "Евродепутатите призоваваха за общи правила за частните охранителни компании"}
{"url": "http://www.mediapool.bg/premierat-filip-frantsiya-e-pristrastena-kam-darzhavnite-razhodi-i-se-nuzhdae-ot-detoksikatsiya-news266191.html", "text": "Френският премиер Едуар Филип заяви пред парламента, че е време Франция да сложи край на пристрастеността си към държавните разходи и да овладее дълга си, който по думите му е на неприемливо високо равнище, предаде Ройтерс във вторник.\r\n\tСпоред президента Еманюел Макрон овладяването на разходите и намаляването на бюджетния дефицит са ключови фактори за спечелване доверието на Германия и убеждаване на Берлин да предприеме реформи в ЕС.\r\n\tМиналата седмица независима одиторска служба установи недостиг от над 8 млрд. евро в бюджета за текущата година, прогнозирайки, че дефицитът отново ще превиши лимита от 3 на сто от брутния вътрешен продукт (БВП), припомня Ройтерс.\r\n\tФранцузите са пристрастени към държавните разходи. Като всички други зависимости и тази не решава нито един от проблемите, които би трябвало да облекчи. Подобно на всички зависимости и тази изисква воля и кураж за детоксикация, заяви премиерът, с което пожъна аплодисменти от депутатите.\r\n\tГермания харчи 98 евро за всеки 100 евро, които събира от данъци. Франция харчи 125 евро за всеки 117 евро от налози, подчерта той.\n\n\r\n\tФилип заяви, че целта му е да сдържи дефицита под европейския лимит тази година и ще се стреми към намаляване на държавните разходи с 3 процента от БВП за пет години, като същевременно намали данъчното бреме с 1 процент за същия период.\r\n\tКорпоративният данък постепенно ще бъде понижен от 33,3 процента сега до 25 процента през 2022 година, посочи премиерът.", "date": "18:31 | 04 юли 2017 | ", "title": "Премиерът Филип: Франция е пристрастена към държавните разходи и се нуждае от \"детоксикация\""}
{"url": "http://www.mediapool.bg/znakov-chlen-na-mnozinstvoto-vav-vss-stava-sadeben-zasedatel-news266192.html", "text": "3 октомври е член на ВСС.\r\n\tВ мотивационното си писмо е заявила, че ще допринесе за повишаване на ефективността и качеството на правосъдната дейност на СГС, съобщава \"Правен свят\".\r\n\tЗа лица, които могат да потвърдят професионалните ѝ качества, тя е посочила колежката си от ВСС Галя Георгиева и председателя на Върховния административен съд Георги Колев. Светла Петкова, Галя Георгиева и Георги Колев са част от монолитното мнозинство във ВСС, което управлява съдебната система в последните близо пет години.\r\n\tПреди да стане член на ВСС Светла Петкова беше съдия във Върховния административен съд и председателстваше неговото Шесто отделение.", "date": "18:35 | 04 юли 2017 | ", "title": "Знаков член на мнозинството във ВСС става съдебен заседател"}
{"url": "http://www.mediapool.bg/boris-bonev-reshenieto-za-zapazvane-pavetata-na-dondukov-e-neargumentirano-i-populistko-news266193.html", "text": "Небазирано на научни аргументи, Министерството на културата реши паветата в зона разширен център на София да се категоризират като културна ценност от местно значение. Емпирично е доказано, че паветата са по-шумни и по-замърсяващи, че са подходящи за улици с по-малък трафик, а не за основни градски булеварди. Това мнение изказа Борис Бонев от гражданската организация  във вторник пред БНР. По думите му става дума за изцяло популистки ход на Министерството на културата, което настоя паветата по \"Дондуков\" да бъдат запазени.\r\n\tБонев подкрепи решението на Столичната община, която след драмите за булевард \"Дондуков\" е решила да замени паветата на булевард \"Прага\", което предизвика нови заявки за протести.\r\n\tСпоред Бонев премахването на паветата на \"Прага\" е нормалното и логично решение, за да може хората, които живеят там, да имат спокоен живот. Той посочи още, че новите тролейбуси \"Шкода\", закупени преди няколко години, буквално се разпадат по тези павета.\r\n\tОтносно лятното разписание на столичния градски транспорт и разреждането на курсовете, представителят на \"Спаси София\" заяви: \"Действа се по едни изключително стари прийоми и по презумпцията, че лятото изведнъж всички изчезваме и отиваме на море. Лятното разписание е отживелица. В много малко градове го има. Не може основни градски линии да бъдат намалявани.\"\r\n\tНезависимо от строителството на метрото, общият брой пътници в градския транспорт намалява, отбеляза Бонев и допълни: \"Тоест, целта на градския транспорт да свали хората от колите и да ги качи на автобуси, трамваи и метро, не се случва. И трябва общината да намери отговора за себе си защо това не се случва. Ние имаме нашия отговор, но ще ги оставим те малко да помислят.\"", "date": "18:41 | 04 юли 2017 | ", "title": "Борис Бонев: Решението за запазване паветата на \"Дондуков\" е неаргументирано и популистко"}
{"url": "http://www.mediapool.bg/zhivko-georgiev-mezhdu-premiera-i-prezidenta-e-postignato-sporazumenie-za-korektnost-news266194.html", "text": "Склонен съм да вярвам, че между Бойко Борисов и генерал Радев е постигнато някакво джентълменско споразумение за коректност. Така социологът Живко Георгиев коментира пред БНР срещата между премиера и президента, която трябваше да потуши напрежението между институциите, след като миналата седмица в парламента бе създадена анкетната комисия \"Грипен\".\r\n\t\"Не е хубаво, когато в отношенията между властовите институции цари дребнотемие, царят трудно обясними полемики, заяждания, опити за компроматни войни. Това не е печелившо за нито една от институциите\", каза Георгиев.\r\n\tСпоред него в ГЕРБ вече има достатъчно автономни групи, преследващи свои политически цели, които ще продължат опита си да омаловажат всяка една позиция на президента.\r\n\t\"Склонен съм да допусна, че и господин Борисов в определени моменти предпочита по-сложна игра. Той предпочита да остави определени свои подчинени да играят атакуващо, а той да играе ролята на доброто ченге, на обединител на нацията и така нататък. И сега дори е възможно да продължи да има напрежение в отношенията с президента, въпреки думите на господин Борисов, но с негово позволение. Той е показал, че е способен да се ползва от услугите на атакуващия играч в определени моменти, за да може след това да заеме обединителната позиция на държавник\", допълни социологът.\r\n\tТой коментира и отношенията вътре в ГЕРБ. \"Моята прогноза е, че в ГЕРБ ще продължават центробежни тенденции. Те не са така ярки, както в другите политически сили, но очевидно там има лагери и те са повече от два, които имат свои разбирания за политиката, за бъдещето на ГЕРБ, за своето място в това бъдеще и така нататък\", смята Георгиев.\n\n\r\n\tИ даде пример за думите си със скандала около управлението на НДК. \"При липса на повече публична информация за истинските мотиви на случващото се с ръководството на НДК, няма друго логично обяснение, освен това, че тези различни лагери доведоха до тази драма. Вечният проблем в лагерите на управляващите е, че не могат да си разделят сферите на влияние\", допълни той.", "date": "18:49 | 04 юли 2017 | ", "title": "Живко Георгиев: Между премиера и президента е постигнато споразумение за коректност"}
{"url": "http://www.mediapool.bg/severnokoreiskata-raketa-izstrelyana-dnes-e-montirana-na-kamion-kitaisko-proizvodstvo-news266195.html", "text": "Северна Корея е използвала китайски камион за превоз на дървесина при транспортирането и изстрелването на първата й, както твърди, успешно изстреляна междуконтинентална балистична ракета, пише БТА.\r\n\tНа излъчени от севернокорейската телевизия кадри се вижда, че ракетата се превозва с голям камион, боядисан в използвано от военните камуфлажно зелено, съобщи Ройтерс. Той прилича на модел камиони, вече споменат в доклад на комисията на ООН за контрол на изпълнението на санкциите срещу КНДР. В документа се казва, че най-вероятно става дума за преправен камион, чието оригинално предназначение е превозване на дървесина.\r\n\tОт 2006 г. срещу Северна Корея действат санкции на ООН, забраняващи вноса на военно оборудване. Но контролът върху техниката и автомобилите с възможна двойна употреба (военна и гражданска) е по-слаб.\r\n\tКамионът е внесен от Китай и според доклада на комисията на ООН севернокорейското министерство на външните работи е декларирало, че се използва за граждански цели. Днешното изстрелване на ракетата е първият случай, в който машината е видяна да участва във военни операции на терен.\r\n\tДосега камионът е забелязван на военни паради, например през 2012 и 2013 г., превозвайки ракети, които експерти бяха определили като образци на разработки или имитации на междуконтинентални балистични ракети.\n\n\r\n\tВ доклада си от 2013 г. комисията на ООН заключава, че параметрите на камиона напълно съвпадат с тези на автомобил на китайската компания за производство на специализирани автомобили \"Хубей Санцзян Спейс Ваншан\".\r\n\tКомпанията е подразделение на корпорацията \"Чайна еърспейс сайънс енд индъстри\" - държавна компания, произвеждаща космическите кораби \"Шънчжоу\", както и военни ракети. Мениджър от компанията отказа коментар за Ройтерс поради деликатността на въпроса.\r\n\tКитай е представил в комисията на ООН копие от сертификата за краен потребител, предоставено му от Северна Корея, според което има шест автомобила от този тип, внесени в КНДР за превоз на дървесина.", "date": "18:51 | 04 юли 2017 | ", "title": "Севернокорейската ракета, изстреляна днес, е монтирана на камион китайско производство"}
{"url": "http://www.mediapool.bg/yunker-i-tayani-v-ostar-sblasak-zaradi-prazna-plenarna-zala-v-strasburg-news266196.html", "text": "Председателите на Европейската комисия и на Европейския парламент Жан-Клод Юнкер и Антонио Таяни влязоха в сблъсък заради празната пленарна зала в Страсбург във вторник сутринта по време на изслушването на малтийския премиер Жозеф Мускат, който отчете приключилото ротационно председателство на страната си.\r\n\tТогава в пленарната зала в Страсбург имаше едва 30 души от общо 751 евродепутати.\r\n\t\"Европейският парламент е абсурден, напълно абсурден. Поздравявам тези, които са си направили усилието да дойдат, но фактът, че само 30 депутати са тук за този дебат очевидно показва, че парламентът не е сериозен“, каза Юнкер.\r\n\t\"Това е несериозно, ако тук днес бяха германският канцлер Ангела Меркел или френският президент Еманюел Макрон, залата щеше да бъде пълна\", допълни председателят на ЕК.\r\n\tЮнкер бе прекъснат на два пъти от председателя на Европейския парламент Антонио Таяни, който настоя за уважителен тон към институцията.\n\n\r\n\tЕП контролира ЕК, а не обратното, заяви Таяни. Той поиска Юнкер да използва друг език, допълвайки, че институцията не е \"абсурдна“.\r\n\tВ крайна сметка Юнкер се оттегли, казвайки: \"Никога повече няма да присъствам на подобни срещи“.\r\n\tВ отчета си пред евродепутатите малтийският премиер Джоузеф Мускат отбеляза като успех на приключилото преди дни председателство отпадането на роуминга в ЕС, приетото законодателство срещу избягването на плащането на данъци.\r\n\tТой съобщи, че цялата малтийска армия е впрегната в спасяването на хора в Средиземно море, но добави, че това не може да продължава вечно. Не обвинявам държавите, които искат да защитят собствения си интерес, необходим ни е начин да се справим заедно с миграционния прилив, посочи Мускат.\r\n\tТой определи оттеглянето на Великобритания от ЕС като \"чудовище, което никой от нас не се опита да спре\".", "date": "18:56 | 04 юли 2017 | ", "title": "Юнкер и Таяни в остър сблъсък заради празна пленарна зала в Страсбург"}
{"url": "http://www.mediapool.bg/tomislav-donchev-nyama-razdelenie-v-gerb-po-temata-za-boinata-aviatsiya-news266197.html", "text": "Няма разделение в ГЕРБ по темата за модернизацията на бойната авиация, увери вицепремиерът Томислав Дончев по повод съжденията на президента Румен Радев за  между лидера на ГЕРБ Бойко Борисов и втория човек в партията Цветан Цветанов.\r\n\tКонфликтът между президента и ГЕРБ е заради създаването на временна парламентарна комисия, която да провери процедурата по избор на нов изтребител за армията. Радев се почувства лично засегнат, тъй като Цветанов напомни, че той е имал отношение към процедурата първо като командир на ВВС, после като президент, оказвайки давление на служебното правителство. Радев окачестви комисията като \"трибунал\" за политическа разправа от страна на парламента, но пък оцени държавническото поведение на премиера Борисов, който преди ден проведе помирителна среща с държавния глава.\r\n\tНе е хубаво политиците да коментират конкретни марки самолети, това създава впечатление, че изборът е предимно политически, а той трябва да бъде на експертите, каза Дончев пред репортери във вторник.\r\n\t\"Думичката \"разкол\", \"разцепление\" в ГЕРБ се върти сигурно от 2011-а или 2012-а година. Съдейки, по консолидацията на партията и резултатите от изборите, такова нещо няма\", заключи Томислав Дончев.\n\n\r\n\t\"Имаме по-сериозни теми и разговори. Не ме вкарвайте в тази политическа интрига, доколкото тя съществува\", допълни той.", "date": "19:02 | 04 юли 2017 | ", "title": "Томислав Дончев: Няма разделение в ГЕРБ по темата за бойната авиация"}
{"url": "http://www.mediapool.bg/ek-s-plan-za-presichane-na-migratsionnite-pototsi-ot-libiya-kam-italiya-news266198.html", "text": "Европейската комисия предложи да бъде увеличена финансовата помощ за Италия за овладяване на миграционните потоци, идващи от Либия през Средиземно море. Предложението е част от комплекс от мерки, които имат за цел да удовлетворят исканията на Рим за по-голяма солидарност, предаде Ройтерс.\r\n\tПланът бе договорен във вторник на седмичното заседание на европейските комисари. Той ще бъде представен на срещата в четвъртък на министрите на вътрешните работи в Талин, на която италианските власти искат правителствата на останалите 27 членки на ЕС да им окажат по-голяма помощ за справяне с наплива на хиляди хора, достигащи италианските брегове. Тази година вече са пристигнали 85 000 души.\r\n\tПланът на ЕК предвижда да бъде подобрена работата на либийската брегова охрана - нещо, което в ЕС се надяват да доведе до намаляване на броя на хората, качвани на корабите на международни благотворителни организации.\r\n\tЕвропейските правителства се безпокоят, че дейността на подобни организации може да доведе до това, че хората да бъдат на практика насърчавани да предприемат пътуванията с нестабилни плавателни съдове през морето, именно защото после спасените биват превозвани до Италия. Въпреки критиките за демонстрирано лошо отношение от страна на либийската брегова охрана, в ЕС са на мнение, че подобряването на работата на местните структури ще даде резултат - повече мигранти ще бъдат връщани в Либия.\r\n\t\"Във фокуса на нашите действия трябва да стои солидарността - с бягащите от войни и преследвания, както и с нашите държави членки, които са подложени на най-голям натиск\", заяви председателят на ЕК Жан-Клод Юнкер. \"В същото време трябва да действаме в подкрепа на Либия, за да се води борба с каналджиите и да бъде засилен граничният контрол и по този начин да намалеят опасните пътувания към Европа.\"\n\n\r\n\tЕК е заделила допълнителни 35 милиона евро за Италия, с които да й се помогне да овладее незаконната имиграция, като Брюксел отново изрази готовност да мобилизира своите агенции в помощ на Рим. Според комисията съществува съвместен проект с Италия на стойност 46 млн. евро, който има за цел да се помогне на Либия да изпълни обещанията си да ограничи трафика на мигранти.\r\n\tЕС се ангажира и със засилване и подкрепа за изпълнението на определени мерки. Сред тях е депортирането на кандидати за убежище с отхвърлени молби, противодействие на каналджийските мрежи и финансово подпомагане за африканските страни.\r\n\tИталия, заяви ЕК, следва да изготви кодекс за поведение на неправителствените организации, които провеждат спасително-издирвателни мисии в Средиземно море, както и да ускори обработването на молбите за убежище и депортирането на хората с отказ за такъв статут.", "date": "19:06 | 04 юли 2017 | ", "title": "ЕК с план за пресичане на миграционните потоци от Либия към Италия"}
