{"url": "http://www.mediapool.bg/bandata-na-yaninski-vzela-17-000-leva-pri-obira-na-bankomata-news276277.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПетимата бандити, които взривиха банкомат в София, са успели да отмъкнат над 17 000 лева от него, съобщи Нова телевизия.\r\n\tСигналът за експлозията беше получен в петък около 5:15 часа сутринта. Банкоматът се е намирал на фасадата на цветарски магазин на бул. \"Рожен\" в столичния кв. \"Илиянци\".\r\n\tСлед преследване по улиците на София петимата извършители бяха арестувани в Ихтиман.\r\n\tОткрити са малки суми пари във всеки един от петимата мъже, които са криминално проявени.\r\n\tИван Янински-Шумахера, Юлиян Ценев–Байката, Николай Анев–Лъвчето, Росен Цветков–Ръкспина и Пламен Попов остават в ареста за 72 часа, съобщиха от прокуратурата.\r\n\tШумахера е един от най-известните и най-оборотните автокрадци в София. Първата му кражба на кола е била през 1999 година, когато Янински е бил само 14-годишен. Учител му е известният автокрадец Радослав Цукровски - Чичо Цък, който вече има над 80 висящи дела и само една присъда, но за друго - притежаване на фалшива шофьорска книжка.\n\n\r\n\tСрещу Иван Янински пък има над 50 висящи дела за откраднати коли, но нито едно не е приключило.\r\n\tПрез 2016 г. Шумахера \"стъпи накриво\", като открадна луксозното ауди на Младен Михалев-Маджо, след което сам се предаде в полицията. За последно е задържан от полицията преди година заради хулиганство на пътя край Ябланица.", "date": "2018.03.03", "title": "Бандата на Янински взела 17 000 лева при обира на банкомата"}
{"url": "http://www.mediapool.bg/rusiya-sled-putin-news276282.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tВ прочутата \"дълга телеграма\" на Джордж Кенан, изпратена през 1946 г. до американския държавен секретар Джеймс Бърнс, която поставя началото на американската политика на \"сдържане\" спрямо Съветския съюз, името на Йосиф Сталин се споменава едва три пъти. Независимо от факта, че по онова време съветският лидер управлява страната си като истински император. Още докато Сталин е в апогея си, Кенан съумява да очертае политическото поведение на Съветския съюз след Сталин, без да има ни най-малка представа нито кога съветският лидер ще слезе от сцената, нито кой ще го замени. Можем ли със същата яснота да предвидим каква ще бъде Русия след слизането от сцената на Владимир Путин, без да знаем нито кога и как той ще слезе от сцената, нито кой ще го наследи, нито какъв ще бъде международният контекст, в който този преход ще се случи?\r\n\tЩе опитаме да го направим, колкото и рисковано да изглежда това в момент, когато Путин се кани да започне нов мандат като президент. Въпреки че с лекота ще спечели изборите през март 2018 г., победата му ще ознаменува началото на \"епохата след Путин\" в руската вътрешна политика, дори и той да продължи да взема решенията в руската външна политика, което е почти сигурно.\r\n\t\r\n\tПарадоксът на 2018 г. може да бъде обобщен по следния начин. Русия е в дълбока социална, политическа и икономическа криза. По думите на руския политолог Екатерина Шулман \"днешната политическа машина работи с малко ресурси, действа в режим на икономия на калориите, а основната ѝ цел е оцеляването, а не експанзията\" . Макар и руснаците да са наясно с това състояние на нещата, промените в режима са малко вероятни. Няма критична маса от хора, които да искат радикални промени, а противно на западните представи руснаците на възраст под 25 години са сред най-консервативните и пропутински настроени групи в обществото. Показателен симптом за днешното време е, че според едно скорошно проучване 50% от руските момчета в училищна възраст мечтаят да работят в службите за сигурност.\r\n\tАла макар Русия да не е на ръба на смяна на режима, режимът се променя. Предстоящите президентски избори ще поставят началото на Русия след Путин, независимо дали Путин ще остане държавен глава през следващите шест или шестнайсет години. Това е така, защото след изборите поведението на големите политически и икономически играчи в Русия ще се определя не от присъствието на Путин в системата, а от очакването за неговото слизане от сцената.\n\n\r\n\tПовечето западни анализатори не успяват да видят появата на новата епоха, главно защото допускат, че пост-Путинова Русия ще бъде анти-Путинова Русия. Смятат, че хладилникът ще спечели войната с телевизора – когато тревогата от спадащия жизнен стандарт ограничи успехите на правителствената пропаганда – и че преобладаващата част от населението ще се обърне срещу Путин и неговото наследство.\r\n\tНа повечето западни наблюдатели им е трудно да разберат, че за мнозинството руснаци Путин не е президент, а същинският основател на постсъветската руска държава. След руската анексия на Крим през 2014 г. проучванията на общественото мнение показаха, че руснаците разглеждат Путин повече като историческа фигура, отколкото като изборно длъжностно лице. Мястото му в общественото съзнание е като това на водачите на националноосвободителните движения през 60-те и 70-те години. Следователно неговият наследник, който и да е той или тя, ще се представя за пазител на наследството на Путин, дори и да възнамерява да скъса с него. Анализирайки резултатите от проучването, проведено миналото лято от независимия център \"Левада\", Андрей Колесников и Денис Волков заключават, че в руското обществено мнение \"няма дебат за Путин. Почти никой не оспорва легитимността му като президент. Той е константа, портрет от стената, който вече не може да бъде свален\".\r\n\t\r\n\tЧленовете на руския елит съзнават, че президентът вече е зает с очертаването на контурите на пост-Путинова Русия. Путин несъмнено си дава сметка, че липсата на всякаква визия за бъдещето на страната драматично ще отслаби неговата позиция в очите на обикновените руснаци. Четири са факторите според нас, които ще бъдат определящи за неговите решения.\r\n\tПървият е убеждението на Путин, че страната ще се изправи пред враждебна международна среда, а съперниците ѝ ще използват всички налични средства, за да я отслабят и фрагментират. Затова той вижда \"Русия след Путин\" като \"Крепостта Русия\". За да съхрани властта си, Кремъл най-вероятно ще запази контрола си върху стратегическите индустрии на страната и ще продължи да се отнася внимателно към притока на чуждестранен капитал, оценявайки предимствата на големите чужди инвестиции главно от гледна точка на сигурността. Президентът разглежда \"Русия след Путин\" като съчетание между мобилизирано общество и мобилизирана икономика, в която дори частните компании, ако са достатъчно големи, се съобразяват с интересите на държавата. Но Путин също така е наясно, че \"ефектът от Крим\" не може да бъде повторен и че легитимността на правителството и оцеляването на режима ще зависят от способността му да задоволява основните материални нужди на населението.\r\n\tВторият фактор е убеждението на Путин, че Русия няма какво да спечели от имитацията на западните институции, казано по друг начин – че Русия трябва да подражава на това, което Западът прави (като се намесва във вътрешната политика), а не на онова, което той проповядва. Макар мнозина на Запад да съзират в стратегията за \"хибридна война\" на генерал Валерий Герасимов агресивно отричане на западния тип външна политика, Москва гледа на нея просто като възприемане на стратегиите на Запада. Единствената разлика е в това, че Русия се стреми да предизвика протести на вражеските територии, като с тази цел мобилизира гневни интернет тролове на виртуалния терен.\r\n\tТретият фактор е, че ако в миналото руският елит разглеждаше модернизацията като институционални реформи в западен стил, днес я възприема като средство за поддържане на руската конкурентоспособност при разработването на нови технологии. Затова Путин заяви през септември 2017 г.: \"Изкуственият интелект е бъдещето не само на Русия, но и на цялото човечество. Който бъде лидер в тази сфера, той ще бъде господар на света\" .\r\n\tПо различни причини, както либералите като президента на \"Сбербанк\" Герман Греф, така и силовиците като Сергей Чемезов, ръководител на \"Ростех\", подкрепят технологичния обрат в подхода на Русия към модернизацията. За либералите технологичните иновации са единственият начин за ограничаване на корупцията и за повишаване на ефективността на публичните услуги, като се избегне открития сблъсък с всемогъщите силовици. Докато за силовиците новите технологии обещават не само увеличаване на бюджета за отбрана, но и нови възможности за упражняване на контрол над обществото.\r\n\tРуските лидери са склонни да смятат, че могат да превърнат отсъствието на Русия от предишния технологичен скок (тъй като не се появи руски аналог на Google или Alibaba) в свое стратегическо предимство при развитието на следващото поколение технологии – това е отглас от старото убеждение в съветската епоха, че изостаналостта крие и предимства. В този смисъл настоящите руски ръководители мислят и действат в най-добрите традиции на съветското прогресистко мислене от 20-те до 60-те години.\r\n\tЧетвъртият фактор е убеждението на Путин, че, за разлика от епохата на Елцин, Русия не се нуждае от един-единствен наследник, а от поколение наследници. Той вижда предстоящото предаване на властта като преход от неговото поколение към \"поколението на Путин\", в което влизат политици, израснали и формирани по време на неговото управление.\r\n\tСпоред изследването на \"Руский репортер\", проведено в края на 2011 г., Путин е създал настоящия руски елит от малък кръг кандидати през първото десетилетие на управлението си . Мнозинството от тях са възпитаници само на два университета, а нито един от най-високопоставените 300 човека в държавното управление не произхожда от Далечния изток на Русия. Най-важната предпоставка за членство в този елитен кръг е познанството с Путин преди той да е станал президент. Накратко, Русия през последните 18 години е управлявана от един приятелски кръг. Това е всичко друго, но не и меритократична система: мнозинството от тези хора не са с професия, по някакъв начин подготвила ги за днешните им позиции, а са станали членове на управляващата група заради личната си лоялност към лидера. Макар да няма податки, че президентът се готви да лиши от власт своя кръг приятели, той все пак възнамерява да отвори системата, за да увеличи шанса за нейното оцеляване. Затова режимът се нуждае от група лоялно настроени професионалисти, както и от система, която да ги обучава и издига.\r\n\tКлючово място в плановете на президента за \"Русия след Путин\" заема бързото издигане на синове и дъщери на висши фигури от настоящия елит. Съществува голяма промяна в кариерните траектории на членовете от листата на чакащите през последните няколко години; ако синовете и дъщерите на елита от епохата на Елцин в голямата си част учеха и работеха в чужбина, наследниците на днешния елит често учат на Запад, но обикновено работят в Русия – мнозина от тях за държавата. Този процес бе ускорен, но е и причинен от санкциите на Запада срещу Русия.\r\n\tРоднините на водещите силовици от ерата на Путин разширяват влиянието си върху финансовата сфера. Дмитрий Патрушев например, син на Николай Патрушев – секретар на Съвета за сигурност на Русия и бивш началник на Федералната служба за сигурност (ФСБ) – застана начело на Руската земеделска банка, шестата по големина руска банка (за него се говори и че ще стане част от борда на директорите на Руската железопътна компания). Денис Бортников, син на началника на ФСБ Александър Бортников, е член на Борда на директорите на \"ВТБ Банк\", ръководител на Северозападния регионален център. Пьотър Фрадков, син на Михаил Фрадков, бивш министър-председател и началник на службата за външно разузнаване, е заместник-началник на \"Внешекономбанк\", държавната банка за развитие. Сергей Иванов-младши, син на бившия началник на президентската администрация, е старши вицепрезидент на държавната фирма \"Сбербанк\", а доскоро и член на борда на директорите на \"Согаз\", най-голямата застрахователна компания в Русия. Станислав Чемезов, син на Сергей Чемезов, е ръководител на мощната \"Интербизнес груп\". Издигането във властта на Андрей Турчак, новият генерален секретар на \"Единна Русия\", е част от същата тенденция.\r\n\tВ същото време Путин се опитва да отвори системата за лидери, издигнали се по меритократичен начин. Формирането на ново поколение лоялни технократи изглежда е основна задача за новия заместник-началник на президентската администрация Сергей Кириенко. Стратегията на Путин е да отговори на очакванията на руската средна класа за политическа промяна, предавайки известна власт на ново поколение лидери. През последните два месеца руското правителство назначи девет млади политици за нови губернатори на регионите. Водещата характеристика за поколението на наследниците на Путин може да се опише с името на романа на австрийския писател Роберт Музил \"Човекът без качества\" . Тези хора могат най-добре да бъдат описани като експерти по логистиката, без видими политически убеждения или лоялност към дадена общност. В тази нововъзникваща система Русия ще бъде управлявана от нещо подобно на консултанти, които са лоялни на Путин и ще пазят неговите политики дори когато той вече не е на сцената.\r\n\tРусия след Путин започва да се очертава не само защото президентът се опитва да я създаде, но и защото някои от ключовите играчи в руския елит също започнаха да се подготвят за реалностите на новата епоха. Те започнаха да превръщат достъпа до президента – основния източник за тяхната власт – в политическа валута, която ще запази стойността си и след като Путин напусне Кремъл. Причина за някои от най-големите скандали през последните месеци най-вероятно е тъкмо очакването за появата на Русия след Путин. Сред тях е съдебният процес над бившия министър на икономиката Алексей Улюкаев, организиран от Игор Сечин, могъщия ръководител на \"Роснефт\", както и фойерверките и нестандартните политически действия на чеченския лидер Рамзан Кадиров. Членовете на елита взаимно се боричкат, за да си докажат колко голям е техният потенциал за новата епоха. Сечин демонстрира влиянието си върху службите за сигурност и съдебната система, като наказа Улюкаев за съпротивата му срещу придобиването на \"Башнефт\" от \"Роснефт\". А Кадиров демонстрира способностите си да мобилизира мюсюлманите в Русия, организирайки спонтанен протест в Москва срещу преследването на мюсюлманите-рохинджи в Мианмар (Кадиров избра тъкмо този казус да разкрие политическата си значимост, защото в Мианмар насилниците са будисти, а не християни).\r\n\tКогато членовете на елита от епохата на Елцин се подготвяха за ерата на новия президент, те търсеха гаранции за запазване на влиянието си извън Русия, главно на Запад – като продаваха акции на големи западни компании и установяваха лични контакти с влиятелни западни политици. Според тях това бе най-добрата застраховка срещу нестабилност у дома. Подходът на днешния елит е различен. Гаранциите от чужбина могат да са ценни, след като Путин напусне президентството, но докато той е на власт това би се разглеждало като признак за нелоялност. Затова елитът днес се фокусира върху изграждане или укрепването на вътрешни политически групировки и коалиции. Промяната в стратегията на опозиционния лидер Алексей Навални също е признак за очертаващия се хоризонт на Русия след Путин. Вместо просто да разобличава корупцията на режима – както стори с добилите голяма популярност видеа срещу Владимир Якунин, Дмитрий Медведев и в последно време Сергей Приходко – днес Навални се стреми да убеди общественото мнение в Русия, че очакваните наследници на Путин са неспособни да управляват страната. Като поема значителен личен риск, противопоставяйки се на Путин, Навални се опитва да покаже на гласоподавателите, че единствено той притежава профила на национален лидер, способен да бъде следващия президент. Накратко, след изборите през 2018 г. руснаците вече ще живеят в епохата след Путин.\r\n\t\r\n\tВъпреки всички тези значими вътрешни промени, позицията на Путин като водещ фактор във външната политика ще гарантира, че Русия би могла да продължи агресивните си усилия за осигуряване на своята глобална роля. В това отношение необходимостта от противодействие на американското влияние ще си остане водещ фактор в руската външна политика.\r\n\tРешителен пробив в преговорите по конфликта в региона на Донбас в Украйна по времето на Путин няма да има – дори Москва да допусне известен напредък в преговорите между изборите и Световното първенство по футбол, което ще се проведе в Русия през лятото на 2018 г.\r\n\tМосква възнамерява да се справи добре с организирането на Световно първенство, което никой не изглежда склонен да бойкотира, дори поради факта, че решението на Международния олимпийски комитет да не допусне знамето на Русия на Зимните олимпийски игри демонстрира опасността Русия да изпадне в международна изолация. Ето защо през първата половина на 2018 г. Русия ще се стреми да избягва всяко действие, което би могло да предизвика враждебен отговор от страна на международната общност.\r\n\tАла руските сили ще продължат своята операция в Сирия, независимо от обявеното от Путин частично изтегляне на войски оттам през декември 2017 г. Влиянието на Русия в Близкия изток ще продължи да нараства, за сметка на Съединените щати. Москва ще се опита и да се възползва от кризата в отношенията между Турция и Запада.\r\n\tОтношенията между САЩ и Русия ще си останат на точката на замръзването. Кремъл ще продължи открито да бъде враждебен към САЩ, външно запазвайки уважително отношение и сдържаност в критиките към Доналд Тръмп. Москва се опасява от нови американски санкции, но пък се надява някои международни играчи да възприемат последните санкции, наложени от Конгреса на САЩ, като прекомерна мярка, застрашаваща интересите на американската политика.\r\n\tВ опит да постигне отмяна поне на част от санкциите, наложени заради анексията на Крим през 2014 г., Москва ще премести фокуса си от САЩ към Европа. Правилно оценявайки възхода на приятелски настроени към Русия партии в някои европейски страни, растящото напрежение между някои държави-членки на Европейския съюз, както и възможностите, откриващи се от \"Брекзит\", Русия ще се опита да раздели ЕС от САЩ, а също и страните от ЕС една от друга. Възможностите Русия да постигне промяна в режима на санкции през 2018 г. не трябва да се подценяват, особено ако Москва направи отстъпки по конфликта в Източна Украйна.\r\n\tВъзникващият стратегически съюз между Москва и Пекин е най-важният резултат от настоящата криза в отношенията между Русия и Запада. Събитията през 2018 г. ще са показателни за намерението на Кремъл да обвърже своето икономическо бъдеще с Китай и да се опита да смекчи липсата на равенство в силите, като инвестира в нови военни възможности и поддържа високо международното си самочувствие. По думите на анализатора Артьом Лукин \"Русия се стреми да се позиционира като основен брокер в дипломацията и сигурността в Евразия, оставайки на Китай ролята на икономически лидер\" . Понякога руснаците сравняват отношенията между Русия и Китай със съюза между Франция и Германия, настоявайки, че Русия, подобно на Франция, е глобална сила в областта на сигурността, докато Китай, подобно на Германия, е икономическа суперсила, лишена от амбиции за впускане във военни операции. Тази аналогия има очевидни недостатъци, за които руснаците предпочитат да си затварят очите. Путин е избрал да гледа на Китай като на геополитически съюзник, а не като на конкурент. Руснаците обаче си дават сметка за дългосрочните амбиции, отразени в инициативата на Китай \"Един пояс, един път\", но нямат желание да им се противопоставят.\r\n\tОсновното предизвикателство за политиката на Русия през следващите години ще се състои в това как в хоризонта на епохата след Путин ще се промени вътрешната политика на страната, но това няма да доведе до ограничаване на агресивното поведение на Русия на международната сцена. Москва най-вероятно ще запази сегашните си външнополитически цели, дори и след като Путин напусне Кремъл. Но без него е много вероятно Русия да се превърне в слаб международен играч: защото по-скоро Путин, а не руската държава успя да си извоюва статута на голяма сила.\r\n\t\r\n\t Yekaterina Schulmann, “How Regime Self-Preservation Could Accidentally Democratize Russia”, Carnegie Moscow Center, 14 December 2017, available at . Andrei Kolesnikov, Denis Volkov, “The Perils of Change: Russians’ Mixed Attitudes Toward Reform”, Carnegie Moscow Center, 6 February 2018. Достъпна на: . “Putin Talks Power of Artificial Intelligence”, MSN, 12 September 2017. Достъпна на: . Виктор Дятликович, Филипп Чапковский „Кто есть кто и почему в российской элите” «Социальная сеть» федеральных чиновников. Исследование «РР», Руский Репортер, 7 сентября 2011, №35 (213), . Роберт Музил. Човекът без качества. София: Атлантис-КЛ, 2009. Превод от немски Любомир Илиев.Artyom Lukin, “Putin’s Silk Road gamble”, , 8 February 2018. Достъпна на: .", "date": "2018.03.03", "title": "Русия след Путин"}
{"url": "http://www.mediapool.bg/rusiya-i-kitai-shte-izsledvat-zaedno-lunata-news276279.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\t\"Роскосмос\" и Китайската национална космическа администрация (КНКА) подписаха споразумение за сътрудничество в областта на изследването на Луната и Космоса, предаде \"РИА Новости\".\r\n\tДокументът, подписан в Токио, предвижда взаимодействие по руския проект за орбитален космически апарат \"Луна-Ресурс-1\", който се очаква да бъде изведен в орбита през 2022 г. и по китайската мисия за кацане на Луната през 2023 г.\r\n\tЩе бъде създаден и съвместен Център за данни по лунни проекти, който ще обединява и усилията на научни и промишлени компании от двете страни при нужда, се посочва в информацията.", "date": "2018.03.03", "title": "Русия и Китай ще изследват заедно Луната"}
{"url": "http://www.mediapool.bg/sblasatsi-mezhdu-poddrazhnitsi-na-saakashvili-i-politsiya-v-kiev-news276281.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНай-малко 10 души бяха ранени и 100 бяха арестувани при сблъсъци между протестиращи и полиция в Киев. Те избухнаха, след като силите на реда започнаха да премахват протестен лагер близо до парламента, предаде Ройтерс.\r\n\tЧетирима от ранените са полицаи, а шестима са активисти. Импровизираният палатков лагер беше създаден през октомври миналата година от поддръжници на опозиционния лидер Михаил Саакашвили, след като той беше лишен от украинско гражданство.\r\n\tСаакашвили, бивш президент на Грузия, беше депортиран в Полша миналия месец. Повечето му поддръжници напуснаха лагера след депортацията, но някои продължиха протеста.\r\n\tПри акцията в лагера бяха открити гранати, запалителни бомби и димки.\r\n\t\"Полицаи в екипировка за борба с безредиците се приближиха от две страни и задържаха почти всички в лагера. Камиони започнаха да извличат барикадите настрани и да ги разрушават\", съобщи депутатът Егор Соболев, съюзник на Саакашвили.\n\n\r\n\tЛагерът е част от по-широкото опозиционно движение, което организира често мирни протести в Киев с искане за оставка на президента Петро Порошенко поради блокираните реформи.\r\n\tПротестиращите искат още създаване на Национален съд за борба с корупцията, отбелязва Асошиейтед прес.", "date": "2018.03.03", "title": "Сблъсъци между  поддръжници на Саакашвили и полиция в Киев"}
{"url": "http://www.mediapool.bg/yunker-nyama-da-dopusna-da-me-postavyat-pod-natisk-za-vlizaneto-na-zapadnite-balkani-v-es-news276280.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\t\r\n\t\r\n\tНапример в Македония, или БЮРМ, както я наричат на бюрократичен жаргон, аз установих, че македонците са постигнали значителен напредък в посока към Европа. Но дата за приемане в ЕС не съм обещавал на нито една страна. А на онези, които още не са започнали преговори за членство, още не сме посочили дата за старта на такива преговори.\r\n\tЗа мен важна е субстанцията, а не датите. В Македония са наясно с това, в Албания – малко по-малко. През април ние ще внесем нашите предложения по въпроса, но в момента още не мога да кажа какви ще бъдат те. Защото най-напред трябва да има субстанциален напредък. (…)\r\n\tПо отношение на Албания ние трябва да подчертаем, че е необходимо да бъдат изпълнени условията за членство. Едно от тези условия гласи: всички държави от Западните Балкани трябва първо да решат своите гранични конфликти. Не можем да си позволим да внасяме в ЕС гранични конфликти. Ние трябва да внесем стабилност в региона, но в ответ не бива да получаваме нестабилност.\r\n\t\r\n\tВъпросът е многопластов. За мен обаче е важно те да разберат, че ЕС не е някакъв клуб на икономически сили, които искат само да се обогатяват. Естествено, ние се стремим към благоденствие за всички.\r\n\tНо в този драматично труден европейски регион трябва да си пробие път съзнанието, че ЕС е общност на ценности. Правовата държава, човешките права, свободата на словото – това са въпросите, които понякога трябва по-ясно да се обясняват тук.\n\n\r\n\t\r\n\tБез съмнение в ЕС се наблюдава умора от разширяванията. Трябва да обясним на хората, че Балканите са буквално пред прага ни. Пътят е къс, но историческата дистанция, която трябва да се преодолее, е дълга. Тук наскоро имаше тежка война. И ако ние откажем на Западните Балкани перспективата да се присъединят към ЕС, това много бързо може да се повтори.\r\n\tВече почти никой не го помни, макар че то сякаш беше вчера: убийствата, изнасилванията, умиращите деца, разрушенията, потоците от бежанци. Това беше война в сърцето на Европа. Никак не искам това да се повтори.\r\n\tНие, \"старите\" европейци, трябва да разберем, че сме длъжни да отправим послание за мир и да дадем принос за успокояване на Европа. Но ако не сме готови да дадем перспектива за членство на нашите балкански партньори, нещата могат да отидат на зле.\r\n\t\r\n\tТук има много войнишки гробища. Тук много по-скоро са случили онези неща, които ние в Западна Европа сме преживели някога. Моето изречение за Западна Европа с драматична сила важи и тук.\r\n\tДавам си сметка, че много хора в региона, особено младите хора, са нетърпеливи. Има албанци, македонци и сърби, които се изселват в останалата част от Европа, защото вече не виждат перспектива у дома. Това изтичане на интелектуална сила не е в интерес нито на тези страни, нито на ЕС.\r\n\tБалканите имат нужда от твърда европейска перспектива, но в същото време аз няма да допусна да ме поставят под натиск. Пак повтарям: първо субстанцията, после датите.\r\n\t\r\n\tНа кандидатите за членство всъщност не им остава нищо друго, освен да се съобразяват с изискванията на Европейската комисия. Ние трябва да формулираме нашите препоръки. (…)\r\n\tВ същото време не искам да създавам впечатлението, че сме дошли тук да даваме някакви уроци. Това са държави и нации, които израснаха от трудната си история през 1990-те години и ние трябва да се отнасяме с респект към тях.\r\n\tСъщевременно, ще го повторя пак, трябва да бъде ясно, че ЕС е общност на ценности, тоест – не идваме тук, за да ни целуват ръка, а ние да ги черпим с бонбони.", "date": "2018.03.03", "title": "Юнкер: Няма да допусна да ме поставят под натиск за влизането на Западните Балкани в ЕС"}
{"url": "http://www.mediapool.bg/selski-kmet-dava-3000-lv-za-informatsiya-za-kradtsi-news276278.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tКметът на ломското село Сталийска махала Цветан Цветанов ще даде парична награда от 3000 лева за информация за крадци, обрали кметството.\r\n\tНаградата ще вземе този, който даде достоверна информация за откриване на престъпниците, взломили селското кметство, съобщи \"Бул Нюз\".\r\n\t\"Анонимността е гарантирана. Благодарността и наградата ще бъде връчена лично от кмета на селото Цветан Цветанов. Нека заедно да спрем престъпността! С общи усилия да намерим извършителите, посегнали на касата с гербовия печат на Република България в най-престижната институция в селото\", пише в съобщението за наградата.\r\n\tВсеки, който има информация за крадците, може да се обади на тел. 0879 881 988.\r\n\tОбирът бил извършен в периода от 19 до 21 януари. Неизвестни крадци са разбили вратата на кметството на село Сталийска махала и са влезли направо в кабинета на местния управник Цветан Цветанов. Бандитите задигнали от там метален сейф, в който били съхранявани различни ценни вещи и документи.\n\n\r\n\tПо данни на кмета в касата имало боен пистолет \"Валтер Р9\" и пълнител с 16 патрона, златна юбилейна монета, мобилен телефон \"Верту\", копия на пълномощни, заверени в кметството, и гербовия печат.", "date": "2018.03.03", "title": "Селски кмет дава 3000 лв. за информация за крадци"}
{"url": "http://www.mediapool.bg/tervel-pulev-specheli-osma-pobeda-na-profesionalniya-ring-news276273.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tТервел Пулев спечели осма поредна победа на професионалния боксов ринг в категория тежка - до 91 кг. Той нокаутира още в първия рунд американеца Скот Фютрел в залата на чикагския хотел \"Белведере\".\r\n\tБронзовият медалист от олимпийските игри в Лондон`12 трябваше да се бие срещу Тристан Джеймс, но точно преди меренето на кантара в петък съперникът му беше сменен, заради забрана от страна на Илинойската боксова федерация към Джеймс, тъй като е имал незачетен мач в друг щат. Така се стигна до двубоя със спешно намерения от местни мениджъри Фютрел, който преди загубата от Пулев имаше едва 4 срещи на боксовия ринг и 15 като ММА боец.\r\n\t\"Огромни благодарности към всички вас за това, че дойдохте и ме подкрепихте! Вие показахте любовта си към България! Искам колкото по-далеч сме от родината, толкова по-задружни да сме\", каза Пулев след победата към голямата българска агитка в залата.\r\n\tМеждувременно брат му – Кубрат Пулев, обяви плановете си да се бие в двубой на американска земя. Както обикновено в последно време обаче нито противникът, нито датата са известни. Бившият претендент за световната титла в супертежка категория каза само, че срещата ще е евентуално на 26 май или 2 юни.\r\n\t\"Разбрахме се с организаторите в Америка, с менажерите, с адвоката. Преговорите минаха доста успешно и вече е ясно, че следващият двубой с мое участие ще бъде в Чикаго\",  каза Кубрат Пулев пред бТВ.", "date": "2018.03.03", "title": "Тервел Пулев спечели осма победа на професионалния ринг"}
{"url": "http://www.mediapool.bg/modelat-mafiyata-i-ubiytsite---poslednoto-razsledvane-na-ubitiya-slovashki-zhurnalist-news276283.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСловашките журналисти останаха шокирани от новината, че телата на колегата им Ян Куциак и неговата годеница Марина Куснирова, и двамата на 27 години, са били открити миналата неделя в дома им, който са купили наскоро. И двамата са убити с по един изстрел. Най-високопоставените политици в Словакия наскоро станах обект на критика заради открито изразяваната им враждебност към независими журналисти, но досега в тази страна журналист не беше плащал с живота си за това, по което работи.\r\n\tПолицията съобщи, че двойката е била убита от един или повече професионални убийци и че смъртта им вероятно е била отмъщение заради разследване на Куцияк. Словашките медии спекулираха, че младият Куциак може би е бил ликвидиран от местен бизнесмен, който го е заплашвал преди това, или от корумпирани правителствени служители.\r\n\tКъм момента за двойното убийство са задържани седем души. Според полицията то е извършено от един или повече професионални убийци. Куциак е застрелян с един куршум в гърдите, а приятелката му - с куршум в главата.\r\n\tСпоред  причината може да се търси в последните разследвания на 27-годишния журналист, по които той работи с Чешкия център за разследваща журналистика и Проекта за разследваща журналистика в Италия.\r\n\tОказва се, че Ян е разнищвал много по-опасна тема, отколкото се предполагаше в началото. Той е разследвал връзките на управляващите в Словакия с Ндрангетата – най-силната и най-опасната мафиотска организация в Италия.\n\n\r\n\t“Ндрангета има доминираща позиция на пазара за кокаин в Европа и играе важна роля в много други престъпни дейности, включително трафик на оръжия, измами, злоупотреби с публични средства, корупция, изнудване и престъпления срещу природата“, според Европол.\r\n\tКуцияк и колегите му не успяват да довършат разследването, но OCCRP публикува разкритията сега, за да предотврати евентуални посегателства срещу други журналисти, работещи по темата.\r\n\t\r\n\tВсичко започва с едно име в документ за регистрация на фирма: Антонио Вадала. Той е съдружник на Мария Трошкова, модел, а по-късно бизнес дама - и асистентка на словашкия премиер Роберт Фицо. Твърди се, че тя му е любовница.\r\n\tФамилията Вадала от южната част на Италия за пръв път се появява в словашкия бизнес през 2002 г. А през 90-те друго семейство от Калабрия - Рода, се мести в централноевропейската държава. Двете фамилии формират общ бизнес и в крайна сметка източват европейски структурни фондове, предвидени за субсидии за развитие на земеделието.\r\n\tВадала вероятно произлизат от градчето Бова Марина, а Рода - от съседния Кондофури. Тези населени места са центрове на територията на три клана от Ндрангетата - Вадала, Иамонте и Галициано. Репортерите са поразени, че в Словакия името на фамилията остава същото, но до убийството на Ян не успяват да потвърдят връзката между италианските Вадала и словашките им съименници.\r\n\tДвете семейства влагат милиони в земеделски бизнес. Днес притежават активи за близо 100 милионадолара.\r\n\tСлед рухването на Съветския съюз и поддържания от него социалистически блок, границите на централноевропейските страни се отварят, а това значи нови възможности за организираната престъпност в Италия, пише чешкият криминалист Петр Купка.\r\n\tБратята Антонио и Диего Рода идват в Словакия през 90-те и започват свой бизнес в градчето Михаловице, близо до границата с Унгария. Семейството притежава 19 компании. Според изявления на Диего пред словашки медии, той притежава поне три (червени) ферарита. А работниците във фирмите се оплакват, че заплатите им се бавят с месеци. По официални данни почти всички компании на братята дължат данъци на словашката хазна и отказват да плащат пенсионни и здравни осигуровки на работниците си.\r\n\tСемейството има връзки с Ндрангетата. През 2007 г. един от четиримата братя - Пиетро, е разследват от дирекция “Антимафия“ на региона Калабрия за връзки с мафията. Според прокуратурата той е замесен в трафик на добитък. Живи крави са транспортирани нелегално от Словакия до кланици на семейството. По този начин се избягва плащането на мита и данъци, както и здравните регулации. Освен това местни месари са изнудвани и заплашвани, сочи още разследването. Пиетро Рода е осигурявал фалшивите сертификати за произход на добитъка, с които те са минавали през проверките.\r\n\tПо време на процес през 2010 г. обаче обвиненията са намалени от връзки с мафията на съучастие в престъпление и Пиетро Рода е осъден на пет години затвор, макар да не е ясно колко от тях е излежал.\r\n\tТри години по-късно той отново е арестуван,  този път по обвинения в пране на пари. През 2014 г. обаче Върховния съд на Италия отсъжда, че няма достатъчно доказателства за връзките му с Ндрангета и той е освободен.\r\n\t\r\n\tСлед като пристигат в Италия, Вадала започват да развиват бизнеса си в същия регион като Рода. В град Михаловице те основават първата си компания за производство на месо “Бовинекс Европа“. Двете фамилии започват да инвестират и в други компании. Фермите им се разполагат на територия от над 120 квадратни километра. Отглеждането на добитък носи на Вадала и Рода повече от 13 милиона евро субсидии от ЕС чрез словашкото министерство на земеделието.\r\n\tПоне веднъж Антонио Вадала е бил хващан в измами от словашките власти. Той подправя документи, според които притежаваната от една от фирмите му земя е осем пъти по-голяма от реалното. Това му носи 120 000 евро повече субсидии.Освен това в момента тече дело за данъчна измама, в което Вадала е замесен.\r\n\tБрат му Себастиано пък заплашва местен фермер с пистолет и подпалва трактора му, защото отказва да напусне земята, която е наел от Себастиано. Заради липса на доказателства италианецът е оправдан.\r\n\t“Бовинекс“ печели огромна европейска субсидия за добив на зелена енергия с проект за соларни панели. Веднага след това лицензът е продаден за огромна печалба и компанията излиза от бизнеса с екологични енергийни източници.\r\n\t\r\n\tНепозната досега фамилия с връзки с калабрийската мафия привлича вниманието на репортерите наскоро. През 2012 г. мъж на име Пиетро Катропа се появява в документите на някои от фирмите на Вадала в Словакия. Едва няколко месеца по-рано срещу бащата на Пиетро - Данте, започва разследване от калабрийската агенция \"Антимафия\" за връзки с клана Вадала от Бова Марина.\r\n\tПреди това като служител в местната община, Данте информира Ндрангета за предстоящи операции срещу членове на групировката, пише в присъда, произнесена през 2011 г. Може би това е потвърждението на връзката между италианските и словашките Вадала, които Ян и колегите му са търсели.\r\n\tФамилията Катропа обаче доказва и друга ключова за разследването връзка. През 2016 г. Пиетро Катропа купува частна охранителна компания от Славомир Ясан. Баща му Вилиам е бивш депутат в словашкия парламент и директор на Държавната агенция за сигурност. Именно негова асистентка е бившата моделка Мария Трошкова и той я представя на премиера Роберт Фицо.\r\n\tЯсан и Троскова подават оставки след убийството на Ян Куцияк. Дали някое от действащите лица в тази заплетена мрежа е отговорно за убийството на журналиста, все още не е ясно. Надеждата на колегите му остава, че отговорните все пак ще бъдат наказани.", "date": "2018.03.03", "title": "Моделът, мафията и убийците - последното разследване на убития словашки журналист"}
{"url": "http://www.mediapool.bg/tavanat-na-pensiite-pada-za-okolo-8000-dushi-news276274.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНе повече от 8000 души ще се възползват от отпадането на максималния размер на новоотпуснатите пенсии.\r\n\tКъм момента има около 55 000 пенсионери с пенсии, на които е сложен таван от 910 лв. Съгласно разпоредбите на Кодекса за социално осигуряване, от 1 юли 2019 г. техните пенсии ще се увеличат до Това се равнява на 40 на сто от максималния осигурителен доход за настоящата година. От тях, около 25 000 души ще получат действителните си размери, а останалите близо 30 000 ще останат ограничени на 1040 лв. Това отговориха от НОИ за БТА.\r\n\t\r\n\tПродължава плавното нарастване на  за придобиване право на пенсия.За жените се изискват навършена възраст от 61 години и 4 месеца и осигурителен стаж - 35 години и 8 месеца, а за мъжете - навършена възраст 64 години и 2 месеца и осигурителен стаж - 38 години и 8 месеца.\r\n\tХората, които не отговарят на условията за необходимия стаж, през 2019 г. могат да се пенсионират при навършване на възраст 66 години и 4 месеца за жените и мъжете, ако имат най-малко 15 години действителен осигурителен стаж.\n\n\r\n\tПрез 2019 г. ще има промени в начина за изчисляване на  на хората, който участва в пенсионната формула при определяне размера на тяхната пенсия. За пенсиите, отпуснати с начална дата след 31 декември 2018 г., при определяне на индивидуалния коефициент няма да участва осигурителният доход на хората за периода от три последователни години от последните 15 години осигурителен стаж до 1 януари 1997 г.\r\n\tИндивидуалният коефициент ще се изчислява само от осигурителния доход за периодите след 31 декември 1996 г. до датата на отпускане на пенсията. Когато обаче лицето няма осигурителен доход след 31 декември 1996 г., е предвидено, че индивидуалният коефициент се изчислява по досегашния ред от осигурителния му доход за период от  от последните 15 години осигурителен стаж до 1 януари 1997 г. по негов избор. В случаите, когато осигурителният доход на лицето до 1 януари 1997 г. е за период, по-малък от три години, индивидуалният коефициент се изчислява от този доход.\r\n\t\r\n\tОчакванията на базата на тенденциите са, че през следващите 2 години броят на новоотпуснатите пенсии няма да нараства.\r\n\tПрез 2017 г. броят на пенсионерите е бил около 2 170 000 души, с малко повече от 12 000 души по-малко спрямо година по-рано.\r\n\tТака е и по отношение на пенсиите - при около 2 608 000 през 2016 г., към края на 2017 г. са изплащани близо 2 558 000 пенсии.\r\n\tНовоотпуснатите пенсии също намаляват - от малко над 107 хиляди през 2015 г. и 2016 г., през 2017 г. са отпуснати малко над 97 хиляди пенсии.\r\n\t\r\n\tВ общия случай за отпускането на една пенсия за трудова дейност са необходими данни както за осигурителния доход, така и за осигурителния стаж на заявителя.\r\n\tОт 1 януари 2019 г.   преди 1януари 1997 г., поради това че индивидуалният коефициент на лицето ще се определя единствено от осигурителния му доход за времето след тази дата. Тези данни за осигурените се подават от осигурителите в Регистъра на осигурените лица (РОЛ), от който НОИ и НАП могат служебно да ги използват. Когато данните в регистъра са коректни и пълни, няма нужда от допълнително удостоверяване на осигурителния доход с друг документ.\r\n\tОсигурените имат възможност посредством персонален идентификационен код (ПИК) на една от двете институции да проверяват по всяко време осигурителните си данни в РОЛ и могат да сезират работодателя си при липсата или наличието на неточност на данните.\r\n\tНОИ има право да контактува директно с осигурителите и при необходимост да изисква служебно от тях издаването на нужния за конкретния случай документ, когато има липсващи или некоректни данни или следва да се представи допълнителна информация. Така на практика не се налага удостоверяването им на хартиен носител от заявителя.\r\n\tОсигурителният институт подчертава, че за определяне на правото и размера на пенсията се зачита  на лицата. Той се удостоверява както с данните от регистъра на осигурените лица, така и с трудови, служебни и осигурителни книжки и/или с документ по определен образец. Това означава, че осигурителният стаж, освен когато е полаган при условията на първа или втора категория труд, може да бъде зачетен по данни от регистъра за периода след 31декември 1996 г.", "date": "2018.03.03", "title": "Таванът на пенсиите пада за около 8000 души"}
{"url": "http://www.mediapool.bg/samo-za-vazrastni-razsablecheni-matski-agitirat-za-putin-news276268.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\tОт еротичен календар за Владимир Путин до политически стикери с разсъблечени красавици в социалната мрежа \"ВКонтакте\", призоваващи да се гласува на президентските избори в Русия на 18 март. Това е авангардната тактика на привържениците на Путин да закарат до урните апатичните избиратели. Реално обаче избор няма и изходът от гласуването е предрешен – още шест години управление на силния човек в Кремъл.\r\n\tТова е вторият път, когато полуголи момичета стават важна част от предизборната кампания. Първия път беше календар за Путин, който, между другото, му хареса, а сега – разсъблечени модели на сп. \"Максим\", които призовават да се гласува.\r\n\t\r\n\tРуското издание The Bell писа, че стикерите и позиращите пред избирателните секции момичета са дело на същия човек, който през 2011 г. се прочу с разсъблечените студентки от журналистическия факултет на Московския държавен университет, поздравяващи Путин за рождения му ден.\r\n\t\n\n\r\n\tОказа се, че рекламният проектна руското издание на сп. \"Максим\" (Maxim), в който модели на списанието позират в еротично бельо в избирателни секции, е по поръчка на агенцията на Максим Перлин BlackLight. Продуцент на кампанията е Владимир Табак, партньор на Перлин. В предизборния щаб на Путин той отговаря за реализацията на кампанията в социалните мрежи.\r\n\t\r\n\tСамият Перлин твърди, че това не е политическа поръчка, а вирусна рекламна кампания в социалната мрежа.\r\n\tДруг проект на Перлин е услугата за разпознаване на лица FindFace. След несанкционираните от властите митинги на опозиционера Алексей Навални през 2012 г., неизвестни създадоха сайта \"Je Suis Maidan\", на който качваха данни за участниците в митингите, идентифицирани с помощта на FindFace. Перлин отричаше, че има отношение към сайта, но в YouTube-канала на FindFace услугата бе разяснена именно с примери от митингите на 12 юни.\r\n\t\r\n\tСайтът The Bell е научил от представители в ръководството на социалната мрежа \"ВКонтакте\", че със специалните проекти, които се разпространяват сред групите в мрежата, се занимава вицепрезидентът на компанията - майка Mail.ru Group - Александър Кабаков.\r\n\t\"Видеа, стикери, групи във ВКонтакте - Кабаков се занимава с всичко, което касае Путин, казва източник от Mail.ru Group. В компанията шеговито наричат кабинета му \"филиал на президентската администрация\".\r\n\t  \r\n\tСтратегията очевидно е рекламният проектда повиши избирателната активност, тача че Путин да спечели още на първия тур. За това е нужно да вземе над 50 процента от гласовете.\r\n\t  \r\n\tВ пропутинските социални мрежи се публикуват снимки на модели – блондинки и брюнетки облечени с еротично бельо, позиращи пред избирателните секции. Очаква се, че това ще накара младите хора да отидат да гласуват.\r\n\t  \r\n\tСнимките са придружени с надписи: \"Добре дошли в света на възрастните!\", \"В началото е малко страшно, но скоро ще искате да го повторите\", \"Сигурни ли сте, че вече имате 18\" и \"Всичко, което става в избирателната секция, остава в избирателната секция...\".\r\n\t  \r\n\tФотографиите се допълват с фриволни филмчета и стикери \"Election girl\" (18+), които се изпращат на тези, които се присъединяват към групата \"Само за възрастни\". На стикерите четем: \"Чакам в кабинката!\" (девойка изчезва в кабинка за гласуване), \"Искам гласа ти!\" (разсъблечена жена в леглото) и \"Помогнете ми да се справя с моята бюлетина\" (ръцете на модела са зад гърба, сякаш си сваля сутиена).", "date": "2018.03.03", "title": "\"Само за възрастни\": Разсъблечени мацки агитират за Путин"}
{"url": "http://www.mediapool.bg/tarsachkata-gugal-sbarka-osvobozhdenieto-s-mezhdunarodniya-den-na-zhenata-news276276.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\tДори и големите бъркат. Търсачката \"Гугъл\" (Google) реши да поздрави българите с Националния празник, но първоначално на фона на разветия трибагреник стоеше надпис \"Международен ден на жената\".\r\n\t\r\n\tЛинковете също водеха към празника на жените, който е след 5 дни - на 8 март. \r\n\tСлед създалата се неловка ситуация търсачката бързо се поправи и написа \"Честит празник българи!\", пропускайки запетаята пред българи.\r\n\t\n\n\r\n\tЗа да няма повече недоразумения и този надпис беше свален и остана само", "date": "2018.03.03", "title": "Търсачката \"Гугъл\" сбърка Освобождението с Международния ден на жената"}
{"url": "http://www.mediapool.bg/kupuva-li-balgarya-dyal-ot-aktivite-na-chez-shte-e-yasno-v-kraya-na-sledvashtata-sedmitsa-news276271.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tВ края на следващата седмица ще е ясно дали българската държава ще купи активи от българския бизнес на \"ЧЕЗ груп\". Това се казва в съобщение до медиите от \"Инерком България\" – дружеството, което беше избрано за купувач на българските активи на чешката компания, в която мажоритарен собственик е чешката държава.\r\n\t\"Преговорите между \"Инерком България\" и \"ЧЕЗ груп\" относно възможността българската държава да закупи дялове в \"ЧЕЗ България\" ще се състоят от средата до края на следващата седмица в Прага\", е посочено в съобщението.\r\n\tВ него се казва още, че веднага след приключването им ще бъде дадена информация за хода на разговорите и взетите решения.\r\n\tМажоритарен собственик на \"Инерком България\" е Гинка Върбакова, която доби публичност като Гинка от Пазарджик.\r\n\tВ четвъртък премиерът Бойко Борисов поиска, а Върбакова се съгласи за прехвърли на държавата контролния дял, а дори и всички придобивани от нея активи, стига ЧЕЗ да се съгласи.\n\n\r\n\tСега \"ЧЕЗ груп\" очаква офертата от \"Инерком\" за българските си активи. Гинка Върбакова заяви, че заминава за Прага за преговори.  \r\n\tКъм момента \"всички останали детайлни сюжети са малко сметка без кръчмар\" по думите на вицепремиера по еврофондовете Томислав Дончев. Според вицепремиера по икономическата политика Валери Симеонов сделката на ЧЕЗ е нагласена, но е законна.\r\n\tСъгласно предварителния договор, след като \"Инерком\" придобие дългосрочно седемте дружества на ЧЕЗ в България, няма право да ги препродава.\r\n\tДругият все неуточнен въпрос е дали ЧЕЗ ще се съгласи да допусне постфактум държавата в сделката само за едно от дружествата, както стана ясно от думите на Върбакова пред депутати в четвъртък.\r\n\tВ изявление на чешкия премиер Андрей Бабиш колегата му Бойко Борисов се е поинтересувал като цяло от възможността българската държава да придобие мрежата на ЧЕЗ вместо \"Инерком\". \"По този въпрос го насочих към ръководството на компанията и подчертах факта, че договорите с \"Инерком\" вече са приключени\", посочва чешкият премиер.\r\n\tВлизането на българската държава в сделката като цяло не би трябвало да е проблем за ЧЕЗ. На практика така правителството на Борисов легитимира Гинка Върбакова, дава гаранции пред финансиращите институции, че има стабилен участник и тушира политическите скандали около покупката.\r\n\tЗа това очакванията са, че ЧЕЗ може да промени някои от клаузите и на \"Инерком\" и да позволи да продаде дял от \"ЧЕЗ Разпределение\". Това може да стане с изричното условие бъдещият купувач да е само българската държава и след проверки дали не се нарушават европейски разпоредби, посочи Томислав Дончев в петък.", "date": "2018.03.03", "title": "Купува ли Българя дял от активите на ЧЕЗ ще е ясно в края на следващата седмица"}
{"url": "http://www.mediapool.bg/znamena-zarya-i-20-salyuta-za-osvobozhdenieto-news276270.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\tБългария чества Националния празник – 140 години от освобождението от турско робство.\r\n\tНа 3 март (19 февруари по стар стил) през 1878 г. е подписан Санстефанският мирен договор между Русия и Османската империя, който предвижда възстановяването на България.\r\n\tНезависимостта е провъзгласена над тридесет години по-късно – на 22 септември (5 октомври по нов стил) 1908 година. С този акт българската държава отхвърля политическата и финансовата си зависимост от Османската империя, наложена й от Великите сили с Берлинския договор.\r\n\tВ цялата страна по случай празника иматържества и патриотични инициативи. Поднасят се цветя на паметниците на падналите за свободата. Вечерта ще бъде тържествената заря-проверка пред Паметника на незнайния воин в София.\r\n\tТрадиционно хиляди българи ще се изкачиха на историческия връх Шипка. Около 11 часа под историческия връх българският патриарх Неофит и руският партриарх Кирил отслужиха панихида в памет на загиналите войни.\n\n\r\n\t\r\n\tСъбрали сме се на този чутовен връх , за да се преклоним пред героите на българската свобода. Под снега лежат много кости - български и руски, от които е съградено скелето на нашата свобода, каза президентът Румен Радев от историческя връх.\r\n\tТой посочи, че \"Шипка е капитал от историческо достойнство, който няколко хиляди доблестни мъже завещаха на всички нас, потомците, и който ние не бива да пилеем\".\r\n\t\"През годините, в августовските жеги и в мартенските виелици, вие бяхте тук, дори когато политиците ги нямаше. Защото знаехте, че с вашето присъствие, с вашата почит, скрепявате историческата истина\", обърна се президентът към стотиците граждани дошли на паметния връх.\r\n\t\"Вие, скъпи сънародници, млади и стари, бяхте опълченците на историческата правда, които не допуснахте тя да бъде поругана и низвергната. Към вас е моята човешка благодарност\", заяви още Румен Радев.  \r\n\t\"Поклон пред паметта на всички, които са се борили и загинали за свободата на България. Признателност, която няма давност. Нека всеки българин днес живее така, че тяхната жертва да не е била напразна\", написа премиерът Бойко Борисов във \"Фейсбук\".\r\n\tПрезидентът Румен Радев и премиерът Бойко Борисов получиха редица поздравления от лидери от цял свят.\r\n\t\"Приемете сърдечни поздравления по случай знаменателната дата – 140-ата годишнина от Освобождението на България от османско иго\", се казва в писмото на руския президент Владимир Путин. \"В тези дни ние споменаваме за подвизите на руските войници и българските опълченци, сражавали се рамо до рамо на Шипка и при Плевен. Благодарение на тяхното мъжество, твърдост и саможертва беше възстановена древната българска държавност\", се казва още в писмото на Путин. Той изразява своята увереност, че общите исторически традиции, трайните връзки на приятелство и взаимопомощ, културната и духовна близост ще бъдат и занапред надеждна основа за развитието на всестранното сътрудничество между двете държави.\r\n\t\"От името на народа на Съединените американски щати поздравявам българския народ с годишнината от Освобождението на Българя – 3 март\", пише американският президент Доналд Тръмп. \"България е важен съюзник в НАТО и ние ценим нашето продължително сътрудничество и приятелство. Бихме искали да изразим своята признателност за приноса на България в рамките на международната коалиция в Афганистан, както и да поздравим България за нейното първо председателство на Съвета на Европейския съюз\", се казва още в писмото на Тръмп.На страницата на посолството на САЩ бе качено българското знаме. \r\n\tТурският президент Реджеп Ердоган също отправи най-сърдечни поздравления към българския държавен глава и целия български народ. \"Вярвам, че приятелските и съседски отношения между Турция и България, черпещи сили от съюзническите ни връзки в НАТО, в предстоящия период ще се развиват по начин, който ще допринесе за просперитета и стабилността на нашите страни и регион. Вярвам и че съществуващото на всички нива сътрудничество между страните ще се развие още повече чрез осъществяването на взаимни посещения\", се казва в писмото на турския президент.\r\n\tПоздравления отправиха още президентите на Франция - Еманюел Макрон, на Германия - Франк-Валтер Щайнмайер, на Виетнам - Чан Дай Куанг, на Австрия - Александър Ван дер Белен, на Италия - Серджо Матарела и други.\r\n\tПоздравления имаше още от британската кралица Елизабет ІІ, папа Франциск, краля на Саудитска Арабия Салман бин Абдулазиз Ал Сауд и много други.\r\n\t\r\n\tВицепремиерът и министър на отбраната Красимир Каракачанов прие строя на почетния караул пред Паметника на незнайния воин по случай 3 март. Вдигнато бе и националното знаме. На тържеството присъстваха вицепрезидентът Илияна Йотова, министри, лидери на политическите сили и общественици, както и хиляди граждани.\r\n\tПо време на вдигането на знамето бе изпълнен националния ни химн и прозвучаха 20 топовни салюта. В ритуала участваха представителни подразделения на Националната гвардейска част и гвардейският представителен духов оркестър.\r\n\t\"Всеки е свободен, доколкото му позволяват съвестта и сърцето. Ако няма самочувствие, ще си остане роб или човек, който има комплекси. Не плача, когато се вдига знамето, в края на краищата съм мъж, но всеки нормален българин настръхва\", каза Каракачанов по повод церемонията. По думите му, пред очите му минават хилядите българи, които са дали живота си сега да бъдем свободни.\r\n\t\"На 3 март няма русофили, няма русофоби – има българи. Който смята, че филията и фобията е по-голяма от българското чувство, не е никакъв българин\", каза още Каракачанов. \r\n\t\"Нека да не се опитваме да сменяме дати и събития и да променяме собствената си история, нека да не пренаписваме собствената си съвест и безплодно да спорим кой ден е по-велик - Трети март, Съединението или Независимостта\". Това каза вицепрезидентът Илияна Йотова в тържественото си слово пред Паметника на опълченеца в София по случай празника. Тя допълни, че всички тези дати са свещени, защото от тях е започнала битката за свобода и единение на българския народ. \"Единение, което днес много ни липсва\", каза Йотова.\r\n\tТържествената заря-проверка на площад \"Народно събрание\" в столицата ще бъде от 18:30 часа. Държавният глава Румен Радев ще приеме почетния строй на представителните части на Българската армия и ще произнесе слово.\r\n\tТрадиционният прием за националния празник ще се състои в Централния военен клуб след официалната церемония.\r\n\t\r\n\tНад 40 регионални и национални музеи и няколко галерии от цяла България се представят в първия по рода си \"Салон на музеите\". Военноисторическият музей в столицата показва оригинални знамена на опълчението, сред които и Самарското знаме.\r\n\tВ столицата входът в музеите ще е безплатен на празника. Може да посетите парк-музей \"Врана\", Софийската градска художествена галерия, Регионалния исторически музей - София на пл. \"Бански\" и археологическия музей под базиликата \"Света София\".", "date": "2018.03.03", "title": "Знамена, заря и 20 салюта за Освобождението"}
{"url": "http://www.mediapool.bg/mvr-predupredi-chetirima-zaradi-otpraveni-zaplahi-sreshtu-ruskiya-patriarh-kiril-news276275.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tВ навечерието на националния празник - 3 март, МВР и службите са се заели с профилактика на граждани във връзка с отправени от тях заплахи свързани с визитата на руския патриарх Кирил в България. Това става ясно от разпространен , качен на страницата му във \"Фейсбук\".\r\n\tКъм момента е ясно, че освен Дошев е предупреден още и отец Рафаил – Росен Стефанов.\r\n\tПо неофициална информация предупредителни протоколи са съставени общо на петима. Другите трима са Теодор Спасов, Калин Димитров и украинката Лиса Самсона, съобщава \"Клуб Z\".\r\n\tПо-късно от МВР уточниха, че официално са предупредени четирима души по повод получен сигнал, съдържащ конкретни данни за публикувани в социалните мрежи заплашителни коментари по адрес на руския патриарх Кирил.\r\n\tНа радпространения клип се вижда как полицай обяснява, че повод за съставянето на предупредителния протокол е, че \"отправят заплахи към Негово Светейшество Кирил, Патриарх Московски\".\r\n\tПолицаят посочва, че сигналът е дошъл от ГДБОП и НСО. Това са службите, които се грижат за комфорта на политичския елит. Най-вероятно те са следили \"Фейсбук\", за да видят кой \"заплашва\" руския патриарх.\n\n\r\n\tВ разпространения в интернет предупредителен протокол пише \"да не се отправят закани и заплахи срещу здравето и живота на руския патриарх Кирил“.\r\n\t\r\n\tИнститутът на т. нар. предупредителен протокол е уреден в Закона за МВР. Той не носи последствия на административен акт за този, на когото е съставен.\r\n\tРуският патриарх Кирил и българският патриарх Неофит участваха в отслужването на заупокойна молитва в манастир „Рождество Христово“ в град Шипка в памет на загиналите воини от всички националности за Освобождението на България.\r\n\tВ словото си руският патриарх изтъкна, че Шипка е свято място, което трябва да съхрани за следващите поколения историята за героичния подвиг, слял завинаги българска и руска кръв. Той призова да съхраним светото православие и християнски ценности.\r\n\tПрезидентът Румен Радев ще приеме руския патриарх Кирил в неделя, от 15 часа на \"Дондуков\" 2, съобщиха от пресслужбата на държавния глава.", "date": "2018.03.03", "title": "МВР предупреди четирима заради отправени заплахи срещу руския патриарх Кирил"}
