{"url": "http://www.mediapool.bg/sblasatsi-v-barselona-na-protesta-sreshtu-aresta-na-puchdemon-news277189.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\tСблъсъци избухнаха между демонстранти и полиция в центъра на Барселона, където гневни каталунци се събраха в неделя на протест срещу задържането в Германия на бившия каталунски премиер Карлес Пучдемон, който е беглец от испанското правосъдие.\r\n\tПолицаи в екипировка за борба с безредици удрят протестиращите с палки, за да отблъснат многолюдното множество, което се опитва да се придвижи към представителството на испанското правителство в Каталуния, предаде Асошиейтед прес.\r\n\tКаталунската полиция блокира улицата и призова хората да не се събират.\r\n\tДемонстрантите, носещи знамена на Каталуня, се събраха на главния булевард в града Ла Рамбла. Оттам те се насочиха към представителството на Европейската комисия в административния център на испанския автономен регион,  скандирайки \"Свобода за политическите затворници\" и \"Пучдемон е нашият президент\".\r\n\tБившият каталунски лидер бе задържан по-рано през деня от германската полиция на основание издадената в петък от издадена в петък от Испанския върховен съд нова международна заповед за арест на избягалия в Белгия Пучдемон и редица негови сподвижници, които също се укриват от правосъдието.  Арестът е станал при пресичането на германско-датската граница на път от Финландия към Белгия, където той живее от октомври 2017 г., след незаконното обявяване на независимостта на Каталуня от Испания.\r\n\tПучдемон е отведен в затвор в северногерманския град Ноймюнстер, информира Асошиейтед прес. Снимки на агенция ДПА показаха микробус със затъмнени стъкла, с който се предполага, че Пучдемон е пристигнал в затвора днес следобед.\r\n\tПолицията в северната германска провинция Шлезвиг-Холщайн съобщи, че каталунският политик е бил задържан близо до магистрала А7, по която се влиза от Дания в Германия.\r\n\tСписание \"Фокус\" цитирано от БТА, съобщава в електронното си издание, че по целия път от Финландия, където бе на 22 и 23 март, Пучдемон е бил следен от испанските специални служби. Испания потвърди, че нейните разузнавателни и полицейски служби са работили съвместно с германската полиция за организирането на задържането на бившия каталунски лидер. Представител на испанската полиция, пожелал анонимност, заяви пред Асошиейтед прес, че испанският Национален център за разузнаване и полицейски агенти от неговия отдел за международно сътрудничество са помогнали на германската полиция да арестува Пучдемон.\r\n\tПрез последните няколко дни той бе във Финландия, където присъства на заседание на парламента и изнесе беседа в Хелзинкския университет.\r\n\tПрокуратурата ще вземе решение за евентуалната му екстрадиция в понеделник. Издадената в Испания европейска заповед за арест е валидна за всички останали членки на Общността, на държавите все пък могат да отхвърлят искането за екстрадиция, ако например деянието не е престъпление и в двете страни.\r\n\tАрестът на Пучдемон предизвика смесени реакции в Испания, информира Асошиейтед прес.\r\n\tАлберт Ривера, лидер на подкрепящата испанското единство партия \"Сиудаданос\" (\"Гражданите\"), приветства задържането на Пучдемон, когото обвини в опит за преврат.\r\n\t\"Опит за разрушаване на една европейска демокрация, игнориране на законите на демокрацията, разбиване на хармоничното ни съвместно съществуване и присвояване на обществени средства с тази цел не могат да останат ненаказани. Правосъдието си свърши работата\", написа Ривера в Туитър.\r\n\tПоддръжници на Пучдемон обаче изразиха дълбоко съжаление за ареста му и надежда, че Германия няма да изпълни искането за екстрадиция.\r\n\tЕлса Артади, член на каталунския парламент и сочена за част от вътрешния кръг на Пучдемон, реагира на ареста с туит: \"Испания не гарантира справедлив процес, само отмъщение и репресия\".", "date": "2018.03.25", "title": "Сблъсъци в Барселона на протеста срещу ареста на Пучдемон"}
{"url": "http://www.mediapool.bg/novi-letni-destinatsii-ot-letishte-sofiya-sa-v-sila-news277186.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tВ сила влиза лятното разписание на летище София с редовни полети до словенската столица Любляна. Те ще се изпълняват три пъти седмично - в понеделник, четвъртък и неделя, от авиокомпанията \"Адриа Еъруейз\" (Adria Airways), съобщиха от Летище София в неделя.\r\n\tТръгва и ежедневните полети на \"УизЕър\" (WizzAir) от българската столица до Атина, а от понеделник авиокомпанията ще може да се лети до новата за столичното летище дестинация - Ница, в понеделник и петък. На 27 март започват редовните полети на \"УизЕър\" до португалската столица Лисабон и испанския град Малага. И до двете дестинации ще може да се лети всеки вторник и събота.\r\n\tАвиокомпанията \"Райънеър\" (Ryanair) също предлага нова директна линия - до крайбрежния кипърски град Пафос. Полетите ще започнат от 26 март и ще се изпълняват три пъти седмично - в понеделник, сряда и петък.\r\n\tПрез летния сезон са планирани и голям брой чартърни полети от летище София до Турция, Египет, Италия, Мароко, Гърция, Тунис. Най-голям брой чартърни полети се очаква да има в периодите май-юни и септември-октомври, което се обуславя от климатичните особености на дестинациите, към които е насочен трафикът.\r\n\tСпрямо предходния летен сезон тази година се очаква ръст от 47 на сто на чартърните полети и двойно увеличение на броя заминаващи пътници /около 40 хил. души/, прогнозират от Летище София.", "date": "2018.03.25", "title": "Нови летни дестинации от летище София са в сила"}
{"url": "http://www.mediapool.bg/bryuksel-zaplashi-feisbuk-sas-surovi-merki-zaradi-techa-na-danni-news277187.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБрюксел поиска от Фейсбук по-нататъшни обяснения за изтичането на данни като еврокомисарят Вера Юрова обяви \"сурови мерки“ по отношение на социалната мрежа, която се оказа замесена в скандал с личните данни на потребителите.\r\n\t\"Злоупотребата с данните на 50 милиона клиенти на Фейсбук е абсолютно неприемлива“, каза тя в интервю за \"Билд ам Зонтаг“, цитирано от БНР в неделя.\r\n\tПо данни на изданието, Юрова е поискала от ръководството на социалната мрежа официално изявление за ситуацията. \"Искам от Фейсбук по-нататъшни обяснения. Например, в каква степен са засегнати европейските потребители“, каза еврокомисарят.\r\n\tАмериканската администрация и отговорните ведомства са уверили Евросъюза, че \"приемат всички обвинения изключително сериозни и работят върху подготовката на необходимите мерки“. Едновременно с това \"европейският отговор“ трябва да бъде даден от съответните ведомства за защита на данните в Европа. \"Този скандал трябва да стане сигнал за всички нас. Начинът, по който използваме личните данни, може да доведе до големи последствия“, заяви Юрова.\r\n\tГерманският вестник също така публикува данни от социологическо проучване, според което 60% от запитаните смятат, че социалните мрежи, като Фейсбук, имат негативни последици за демокрацията. 89% смятат, че Фейсбук е способна да влияе на политическите мнения на своите клиенти.\r\n\tМеждувременно основателят и главен изпълнителен директор на Фейсбук Марк Зукърбърг се извини на британците за \"злоупотреба с доверие\" на цяла страница от страниците за обяви в британски вестници, предаде Ройтерс.\r\n\t\"Ние отговаряме за защитата на вашата информация. Ако не можем да го правим, не го заслужаваме\", се казва в публикуваната днес обява, подписана от Зукърбърг.\r\n\tНай-голямата социална медия в света е подложена на все по-щателни правителствени проверки в Европа и САЩ, след като информатор разкри, че \"Кембридж аналитика\" си е позволила неправомерно да използва данни на потребители на мрежата, за да оформя профили на американските избиратели, използвани по-късно, за да се наклонят везните в полза на избирането на Доналд Тръмп за президент на САЩ.\r\n\tТекстът на извинението на Зукърбърг бе публикуван в множество днешни издания, включително \"Обзървър\" - един от вестниците, чиито публикации доведоха до срив в цената на акциите на Фейсбук.\r\n\tВ извинението си Зукърбърг изобщо не споменава консултантската компания, но говори за руския университетски преподавател Александър Коган, отбелязва Франс прес.\r\n\tПриложение, разработено от университетския изследовател позволи изтичането на данните във Фейсбук на милиони хора през 2014 г. \"Това беше злоупотреба с доверие и съжалявам, че не направихме повече тогава\", казва шефът на медията, повтаряйки извинението, което поднесе в телевизионни интервюта миналата седмица.\r\n\t\"Кембридж Аналитика\" твърди, че отначало смятала, че данните са получени законно и по-късно ги е заличила по настояване на Фейсбук. Компанията каза, че не е използвала тези данни при работата си за американските избори през 2016 г.\r\n\tВ нощта срещу събота служители на британския регулаторен орган за защита на личните данни претърсваха лондонските офиси на \"Кембридж Аналитика\" няколко часа.\r\n\tЗукърбърг, чиято фирма изгуби над 50 милиарда долара от пазарната си стойност след избухването на скандала, заяви, че Фейсбук ще предостави на потребителите повече информация кой има достъп до данните им и възможност да упражняват контрол.\r\n\t\"Благодаря ви, че вярвате в тази общност. Обещавам ви да работим по-добре за вас\", писа той.", "date": "2018.03.25", "title": "Брюксел заплаши Фейсбук със сурови мерки заради теча на данни"}
{"url": "http://www.mediapool.bg/feribot-se-blasna-v-skali-krai-yuzhna-koreya-razmina-se-bez-zhertvi-news277191.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tФерибот се блъсна в скали край югозападното крайбрежие на Южна Корея, но всички намиращи се на борда, са били спасени от бреговата охрана, предаде Асошиейтед прес в неделя.\r\n\tСпасените 163 души, от които петима са от екипажа, са натоварени на четири катера на бреговата охрана и няколко риболовни съда, присъединили се към операцията, и са отведени до най-близкото пристанище.\r\n\tОперацията е протекла гладко, защото фериботът не е пропуснал вода и не се е наклонил, а е останал стабилно над водата.\r\n\tСъобщава се, че шест души са леко пострадали при инцидента.\r\n\tПървоначално бе съобщено, че пътниците на борда са 187, но по-късно броят им бе коригиран на 158.\r\n\tСпоред служител от бреговата охрана корабът се е ударил в скалата, вероятно в опит да избегне удар с риболовен съд в условията на мъгливо време.\r\n\tМястото на сегашния инцидент не е далеч от онова, на което друг ферибот потъна през 2014 г., когато загинаха над 300 души, повече от тях ученици на екскурзия - трагедия, която все още се преживява дълбоко в Южна Корея.", "date": "2018.03.25", "title": "Ферибот се блъсна в скали край Южна Корея, размина се без жертви"}
{"url": "http://www.mediapool.bg/treb-pochete-zhertvite-na-zalozhnicheskata-drama-news277184.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\tФренският град Треб се събра в неделя на литургия в памет на четирите жертви на ислямисткия стрелец в заложническата драма от петък. Жандармеристът Арно Белтрам, който загина, спасявайки живота на един от заложниците в супермаркета, ще бъде почетен като национален герой на церемония, чиято дата ще бъде обявена по- късно, съобщиха от Елисейския дворец след края на заседание по отбраната, свикано след най-.тежката джихадистка атака във Франция, откакто президент е Еманюел Макрон.\r\n\tФренският президент обяви, че жандармеристът е загинал като герой. Освен това той поиска от префектите, представляващи държавата в департаментите, да свикат тази седмица представители на службите, отговарящи за следенето на радикализираните лица. Според министерството на вътрешните работи целта е да се припомнят инструкциите за бдителност след атентата.\r\n\tСлужбата в памет на загиналите в Треб събра жителите на градчето, които бяха разтърсени от\r\n\tинцидента. Много от тях поставиха цветя пред супермаркета, където загинаха трима от неговите посетители и Белтрам.\r\n\t25-годишният извършител на атентата в петък Редуан Лакдим се е обявил за \"войник\" на Ислямска държава, която пое отговорност за нападението. Министърът на вътрешните работи Жерар Колон съобщи, че той е бил следен от разузнавателните служби, но е било сметнато, че не се е радикализирал, припомня АФП.\r\n\tПредставител на френската съдебна власт е съобщил, че в супермаркета в Южна Франция, са били открити три самоделни взривни устройства. Освен това са намерени и пистолет и ловджийски нож. Не е ясно дали те са били използвани от нападателя, който бе застрелян от полицията.\r\n\tПрезидентът на САЩ Доналд Тръмп изрази в събота вечерта подкрепата си за жертвите на извършения атентат. В Туитър той осъди действията на нападателя и на всеки, който би му оказал подкрепа. \"Ние сме с вас, Емануел Макрон\", написа Тръмп.\r\n\tОчаква се президентите на Франция и на САЩ да се срещнат на 24 април във Вашингтон, припомня АП.", "date": "2018.03.25", "title": "Треб почете жертвите на заложническата драма"}
{"url": "http://www.mediapool.bg/darzhavata-obyavila-uchastie-v-sdelkata-chez-za-da-ovladee-naprezhenieto-news277183.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tДържавата заяви желание да участва в сделката за ЧЕЗ поради липсата на други механизми да се овладее ситуацията със създавалото се обществено напрежение, заяви вицепремиерът Томислав Дончев. В същото време той коментира, че създадената парламентарна комисия за разследването на обстоятелствата около придобиването на енергийните активи от пазарджишката \"Инерком\" не бива да се \"товари с някакви транквилантни очаквания\" и е несериозно да се очаква, че адвокатите на България по арбитража с ЧЕЗ ще разкрият публично данни, които може да уронят позицията на държавата в делото.\r\n\tВ интервюта за Mediapool и БНР Дончев коментира още, че влизането на държавата в сделката на \"Инерком\" с ЧЕЗ поставя всички останали български граждани, които са на териториите, обслужвани от другите енергоразпределителни дружества, до известна степен в неравнопоставено положение.\r\n\t\r\n\t\"Ако приемем, че държавното участие гарантира по-силен контрол и по-силни механизми за спазване на обществения интерес, защо това да е валидно само за една част от територията на страната? Аз мога да поставя и други въпроси, но ситуацията малко или много беше извънредна, нямайки други механизми държавата да се намеси и се боя, че това беше единствената стъпка\", каза той пред БНР.\r\n\t\"Възниква въпросът защо държавата третира гражданите от Западна България различно от останалите и след като държавата е готова да влезе в това дружество, за да гарантира доставките, защо не го направи и за останалите две\", коментира на свой ред пред Mediapool.\r\n\tСпоред него решението на държавата да влезе в сделката е било извънредно, защото \"никой от нас не може да се държи като чиновник, да вдигне ръце или рамене и да каже: \"В крайна сметка ние нямаме каквито и да било възможности. Ние няма как по закон да влияем върху тази сделка“. Затова била предприета стъпката с намерението на правителството да влезе в придобиваните активи, като Дончев посочва, че това действие не е безспорно.\r\n\tПосочвайки, че ситуацията около сделката за ЧЕЗ е била \"нагорещена и до голяма степен истеризирана не без участието на политически сили\", вицепремиерът отбеляза, че \"има страхове, има публични емоции, с които трябва да се внимава\".\r\n\t\"Политиката със системното подклаждане на обществени страхове е неекологична, защото влезлите в обществото страхове не отмират за година или две. И дори някой, след година, две, три, четири или пет години да влезе в ролята на управляващ, може да се наложи да успокоява страховете, които сам е посял“, каза той пред БНР.\r\n\t\r\n\tОт думите му пред Mediapool става ясно, че ако ЧЕЗ не се съгласи да стане партньор с държавата в сделката няма опции за спирането на транзакцията и предложените законодателни намерения от \"Обединените патриоти\" енергийният регулатор да има думата за сделки с акции на лицензирани енергийни дружества са спорни. Според Дончев приеманите на тези поправки в Закона за енергетиката след проведената вече от ЧЕЗ процедура за ибро на купувач на активите в България и след датата на сключването на предварителния договор с \"Инерком\" означава ретроактивност на законодателството, което не е добре.\r\n\tЗапитан не изглежда ли вече нелепа идеята за държавно участие при положение, че мениджмънтът на ЧЕЗ каза, че това надали е възможно заради арбитража, Дончев каза, че \"има куп неща, които на пръв поглед изглеждат невъзможни и несериозни\". По думите му има добри модели с държавно и без държавно участие, както и лоши модели с държавно и без държавно участие. Той допълни, че са възможни различни варианти за влизане на държавата в сделката включително като номинален акционер в \"Инерком\" (тоест да плати само част от дяловия капитал на дружеството – б. ред.).\r\n\t\"Разликата между 33 и 34% дялово участие на държавата е огромна, не би имало смисъл от по-ниско от 34% участие, защото то не би дало особени инструменти да се участва в процеса на вземане на решения\", посочи още Дончев относно държавното участие пред БНР.\r\n\t\"Към момента да спекулираме и да разбиваме подварианти в аванс, няма никакъв смисъл. Едва при съгласие на чешката страна може да се обсъждат възможностите и да се коментира какво може и какво не\", каза вицепремиерът пред Mediapool.\r\n\t\r\n\tСпоред него парламентарната комисия, разследваща сделката \"ЧЕЗ\" не бива да се \"товари с транквилатни очаквания\". Има много неща около целия престой на ЧЕЗ в България, които могат да се проучат, но е \"несериозно  около арбитража да се изнасят публично данни, защото това може да урони позициите на държавата в делото\".\r\n\t\"Малко е вероятно адвокатите ни да излязат и да разкажат каква им е тактиката. Иначе звучи готино да ги извикаме, но надали това ще стане\", посочи той пред Mediapool. От думите му стана ясно, че по същия начин изглеждат и намеренията на комисията да изиска от ЧЕЗ цялата документация около процедурата за продажбата им на българските активи.\r\n\t\"Трудно е да се разследва нещо, което още не е се случило\", каза още вицепремиерът.\r\n\tТой, както и други представители на правителството по-рано, отново увери, че енергийният регулатор има достатъчно законови механизми да контролира \"Инерком\" дали изпълнява задълженията по доставката на електроенергия в Западна България и че комисията определя цената на тока за бита.\r\n\t \r\n\tПред Mediapool Дончев посочи, че по време на срещата със собственичката на \"Инерком\" Гинка Върбакова в Министерския съвет в края на февруари бил уверен от нея, че банките, с които се преговаря да финансират сделката, възлизаща на доста над 320 млн. евро, по думите на шефа на ЧЕЗ Даниел Бенеш, \"имат малко общо онези институции, които финално ще кредитират сделката\". \"На мен ми беше обяснено, че става въпрос за банкови институции от големите\", каза той.", "date": "2018.03.25", "title": "Държавата обявила участие в сделката \"ЧЕЗ\", за да овладее напрежението"}
{"url": "http://www.mediapool.bg/ski-sezonat-v-bansko-udalzhen-do-15-april-news277192.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСки сезонът в Банско ще бъде удължен до 15 април, след като валежите в последните дни натрупаха около 30 см. нов сняг в ски центъра.\r\n\tНа места снежната покривка достига 2.50 метра и всички писти и съоръжения работят като цените на лифт картите вече са намалени с 20%, съобщиха от \"Юлен\" в неделя.\r\n\t \r\n\tКомпанията очаква нов прилив на туристи в края на март и април заради започващата в събота ученическа ваканция и предстоящите великденски празници. В момента в курорта все още има скиори от Великобритания, Израел, Русия, Германия и други страни, допълва се в съобщението.", "date": "2018.03.25", "title": "Ски сезонът в Банско удължен до 15 април"}
{"url": "http://www.mediapool.bg/bsp-borisov-da-obyavi-pred-erdogan-za-nepriemlivi-dumite-mu-za-kardzhali-news277188.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tС искане премиерът Бойко Борисов да обяви пред турския президент Реджеп Тайип Ердоган за неприемливи думите му, че душевните граници на Турция включват и Кърждали, БСП подгря започващата в понеделник в Евксиноград среща \"ЕС-Турция\" под егидата на българското европредседателство\r\n\tВ неделя Националният съвет на БСП прие декларация за Деня на Тракия - 26 март. С нея социалистите настояват \"справедливото искане за обезщетението на тракийските българи да бъде поставено пред турската страна на най-високо ниво\", съобщиха от \"Позитано\" 20.\r\n\tВ документа се казва още, че ролята на страната ни на посредник между Европа и Турция не бива да е за сметка на българския национален интерес.\r\n\t\"Изказването на турския президент Ердоган за душевните граници до Кърджали е провокация към националния суверенитет и териториалната цялост на България. То е неприемливо. Премиерът Борисов да заяви тази позиция на срещата на 26 март\", пише още в декларацията.\r\n\tЧленовете на НС на БСП са решили още да приемат поканата на Съюза на Тракийските дружества да се включат в отбелязването на Деня на Тракия. В декларацията си социалистите призовават още \"да бъдем единни и единодушни в националните си приоритети, независимо от политическите си възгледи и пристрастия\".\r\n\tНасрочената за понеделник във Варна среща \"ЕС-Турция\" ще се проведе в условията на растящо напрежение между Анкара и Брюксел. Председателят на Европейската комисия Жан-Клод Юнкер каза, че очаква срещата със смесени чувства, тъй като проблемите се увеличават, а председателят на Европейския съвет Доналд Туск добави, че \"пред нас стоят няколко сложни въпроса, включително за турските действия в Сирия\".\r\n\t \r\n\t\"Очертава се много тежка среща, защото отношенията са крайно влошени\", коментира от своя страна българският премиер, който е основният инициатор и защитник на срещата и мотор за нейната организация. По думите му срещата цели единствено запазване на споразумението между ЕС и Турция за мигрантите.\r\n\tОчаква се турският президент Реджеп Ердоган да поиска във Варна с ултимативен тон ЕС да превежда по-бързо средствата по споразумението, но Брюксел вече обясни, че те са за финансирането на конкретни програми, с чието изпълнение са свързани и плащанията.\r\n\tОсвен това по време на срещата европейските лидери, сред които и Борисов, ще трябва да поставят на масата пред Ердоган задълбочаващите се проблеми на Гърция и Кипър с Турция.\r\n\tБорисов периодично защитава протурски позиции на европейско ниво, като аргументира това поведение с опасността мигрантската вълна да достигне България. За разлика от Гърция, България предаде безпроблемно на Турция издирвани нейни граждани по обвинения, че са участвали в опита за преврата.\r\n\tВъв Варна вече пристигат официалните лица за утрешната среща на върха Турция-ЕС. В морската ни столица са външният и военният министър на Турция, както и главният преговарящ по кандидатурата на южната ни съседка за членство в Европейския съюз, предаде БТА.\r\n\tПремиерът Бойко Борисов също е пристигнал, а вицепремиерите Томислав Дончев и Екатерина Захариева, както и министър Лиляна Павлова се очакват в резиденция Евксиноград до края на деня.\r\n\tЗаради осигуряването на сигурността на президента Ердоган и на европейските лидери Юнкер и Туск, във Варна има командировани служители на МВР от цялата страна.\r\n\tОт понеделник следобед до 18.00 часа по основните трасета на придвижването на кортежите на официалните гости ще има разположени както патрулни автомобили, така и полицаи, а на основните кръстовища ще има регулировчици. От местното МВР увериха, че са взети мерки за осигуряване на нормален пропускателен режим и че варненци няма защо да се опасяват от блокиране на града.\r\n\tЛетището и резиденция \"Ексиноград\" също са със засилена охрана. Представителите на турските служби също са в града и работят заедно с Националната служба за охрана на България за осигуряване на безопасността на участниците в срещата.", "date": "2018.03.25", "title": "БСП: Борисов да обяви пред Ердоган за неприемливи думите му за Кърджали"}
{"url": "http://www.mediapool.bg/zvezdi-podkrepiha-mladezhkiya-marsh-sreshtu-orazhiyata-v-sasht-news277185.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\tРедица музикални звезди се включиха в провелите се в събота вечерта протести за засилване на контрола над огнестрелните оръжия в САЩ, предаде Асошиейтед прес. Сред тях бяха Пол Маккартни, Дженифър Хъдсън, Ариана Гранде, Майли Сайръс, Уилоу Смит и др.\r\n\tХъдсън, Маккартни и Гранде са лично засегнати от насилие, при което са използвани огнестрелни оръжия.\r\n\tХъдсън изпълни \"The Times They Are a-Changin'\" в края на протеста във Вашингтон, кръстен \"Похода за нашия живот\". Майка й, брат й и 7-годишният й племенник бяха застреляни през 2008 г.\r\n\tМаккартни заяви, че е решил да се присъедини към шествието в Ню Йорк заради убийството на Джон Ленън. Музикантът беше убит в Манхатън през 1980 г.\r\n\tПо време на концерт на Ариана Гранде в Манчестър в началото на 2017 г. терорист се взриви, убивайки 22-ма души, много от които деца.\r\n\t \r\n\tСкандирайки \"Никога повече\", стотици хиляди млади американци се включиха в национални протести за засилване контрола върху използването на оръжията в САЩ, откликвайки на призива на оцелелите при стрелбата на 14 февруари в гимназията в Паркланд, Флорида.\r\n\tВъв Вашингтон се събраха около половин милион души. Млади демонстранти изпълниха улиците и на Атланта, Балтимор, Бостън, Чикаго, Лос Анджелис, Маями, Минеаполис, Ню Йорк, Сан Диего и Стейт Луис. Подкрепящи исканията се събраха и в Лондон, Стокхолм и Сидни. Стотици жители на канадските градове Торонто и Монреал също се събраха пред американските посолство в подкрепа на засилването на законите за контрол над оръжията в САЩ.\r\n\tВ едни от най-големите демонстрации на младежи от десетилетия, протестиращите призоваха законодателите и президента Доналд Тръмп да се изправи срещу предизвикателството за засилване на контрола върху оръжията в страната.\r\n\tОцелели от стрелбата в Паркланд говориха пред събралото се множество на Пенсилвания авеню във Вашингтон. Спасилата се Ема Гонзалес прочете имената на 17-те жертви, след което хората запазиха мълчание, докато по лицето на момичето се стичаха сълзи, предаде Ройтерс.\r\n\t\"Политиците – или бъдете представители на хората или изчезвайте. Застанете с нас, или внимавайте, гласоподавателите идват \", каза 17-годишният Камерън Каски, също оцелял в нападението.\r\n\tДруг оцелял, Дейвид Хог, каза, че \"това е нов ден\" и допълни, че \"ние ще се погрижим най-добрите хора да излязат на изборите ни, за да се състезават не като политици, а като американци\".\r\n\tАктивисти се срещнаха с множество участници в около 800-те протести в САЩ. Те регистрираха за участие в изборите много младежи, които ще гласуват за първи път, с намерението на предстоящите след осем месеца избори в средата на президентския мандат на Тръмп да свалят от постовете им конгресмени, противопоставящи се на контрола над оръжията, предаде Ройтерс.\r\n\tОколо 4 милиона американци навършват 18 години през 2018 г. и ще могат да гласуват. Мнозина на възраст от 19 до 21 години също никога не са гласували. Активността на младите избиратели на изборите в САЩ често е ниска, допълва изданието.\r\n\tБелият дом заяви в събота вечерта, че приветства решението на множеството смели млади американци да упражнят правата, давани им от Първата поправка на американската конституция, предаде ДПА, цитирайки заместник говорителката на Белия дом Линдзи Уолтърс. Първата поправка гарантира свободното слово и правото на мирно събиране, както и правото да се подават петиции до правителството без опасност от наказания.\r\n\t\"Гарантирането на безопасността на нашите деца е сред най-важните приоритети на президента\", добави тя, подчертавайки, че Доналд Тръмп е подканил Конгреса на САЩ да гласува два закона за контрол над оръжията, а в петък министерството на правосъдието е публикувало разпоредба, забраняваща механизмите, превръщащи полуавтоматичните пушки в незаконни картечници.\r\n\tВ множество градове в западната част на САЩ обаче бяха организирани контрадемонстрации на привърженици на Втората поправка на Конституцията на САЩ (гарантираща свободното притежаване на оръжие), отбелязва АП, цитирана от БТА. Като цяло те имаха по-малък брой участници.\r\n\tАмериканският сенатор Марко Рубио предупреди активистите и участниците в протестите, че трябва да намерят възможност за компромис с придържащите се към различни възгледи.\r\n\t\"Протестите са законен начин да изразите мнението си, но в нашата система на управление промяната изисква да се намери възможност за компромис с тези, които имат различни възгледи\", подчерта републиканецът от щата Флорида, в чийто избирателен район се намира гимназията \"Марджъри Стоунман Дъглас\", където стана нападението миналия месец.\r\n\tЗабраната на устройствата, превръщащи полуавтоматичните пушки в автоматични, подобренията на проверките на съдебното минало и други успехи бяха постигнати чрез компромиси, подчерта Рубио.\r\n\tЙоланда Кинг, внучка на Мартин Лутър Кинг, заяви пред протестиращите във Вашингтон, че и тя има мечта - за свят без огнестрелни оръжия. Изказването й напомняше на известната реч на Кинг от 1963 г., в която той призовава за премахване на расизма в САЩ.", "date": "2018.03.25", "title": "Звезди подкрепиха младежкия марш срещу оръжията в САЩ"}
{"url": "http://www.mediapool.bg/nesabiraemostta-na-dds-prihodite-namalyavala-news277193.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНесъбраните ДДС приходи от данъчните в последните 18 години са 5.4 млрд. лв, но техният размер през годините постепенно намалявал, за да стигне до 270 млн. лв. несъбрани вземания от данъка върху добавената стойност от приходната агенция в размер на 270 млн. лв. Това говори, че постоянно се подобрява работата на приходните агенции, заяви председателят на бюджетната комисия в Народното събрание Менда Стоянова пред БНР в неделя.\r\n\tПо думите й част от несъбраните приходи се трупали от извършвани от НАП ревизии на лица, които много добре знаят, че няма да бъдат събрани парите. \"Това са обикновено тези по веригата за източване на ДДС и те са точно създадени, за да източват ДДС и да не може от тях да бъде събрано, но НАП прави ревизия на тези лица, за да докаже, че там има източване на ДДС и за това не е платен данък и в крайна сметка има възможност НАП да потърси този данък от крайния ползвател на т.нар. скрит данък ДДС. Но за да се случи това чисто технологично, трябва да се направи ревизия на останалите, които още от самото начало е ясно, че няма да бъдат събрани там приходите“, обясни тя..\r\n\t\"Трябва да се има предвид, че при всички тези случаи НАП сигнализира прокуратурата за търсене на наказателна отговорност. Отивайки обаче в прокуратурата, трябва да се разбере за каква сума е нанесена щета на бюджета и тогава прокуратурата възлага на НАП отново да направи ревизия и да каже колко са източени. Така че част от тези 5 млрд. са именно на такава база“, каза Стоянова.\r\n\tСпоред нея координацията между данъчните и МВР и прокуратурата се е засилила изключително много в последните години, а с годините се усъвършенствала и законовата разпоредба. Менда Стоянова обаче подчерта, че всички законодателни промени с цел по-добра данъчна събираемост срещат огромен отпор.\r\n\tПредседателят на бюджетната комисия в парламента смята, че подмяната на софтуера за управление на продажбите и касовите апарати е стъпка към изсветляване на икономиката. \"Всички ние знаем, че се укриват обороти и те се укриват именно чрез тази система за управление на софтуера, която е свързана с касовия апарат, която дава възможност една касова бележка да бъде издадена, а след това да не отиде към НАП“, каза тя.\r\n\tОколо половината от фирмите в страната ще трябва да подменят изцяло апаратите си, а фирмите, които са ги закупили през последните три години, ще трябва да  обновят софтуера си.\r\n\tСтоянова коментира още и задлъжнялостта на общинските болници, която според нея не би трябвало да повлияе на държавния бюджет. \"Те в крайна сметка са отговорност на техния принципал. Трябва да кажа, че повечето от общините не осъществяват нито контрол, нито надзор върху дейността на болниците от гледна точка на финансите. Затова много често натрупват сериозни дългове. За мен обаче там, където болниците натрупват дългове, това преди всичко е свързано с източването на тези болници“, смята шефката на бюджетната комисия.\r\n\tТя прогнозира, че някои болници могат да изпаднат в несъстоятелност, но това предполага стъпки за начина на подобряване на дейността.", "date": "2018.03.25", "title": "Несъбираемостта на ДДС приходите намалявала"}
{"url": "http://www.mediapool.bg/kitai-predupredi-che-targovskata-voina-vredi-na-vsichki-news277190.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tКитайският вицепремиер Хан Чжън предупреди в неделя, че евентуална търговска война ще навреди на всички, но не посочи какъв може да бъде следващия ход на Пекин, предаде Асошиейтед прес.\r\n\tВ изявлението си, направено пред световни бизнес лидери на световен икономически форум, вицепремиерът призова за сътрудничество, за да може икономическата глобализация да бъде от полза за всички. Евентуална \"търговска война не служи на ничии интереси\", подчерта той. \"Тя само ще доведе до сериозни последици и негативно отражение\".\r\n\tХан не спомена поименно президента на САЩ Доналд Тръмп, но други китайски представители вече заявиха, че Пекин е готов да защитава интересите си.\r\n\tДен по-рано, в телефонен разговор с с американския министър на финансите Стивън Мнучин, китайският вицепремиер Лю Хъ педупреди, че Пекин е \"готов и способен да защити националните си интереси\" при евентуална търговска война.\r\n\tЛю заявил, че специалното седеммесечно разследване, което Вашингтон води срещу китайските търговски практики, нарушава правилата на световната търговия, предаде агенция \"Синхуа\".\r\n\tКитай обаче се надява двете страни да останат благоразумни, е казал китайският вицепремиер.\r\n\tСАЩ обявиха преди дни планове да наложат мита на широка гама китайски продукти заради предполагаеми нарушения на режима на интелектуалната собственост и антиконкурентни практики от китайска страна.\r\n\tПекин отговори в петък със списък на американски вносни стоки, включително свинско месо, ябълки и стоманени тръби, на стойност 3 млрд. долара, които могат да бъдат обложени с насрещни мита.", "date": "2018.03.25", "title": "Китай предупреди, че търговската война вреди на всички"}
{"url": "http://www.mediapool.bg/bsp-zadelya-za-partiyna-televiziya-2-mln-lv-ot-subsidiyata-si-news277195.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНационалният съвет на БСП е одобрил предоставянето на 2 млн. лв. от партийната субисия за пускането на партийна телевизия в отговор на исканията през годините на много от социалистите в страната. Все още има спорове какво точно да е името на телевизията,не е ясно и кога ще излезе в ефир програмата й,  чиято цел е спечелването на местните избори през 2019 г. Това научи Mediapool от свои източници в партията.\r\n\tЛидерът на социалистите Корнелия Нинова узря за партийна телевизия миналото лято, когато обяви, че такава ще заработи през октомври. Това обаче не стана, тъй като на БСП й отне време да уточни профила и целите на медията, на която се възлагат надежди да разшири влиянието на партията, особено преди местните избори.през октомври 2017 г., но все още имаше съмнения дали да се правят собствени новини. Сега вече намерението за новини е отпаднала, като случващото се през деня ще бъде представяно накратко с преминаващи в лента новини.\r\n\tПредаванията на телевизията ще са насочени към публицистика и дискусии на местните проблеми и скандали, дебати по общини, като идеята е ефирът да се превърне в острието на предизборната кампания на левицата за изборите за кметове и общински съвети.\r\n\tРодолюбиво съдържание, предавания за култура и история се предвижда да излъчва телевизията, която трябва да получи за целта лиценз от Съвета на електронни медии.\r\n\tПреди шест месеца в партийните среди се обсъждаше името на телевизията да е \"RED\", за да може по-младите щели да го асоциират с червено, както се превежда от английски, а по-възрастните зрители - с българската дума \"ред\". Все още обаче крайно решение за името не е взето.\r\n\tВ подготовката си за местните избори, Националният съвет на БСП на неделното си заседание е решил също така да увеличи партийното финансиране към местни структури. \"Това вече беше направено неколкократно още в началото на мандата на сегашното ръководство на партията. Аргументът е, че силата на БСП са организациите по места и те трябва да са напълно финансово обезпечени\", посочват от партията.\r\n\tОсвен прякото увеличение за структури, продължава да функионира и стартиралият миналата година Фонд за политически инициативи, който отпуска средства на проектен принцип на организациите, които имат добри обществени инициативи, допълват от \"Позитано\" 20.\r\n\tРешено е още да се създаде звено \"Регионална и местна политика\" в партийната централа, което ще работи с кметове за спечелването на местните избори.", "date": "2018.03.25", "title": "БСП заделя за партийна телевизия 2 млн. лв. от субсидията си"}
{"url": "http://www.mediapool.bg/orlandovtsi-protestira-sreshtu-tezhkiya-trafik-prez-kvartala-news277194.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЖители на софийския квартал \"Орландовци” излязоха на протест в неделя с искане да се вземат мерки срещу преминаването на тежки камиони и коли с висока скорост през квартала им, предаде \"Нова телевизия”.\r\n\tВ района на пътя, ползват от тирове и автомобили, има две училища и детска градина. \"Не смеем да си пуснем децата да излязат на улицата. Не се спазват ограничения на скоростта\", заяви местен жител.\r\n\t\"Непрекъснато се чуват спирачки, децата не могат спокойно да отидат на училище”, каза протестиращият. Според него местната община им обръщала внимание, само когато наближавали избори. Многократно е говорено за поставянето на \"спящи полицаи” и знаци, но това не се е случило, разказа друг жител на \"Орландовци”.\r\n\tСега местните хора, заедно с ръководствата на двете училища, ще търсят съдействие от столичния кмет Йорданка Фандъкова.\r\n\t\"Иначе ние знаем какво да направим, нашият квартал се е казвал Райна Княгиня, всеки знае коя е Райна Княгиня. И ние ще тръгне по нейния път”, заканват се живеещите в квартала.", "date": "2018.03.25", "title": "\"Орландовци\" протестира срещу тежкия трафик през квартала"}
{"url": "http://www.mediapool.bg/slovenskiyat-prezident-pristigna-v-sofiya-s-parviya-direkten-polet-ot-lyublyana-news277200.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНа летище София в неделя пристигна президентът на Словения Борут Пахор с първия полет на новооткритата директна авиолиния между София и Любляна. Той е у нас на двудневно посещение по покана на българския си колега Румен Радев.\r\n\tНа правителствения ВИП държавният глава на Словения бе посрещнат със символична церемония от началника на кабинета на президента Румен Радев - Иво Христов, секретаря по външна политика Атанас Кръстин и посланика ни в Словения Димитър Абаджиев.", "date": "2018.03.25", "title": "Словенският президент пристигна в София с първия директен полет от Любляна"}
{"url": "http://www.mediapool.bg/borisov-inspektira-stroezha-na-varnenskiya-bulevard-vasil-levski-news277196.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\tПремиерът Бойко Борисов провери на място как вървят строителните дейности при изграждането на варненския булевард \"Васил Левски“ в неделя, съобщи правителствената пресслужба в неделя.\r\n\tБорисов пристигна във Варна за започващата в понеделник в резиденция \"Евксиноград\" среща \"ЕС-Турция\", която се провежда под егидата на българското европредседателство.\r\n\tУплътнявайки времето се министър-председателят отиде да види как напредва проектът, който е най-мащабният инфраструктурен проект в града за последните десетилетия.\r\n\tИзграждането на булеварда ще позволи извеждането на трафика от автомагистрала \"Хемус“ към курортите извън морската столица. За реализацията му правителството отпусна през миналата година 80.5 млн. лева.\r\n\tПо време на огледа Борисов е бил придружен от кмета на Варна Иван Портних. Той го информирал, че се очаква до средата на август да приключи по-голямата част от над 3-километровия участък, съобщиха от \"Дондуков\" 1.\r\n\tВ момента се работи по дерето, като са набити над 1200 пилота за укрепване на трасето.\r\n\tПри строителството на булеварда ще бъдат изградени и големи мостови съоръжения, над 2 км нови водопроводи и канализация, както и подземни комуникационни връзки, допълват от Министерския съвет..", "date": "2018.03.25", "title": "Борисов инспектира строежа на варненския булевард \"Васил Левски\""}
{"url": "http://www.mediapool.bg/protesti-v-novi-han-spryaha-dobiva-na-kvartsov-pyasak-news277197.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tДокато не се решат проблемите с протестите на жителите от Нови хан срещу добива на кварцов пясък от близкото находище \"Побит камък“, концесионерът му \"Ватия холдинг“ АД се отказва от работата си, съобщиха от Министерството на енергетиката в неделя.\r\n\tВедомството цитира получено от \"Ватия холдинг\" писмо, че заради протестите на местното население и с оглед на възможността да бъде осигурено общественото спокойствие, фирмата се отказва засега от правото си да добива кварцов пясък от находището.\r\n\tКонцесионният договор за експлоатация на \"Побит камък“ е сключен на 6 февруари 2007 г., за срок от 20 години. Концесията е предоставена във връзка с приватизационна сделка на \"Ватия“ АД – правоприемник на фирма с държавно участие \"Ватия“ – с. Негушево, която е била приватизирана през 8 декември 1998 г.\r\n\tСрокът на договора за концесия изтича в края на тази година, като концесионерът е поискал удължаване на този срок, посочиха от Министерството на енергетиката.\r\n\tПроцедурата за удължаване на срока е сходна с тази на предоставяне на нова концесия и при нея трябва да бъдат изпълнени всички законови изисквания, които гарантират защитата на населението и опазването на околната среда, допълва ведомството.\r\n\tТо е информирало кмета на община Елин Пелин Ивайло Симеонов за намерението на концесионера да се откаже от добива засега. Енергийното ведомство се ангажира да оказва пълно съдействие на местната власт за неутрализиране на възникналия конфликт и намиране на окончателно взаимно приемливо решение.", "date": "2018.03.25", "title": "Протести в Нови хан спряха добива на кварцов пясък"}
{"url": "http://www.mediapool.bg/razgradskiyat-lav-asen-sashto-otpatuva-za-holandiya-news277198.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\tПътешествие от 2 хиляди километра започна в неделя за лъва Асен, който през декември миналата година, тъй като бе в изключително тежко здравословно състояние и месеци наред бе лекуван в столичната зоологическа градина.\r\n\tТригодишното животно бе натоварено на специализираната линейка на организацията \"Четири лапи\" към спасителния център за големи котки \"Фелида\" в Холандия. Там в началото на февруари пристигнаха двете лъвчета Терез и Масуд, които също бяха спасени от разградския незаконен зоокът след като бяха изоставени от майка си след раждането и изпотъпкани от останалите лъвове в клетката.\r\n\t\r\n\t\"Иван-Асен започва заедно с нашия спасителен екип дългото 2 хиляди километра пътешествие до \"Фелида\". Ще се видим скоро, красавецо\", написаха от холандския център в неделя и публикуваха снимки от качването на лъва на линейката.\r\n\t\"Той беше на прага на смъртта\", коментира Явор Гечев от \"Четири лапи“. \"Ние го открихме в много тежко състояние, затворен в едно тясно вътрешно помещение без добро почистване, без достатъчно храна. Де факто го бяха оставили да умре в това помещение. Успяхме да го измъкнем в последния момент“, каза той пред бТВ прИ изпращането на лъва за Холандия.\r\n\tЖивотното има коренно различен вид в сравнение с окаяното състояние, в което беше при отвеждането му от малкото, тъмно и влажно помещение, където е бил отглеждан в Разград, в лечебницата на Софийския зоопарк.\r\n\t\r\n\tВъв \"Фелида\" той ще бъде отглеждан в специални условия, както това се прави за Терез и Масуд. Двата малки мъжки лъва растат и укрепват и се очаква, ако всичко при тях е наред, след време дори да бъдат освободени в резерват в Южна Африка. Асен обаче ще остане доживот в спасителния център, тъй като има нужда от постоянен прием на лекарства..\r\n\tОще два лъва от Разград се планира да бъдат отведени в Холандия. Това са 12-годишната лъвица Рая, която бе транспортирана през декември 2017 г. в София, за да роди в нормални условия, каквито в зоокъта на Разград липсват. Заедно с нея замина и партньорът й Хектор, Двамата са родители на Асен.", "date": "2018.03.25", "title": "Разградският лъв Асен също отпътува за Холандия"}
{"url": "http://www.mediapool.bg/erdogan-se-zakani-da-ne-otstapva-pred-es-vav-varna-news277199.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tТурският президент Реджеп Тайип Ердоган заяви, че няма да допусне Западът да го поучава и няма да отстъпи пред европейските лидери, с които се среща в понеделник във Варна под егидата на българското европредседателство.\r\n\t\"Западът се опитва да ни поучава, да ни дава съвети, оставете ги за себе си. За всичко имам видео-документи. Утре и без друго ще бъдем заедно във Варна, подготвен съм и всичко ще им покажа. Ще бъдем непоклатими, никакви отстъпки няма да правим“, посочи Ердоган със суров тон пред участниците в регионалната конференция на управляващата партия в Трабзон, цитиран от БГНЕС в неделя.\r\n\tТой подчерта, че Западът завижда и ревнува, провокиран от динамичното развитие на Турция през последните 15 години.\r\n\tСрещата на върха \"ЕС-Турция\" провокира напрежение в аванс, но въпреки това е планирано да започне 19 ч. и да продължи най-малко два часа. След това се предвижда домакинът Бойко Борисов, европейските лидери Доналд Туск и Жан-Клод Юнкер ще дадат съвместна пресконференция.\r\n\tСпоред Анадолската агенция официална Анкара очаква от ЕС конкретни стъпки за възстановяването на атмосферата на взаимното доверие, актуализиране на споразумението по Митническия съюз Турция – ЕС, либерализиране на визовия режим за турските граждани, ускоряване на процеса за финансовата помощ за сирийските бежанци в Турция и най-вече общи действия в борбата срещу тероризма.\r\n\tВ същото време представителите на ЕС възприемат срещата във Варна като платформа за укрепване на сътрудничеството с цел отстраняване на проблемите, натрупани в отношенията с Турция. Дневният ред предвижда обсъждания на връзките на Турция с ЕС в сферата на икономиката, търговията, сигурността, борбата с тероризма и външната политика, както и ситуацията в Палестина, на Балканите, в Сирия, Ирак, Либия, Аракан.\r\n\tОсвен всичко това Анкара ще настоява за ликвидиране на политическите и изкуствените прегради в преговорния процес за членството на Турция в ЕС. Ердоган планира разговори с Туск и Юнкер по въпроса за ангажиментите на Брюксел пред Анкара, както и проблема за противодействието срещу дейността на терористите в европейските държави.\r\n\tВ неделя турският президент заяви още, че операция \"Маслинова клонка” продължава и на иракска територия – към Синджар, а в Сирия ще стигне до Тал Рифат в близост до Алепо.\r\n\t\"Нашият проблем е с терористите, ние не сме окупатори. Има пример за такива сред западните страни. Нашите африкански приятели знаят това много добре. Има справедливост в нашата история, ние сме на страната на потисканите”, категоричен беше той.\r\n\tПреди седмица Ердоган заяви, че Европа покровителства терористични групировки на своята територия и оказва безвъзмездна помощ на терористи, като по този начин ги ползва като инструмент срещу Турция. Военната операция е насочена предимно срещу кюрдските сили, които изнесоха на гърба си голяма част от битките с \"Ислямска държава”, но пък Анкара ги вижда като потенциална заплаха за териториалната си цялост.\r\n\t\"Видяха това в Африн, както и по време на операцията \"Щит на Ефрат“. Но не изпълниха обещанията, които ни дадоха“, бе казал президентът. Тогава той обяви, че е подготвил купища видеозаписи и фотоси, направени в лагерите на търсещите убежище бежанци, и че ще ги предостави на варненската среща.", "date": "2018.03.25", "title": "Ердоган се закани да не отстъпва пред ЕС във Варна"}
{"url": "http://www.mediapool.bg/na-blagoveshtenie-patriarh-neofit-prizova-kam-podrazhanie-na-smirenieto-na-bogoroditsa-news277201.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПразникът на Светото Благовещение е велик богородичен празник и в него се стараем да подражаваме на смирението, гордостта и любовта към Света Богородица, която е в основата на днешния празник. Това каза българският патриарх Неофит по време на тържествената литургия в неделя в духовната семинария в София.\r\n\tБлаговещение е денят в който според християнските вярвания Архангел Гавраил слиза на земята и съобщава благата вест на Дева Мария, че ще роди Божия син. Празникът се чества от всички християни - православни, католици и протестанти.\r\n\tТой е утвърден от православната църква през VІІ век и е част от Великденския празничен цикъл.\r\n\tБлаговещение винаги се празнува на 25 март. Празникът се нарича още Благовец и се свързва с пролетното равноденствие, когато земята започва да се затопля.\r\n\tВ България Благовещение се свързва и с идването на пролетта, затова на този ден задължително трябва да се яде \"нещо зелено\" - коприва, спанак, лапад. Въпреки постите, традиция е също на трапезата да има риба, като обикновено се приготвя рибник - риба с ориз. Задължително се пече пита, която намазана с мед, се раздава на съседи и близки.\r\n\tСпоред народните вярвания на този \"благ ден\" по-леко и бързо зарастват всички рани и затова най-често тогава се продупчват ушите на малките момиченца. През деня всяка отрова губи силата си. Стопаните премитат къщите и дворовете си, палят огньове, които прескачат, за да не пострадат от змийско ухапване през лятото. Поради същата причина жените не докосват игли, куки или конци.\r\n\tВярва се, че ако на Благовещение се засаждат дръвчета, те ще родят много сладки плодове.\r\n\tНа този ден се става рано, за да е богата годината.\r\n\tИмен ден празнуват всички с имена Блага, Благо, Благовест, Благовеста, Благой, Благойна и други.", "date": "2018.03.25", "title": "На Благовещение патриарх Неофит призова към подражание на смирението на Богородица"}
