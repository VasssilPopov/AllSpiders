{"url": "https://www.mediapool.bg/osem-raneni-sled-verizhna-katastrofa-po-patya-plovdiv---karlovo-news279810.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tОсем души, сред които четири деца, са ранени след верижна катастрофа по пътя Пловдив - Карлово, съобщи БНР.\r\n\tСблъсъкът е станал между три леки автомобила на пътя между пловдивските села Граф Игнатиево и Труд.\r\n\tЧетири от ранените са деца на 2, 5, 12 и 14 години, като всички са откарани в болница.\r\n\tНай-тежко е пострадала 54-годишна жена, която е с контузия на гръдния кош и други травми. Останалите са с леки наранявания.\r\n\tТестът на най-младия от тримата шофьори - мъж на 27 години, е отчел положителен резултат за употреба на наркотици.\n\n\r\n\tКатастрофата доведе до сериозни затруднения на движението в този участък на пътя Пловдив - Карлово.", "date": "2018.06.03", "title": "Осем ранени след верижна катастрофа по пътя Пловдив - Карлово"}
{"url": "https://www.mediapool.bg/london-mozhe-da-zamrazi-aktivi-na-priblizheni-na-ruskoto-pravitelstvo-news279795.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНационалната агенция на Великобритания за борба с престъпността разширява мащабите на разследванията си по отношение на руснаци, свързани с ръководството на Русия, и може да замрази техни активи на територията на кралството, пише в. \"Сънди таймс\", цитиран от БГНЕС.\r\n\tИзданието се позовава на ръководителя на подразделението на агенцията за борба с икономическите правонарушения и престъпления в киберпространството Доналд Тун. Неговият екип от следователи проучва възможността за въвеждане в действие между 120 и 140 заповеди за състояние с неустановен произход (Unexplained Wealth Orders, UWO).\r\n\tКакто сам Тун заявява, неговите и на колегите му усилия са съсредоточени в борбата с корумпираните елити и тяхното незаконно придобито богатство, но уточнява, че следователите на агенцията не определят своите цели, ръководейки се от гражданството на лицата.\r\n\tПозовавайки се на свои източници, \"Сънди таймс\" пише, че съществена част от лицата, попаднали в полезрението на Националната агенция за борба с престъпността, са руснаци или хора, свързани с Русия, и по-специално руски олигарси и мултимилионери.\r\n\tПрез миналата година във Великобритания бе приет закон за \"престъпните финанси\" (Criminal Finances Act), който предвижда въвеждане в действие на заповедите за състояние с неустановен произход. Този юридически инструмент позволява на властите да изискват от собствениците обяснения за произхода на всякакви подозрителни активи над 50 000 британски лири (70 000 долара). Властите имат право да наложат запор над собствеността, ако собственикът не може да докаже законността на произхода на своите доходи.\n\n\r\n\tОтношенията между Русия и Великобритания рязко се влошиха в началото на март във връзка с инцидента в Солсбъри, когато според информация на британската страна под въздействието на нервно-паралитическо вещество бе подложен Сергей Скрипал, осъден в Русия за шпионаж, и неговата дъщеря. Лондон обвини Москва в съпричастност към отравянето, а Москва категорично отхвърли всякакви спекулации по тази тема.", "date": "2018.06.03", "title": "Лондон може да замрази активи на приближени на руското правителство"}
{"url": "https://www.mediapool.bg/finansovite-ministri-na-g-7-preduprediha-sasht-za-targovska-voina-news279796.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tФинансовите министри на страните от Г-7 поискаха от американския си колега Стивън Мнучин да предаде в Белия дом тяхното разочарование и единодушно безпокойство от новите американски мита за внос на стомана и алуминий, предаде Ройтерс, цитирана от БНР.\r\n\tСАЩ имат само няколко дни, за да избегнат избухването на търговска война между съюзници, заяви френският финансов министър Брюно Льо Мер на среща на министрите в планински курорт Уислър, Британска Колумбия. Топката е в полето на САЩ и от тях зависи какви решения ще вземат за изход от ситуацията, посочи още френския министър.\r\n\tФинансовите министри от Г-7, цитирани от БНР, се съгласиха, че това обсъждане трябва продължи на срещата на върха след седмица в Канада, където да бъдат приети съответните решения за възстановяване на партньорството и изгодната взаимна търговия.\r\n\tАмериканският министър на финансите Стивън Мнучин заяви, че САЩ ще продължат да обсъждат темата за тарифите, но ще правят това при индивидуални преговори с отделните страни.\r\n\tЧасове по-късно президентът на САЩ Доналд Тръмп се оплака от по-високите мита, налагани от някои търговски партньори на САЩ по споразуменията в Световната търговска организация. Той написа в Туитър, че САЩ заслужават с тях да се търгува честно.\n\n\r\n\tНа 1 юни САЩ наложиха мита за вноса на стомана и алуминий от ЕС, Канада и Мексико.", "date": "2018.06.03", "title": "Финансовите министри на Г-7 предупредиха САЩ за търговска война"}
{"url": "https://www.mediapool.bg/v-su-se-provezhdat-kandidat-studentskite-izpiti-po-balgarski-ezik-italianski-ezik-i-filosofiya-news279797.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tКандидат-студентската сесия в Софийския университет продължи в неделя с три изпита - по български език и литература, италиански език и философия и социални науки.\r\n\tВ 9 ч. сутринта в аудитория 224 в Ректората на Софийския университет \"Климент Охридски\" бе дадено началото на конкурсния изпит по български език и литература, съобщи БГНЕС. Броят на кандидат-студентите, заявили участие за него, е 1581.\r\n\tКандидат-студенти изтеглиха тестови вариант № 2, а темата на есето, върху която трябваше да разсъждават, е мисъл на френския писател Андре Жид, която гласи: \"По-добре да те мразят за това, което си, отколкото да те обичат за това, което не си\". Част от тях се зарадваха и я оцениха като лесна, а други – не чак толкова.\r\n\t\"Темата предполага размишление, предполага лична позиция и е разбираема. Очакваме добри резултати\", коментира деканът на Факултета по славянски филологии доц. Бойко Пенчев.\r\n\tТой отчете значително увеличение на желаещите да положат изпит по български език и литература в сравнение с предходните години. \"Откакто направихме изпита в новия вариант, с есе и тестови задачи, имаме почти двойно увеличаване на броя на студентите\", аргументира се той.\n\n\r\n\tКандидатите да се обучават в СУ дори са повече от тези, които са положили изпит през предходната сесия, провела се през март.\r\n\tКонкурсният изпит по италиански език се провежда в рамките на изучавания в средното общообразователно училище лексико-граматически материал, разширен до активното владеене на около 4000 думи и изрази, което предполага допълнителни занимания и четене на оригинална литература. Изпитът се състои от диктовка, преразказ на прочетен текст, превод от италиански на български език и езиков тест. Общата продължителност на изпита е 4 часа.\r\n\tКандидатстудентският изпит по философия се основава се на държавните образователни изисквания за предметния цикъл \"Философия\": Психология и Логика (IХ клас), Етика и Право (X клас), Философия (ХI клас), Свят и личност (ХІІ клас). Изпитът е писмен, анонимен, в три части с обща продължителност от четири часа.", "date": "2018.06.03", "title": "В СУ се провеждат кандидат-студентските изпити по български език, италиански език и философия"}
{"url": "https://www.mediapool.bg/politikata-na-preimenuvane-nabor-ot-idei-news279798.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПолитиката на преименуването е древна като света.\r\n\tТози, който владее словото, създава реалност. Като смениш името, унищожаваш старото и раждаш ново от нищото.\r\n\tПоследният патриотичен акт на преименуване у нас беше извършен в Старозагорско, където бяха сменени 838 турско-арабски имена с български. \"Сред тях са например местността Чаплака, която вече ще се казва Голото, Халваджи бунар ще е Халваджийски кладенец, Калпазан баир ще бъде Ялов рид, Бейска кория ще бъде Чорбаджийска гора, Ахмед баир – Антонов рид. Карталско дърво ще е вече Орлово дърво, Сърдаревото ще е Пъдаревото.\"\r\n\tПри превода за съжаление винаги има загуба на смисъл: едно е Калпазан баир, друго е Ялов рид. С такава подмяна за историята ще остане загадка дали на този баир са се събирали селските калпазани или просто на него нищо никога не е виреело. Вярно, това не е голям въпрос, но за краеведите всеки детайл е важен. Също така понякога се стига до парадокси – заменя се една турска дума с друга турска дума: като \"чорбаджия\" на мястото на “бей\". Патриотичният ефект от подобна подмяна е скромен, но остава доброто намерение. \r\n\tГеографски преименувания са ставали в България и преди, и Старозагорско винаги е било лидер. Най-голямото преименуване е национално и се случва през 1934 г.:\n\n\r\n\t\"\r\n\t\"\r\n\t След толкова масово покръстване на околната среда човек би помислил, че Кимон Георгиев и \"звенарите\" са изчерпали патриотичния потенциал на политиката на географско преименуване. Затова комунистическият режим през 80-те години на миналия век започна да преименува не географията, а направо хора, което доведе до трагедията с т.нар. Възродителен процес. В резултат на нея България започна прехода като международен парий, който тежко нарушава правата на човека, и бяха необходими гигантски усилия това отношение на света към нас да се промени.\r\n\tДано днешните патриотида са си взели поука от тези събития! Поне засега те се връщат не към политиката на Тодор Живков (хора), а към тази на Кимон Георгиев (селища). Поради това Сидеров, Джамбазки и Каракачанов може да бъдат спокойни, че техните имена няма да бъдат сменени с нещо по-славянско. (Чудно пък как най-големите патриоти се оказаха с турски имена!)   \r\n\tВ сравнение с Кимон Георгиев обаче днес имаме сериозна радикализация на политиката – от селища вече се преминава към местности и географски понятия. Тази радикализация отваря гигантска възможност за сходни актове по цялата страна, след което тя може да се окаже напълно неузнаваема и с непотребни карти.\r\n\tПолитиката на преименуването обаче трябва да бъде систематизирана и принципите ѝ да се изчистят. Засега тя се провежда стихийно и никой не знае какъв ще е крайният резултат и докъде ще стигне тя. Затова следните въпроси трябва се обмислят и патриотите да излязат с решение по тях:\r\n\tПо времето на Възродителния процес преименуването на хора върви паралелно с опити за преименуване на предмети. Под ръководството на Георги Джагаров и други комунистически дейци заседават комисии, които сериозно обмислят радикална смяна на имената на храни и предмети от бита. Думата \"сарми\" например е с определено непатриотичен произход и предложенията са били да бъде заместена с родните думи \"гушки\" или \"свитки\". Аз лично бих предпочел \"гушки\", но рискът да изядеш сериозен шамар от сервитьорката, когато си ги поръчаш, е много голям.\r\n\tТрудностите настрана, патриотите трябва да решат какво правим с предметите – например с халвата. Защото се стига до парадокса, че заменяме Халваджи бунар с Халваджийски кладенец, което дава само 50% патриотичен ефект.\r\n\tДа речем, че патриотичните намерения се концентрират основно върху географията, от която се изхвърлят всички наименования с тюркски и арабски произход. Тук възниква рискът от изхвърляне и на името България, защото има вероятност то да е с тюркси произход и да обозначава \"смесен народ\". Тюркският произход на българите беше това, което всички учихме в училище през 80-те години на миналия век, макар че етимологията на България от \"булгамак\" – смесвам – определено е спорна (а пък си е и направо обидна). Както някои правилно отбелязват, защо пък точно нас ще ни кръстят \"смесени\", като всички преселващи се народи са били на нашия хал?\r\n\tДнес по-модерна е теорията за иранския произход на името, но това беше преди изострянето на отношенията ни с тази държава по ядреното споразумение и ситуацията в Сирия по-общо. Слабост на тази теория е, че липсват сериозни доказателства за нея, освен звуковото сходство между Балхара и България. Но хубавото е, че според нея вместо от \"смесен\", името ни произлиза от \"бала\" – “висок, велик, главен\".\r\n\tТака или иначе, ако теорията за тюркския произход все пак се окаже вярна, политиката на преименуване ще се изправи пред голям проблем. Ще излезе, че сме сменили \"Куру баглар\" с \"Лозенец\", а името на цялата държава не е сменено. Вярно е, че славянизацията на \"България\" също няма да е лесен процес – Сплавия или Смесия са имена, които не всеки би преглътнал. Да не говорим за латинизация на името – например, Хибридия, което ще ни вкара направо в окото на геополитически циклон. \r\n\tАко патриотичната политика по географско преименуване остане само на национално ниво, тя ще е определено незавършена. Думата \"Балкани\", както Мария Тодорова блестящо показа, бездруго е придобила пейоративно значение. Затова може да бъде смесенена с нещо по-славянско. Бихме могли да поставим смяната на името като условие за приемането на Западните Балкани в ЕС. Но можем да срещнем и опозиция от страна на Гърция. Компромис може да се постигне с тях чрез наименование на региона от рода на Бивша Византия или Европейска Византия. Но пък това ще е твърде голям реверанс към гърците. Изобщо – заплетена работа, която може да създаде напрежения за векове напред.\r\n\tИ накрая, пред политиката на преименуването стои и един философски проблем. Дори и да е вярно, че Бог е създал света чрез словото, от това не следва, че и човекът може да създава свят по този начин. Да предположим, че такъв креационизъм е възможен – сменяйки името, сменяте и нещото. Например, кръщавате партия \"Обединени патриоти\" и тя става патриотична партия. Ако това е възможно, не е ли редно да кръстим по закон всичките български партии \"патриотични\", за да сме сигурни, че са патриоти?\r\n\tНай-лесно би било с ПП \"ГЕРБ\", която ще стане Патриотична партия “ГЕРБ\". Без друго “Политическа партия\" е тафтология, защото партиите не могат да са неполитически, а пък очевидно не става дума за партия шах в случая. При ДПС и Демократична България ще се прибави по още една буква и ще станат ПДПС и ПДБ, което не е трудно. \"БСП за България\" може да бъде извинено да не добавя \"патриотична\" отпред, доколкото си е сложило пояснението отзад. (Макар че с това \"за България\" може би се има предвид друго – че БСП не е само за Русия.) Най-губещи ще се окажат \"Обединените патриоти\", които няма да са вече уникални. Но и те могат да добавят още един предикат и да станат Патриотични обединени патриоти (ПОП).\r\n\tДвоен дикиш по-здраво хваща. Пардон, двоен шев по-здраво хваща!", "date": "2018.06.03", "title": "Политиката на преименуване (набор от идеи)"}
{"url": "https://www.mediapool.bg/danoto-otdolu-news279799.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tТези дни жанрът мелодрама се киска самодоволно.\r\n\tСъстоянието на българската журналистика е описвано в много драматични и трагични текстове, но по ирония на съдбата истината лъсна в една мелодраматична ода за  Едва когато прочетоха този репортаж по пантофи читателите разбраха колко надолу са отишли нещата. Авторката на репортажа с един удар постигна всичко онова, което няколко международни организации не успяха с изследвания и алармиращи класации за свободата на словото – с този си текст тя показа какво не трябва да прави журналистиката, както и състоянието на онова, което у нас минава за журналистика. (Валерия, хваля те, ако не си разбрала, няма нужда да се обаждаш на един сайт да ме ПИК-не, както той обича да прави.)\r\n\tНие се съмняваме в статистики, но много разбираме от знаци, особено от такива, които показват онази граница, след която всичко е възможно. По тази граница се движим от доста време, но репортажът за бащино-синовната среща между Борисов и Франциск показа, че вече сме отвъд, в територията на отвратителното, пошлото, патетично клетото, мизерното, жалкото, толкова непоносимото, че чак не ти се вярва. Стотици пъти преди това някой казваше, че така повече не може и не бива, но че така не може и не бива се чу едва когато беше публикувано това свидетелство за искриците в очите на папата, една от които е по повод на българското кисело мляко. Повтарям: Г-жа Валерия Велева има по-голяма заслуга за осъзнаването на състоянието на българската журналистика от всички доклади на всички международни организации за свободата на словото у нас.\r\n\tСъщата голяма роля в друга област изигра  Това стихотворение е писано в смъртна килия, часове преди разстрела на поета. Съпругата му Бойка го е увила в платно, пъхнала в порцеланов съд, който скрила в тенекия за сирене под купчината въглища в мазето. За да го съхрани. И така, съхранено, то попада след 76 години на мушката на чалгата. Клипът е потресаващ – невероятните думи на Вапцаров, писани в минутите между живота и смъртта, в клипа се прошепват сред естетизирани стенания, еротизирани охкания и мръсни погледчета между две силиконови женички и един напомпан мъж, които изглеждат точно като две разгонени крави и бик за разплод. Каквото и да кажа, ще е малко. Това вече не е територия отвъд някаква допустима граница, това вече е пропаст.\r\n\tВ България революция по идеологически причини не се случи. Но като гледам потреса на хората тези дни, допускам, че е възможно да се надигнем по естетически причини. Нас красивото и доброто е трудно да ни впечатлят. Но грозното е напълно в състояние да ни сплоти в една отвратена общност. Не е странно за хора като нас, които повече се подчиняват на емоциите, отколкото на практичния разум. Понякога си мисля, че фразата на Достоевски \"Красотата ще спаси света\" не би могла да бъде произнесена от творец, който не е славянин. Красотата и то не сама по себе си, а като контрапункт на грозотата. Защото ние сме в състояние да отминем като слепи някаква красота и да отчетем присъствието ѝ едва след като тя изчезне и започва да ни липсва, но не можем да отминем с безразличие грозотата. А в тези последни дни ни се насъбра доста грозотия.\n\n\r\n\tПринос даде и  като се ограничи рекламирането на националната лотария. Когато видиш талантлив актьор да говори нелепости омерзението е нееднозначно. Чудиш се него ли да презираш, че се е разкрачил между големия актьор в \"Чамкория\" и жалкия шут в националната лотария, или да мразиш държава, в която големите издържат таланта си с приходи от незначителни и унижаващи ги роли. Той ли се е полакомил и затова се е цанил да слугува на \"търкането на билетчета\", или е принуден да се прави на луд, за да може понякога да показва, че е добър актьор – това беше чуденето на потребителите на най-голямата и най-влиятелната социалка Фейсбук.\r\n\tДокато за Захари Бахаров тук-там има милостиви мнения, то дни преди това темата беше Димитър Рачков и там няма колебания – халтурата мачка и стъпква таланта. Рачков в началото на кариерата си беше голяма надежда на театъра, но постепенно се превърна в някакво подскокливо подобие на себе си. Дори в едноминутната си роля във филма \"Възвишение\" не успя да извади поглед, различен от похотливото погледче от кресливите сцени на телевизионните формати. Така умират талантите – едни от придаване на уж някакъв приличен вид на хазарта \"търкане на билетчета\", други от кючеклийски подскоци.\r\n\tБезжалостният търговски закон гласи, че ако искаш да продаваш пошлост, първо трябва да създадеш пошли души, тоест да си произведеш потребители. Години наред стоката се харчеше сравнително добре и в относителна тишина. Това, че напоследък пошлостта се освирква, е защото тя премина границите на търпимостта. Вече не става само за сеир. Вече е толкова плътна и повсеместна, че ако не я посочваме, назоваваме и осъждаме, ще ни погълне, ще ни превърне в себе си.\r\n\t – пише на табелка в един град, в който има много диалектни особености, но не и точно този, ме-кането в края на 1 л. мн.ч. Питам собственика защо го е написал така. \"Ами…, аз не говоря така, ама слушам по телевизията, че говорят така и си мислех, че това е правилното, щом политиците го казват.\" Не са само политиците. \"Не можеме…\" – казва една политоложка в сутрешен блок – \"Искаме, но не можеме…\"\r\n\t Да не си съгласен с това, което властта говори, прави, налага като начин на поведение, като култура, като манталитет е дисидентство. А властта говори, прави и налага простотия и простащина. Възможно ли е да станем първата държава в света, която ще се надигне по естетически причини? Тези дни си мисля, че не е изключено. Простотията е дошла до шия – оттук нататък изборът е или да изплуваме, или да се удавим.\r\n\t Дадохте ли си сметка, че за първи път от много време интернет не е пълен със скандални снимки на просташки облечени зрелостници, че нямаше обичайната за други години голотия, препаски и деколтета, напращели от силикон? Никакви критики не можаха да стреснат абитуриентите предни години. Сега какво ги стресна, какво ги накара да се погледнат в огледалото? Защо сега, в дните около традиционните балове, простотията беше повече на екраните и мониторите, отколкото по младите хора в дискотеките?\r\n\tМного се надявам отговорът да е: Защото простотията, пошлостта, кичът вече не са на мода. Видяхме докъде може да се стигне и се уплашихме. Възмутихме се, отрекохме го, назовахме го. Описваме дъното, гледано отдолу. Само така имаме шанс един ден да се придвижим нагоре към нулевия етаж и по-горе.", "date": "2018.06.03", "title": "Дъното отдолу"}
{"url": "https://www.mediapool.bg/georgi-parvanov-dali-nyama-pak-da-se-obadi-nyakoi-golyam-brat-koito-da-zabrani-ruskite-proekti-news279800.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\t\r\n\tТова заяви в интервю за предаването \"Неделя 150\" на БНР бившият президент на България Георги Първанов по повод намерението на ГЕРБ да рестартира проекта \"АЕЦ Белене\" и договорката с Русия за отклоняване на \"Турски поток\" към България.\r\n\tПо думите на Първанов  Първанов смята, че и Западна Европа, и САЩ, имат трайни интереси в областта на енергетиката и икономиката, които не са в полза за България.\r\n\tПрез 2008 г. той договори с колегата си Владимир Путин четири споразумения, известни като \"Големия шлем\" - за газопровода \"Южен поток\", за АЕЦ \"Белене\", за създаване на международна проектна компания за нефтопровода Бургас-Александруполис и за отработеното ядрено гориво. Впоследствие нито един от проектите не се реализира, а в неделя Първанов заяви, че \"Големият шлем\" вече е турски.\r\n\tГеорги Първанов коментира, че посещението на Борисов в Москва не е триумф, но е успешна крачка напред.  каза Първанов.\n\n\r\n\tГеорги Първанов заяви още, че не вижда друг вариант освен отпадането на мораториума върху изграждането на АЕЦ \"Белене\".\r\n\tПо отношение на идеята на премиера Бойко Борисов за газов хъб в България Първанов заяви, че такъв не може да има, защото няма откъде да дойдат толкова големи количества газ.", "date": "2018.06.03", "title": "Георги Първанов: Дали няма пак да се обади някой \"голям брат\", който да забрани руските проекти"}
{"url": "https://www.mediapool.bg/lekomotoren-samolet-padna-v-kazanlashko-dvama-sa-postradali-news279788.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tМалък самолет е паднал край казанлъшкото село Овощник в неделя преди обед, предаде БГНЕС.\r\n\tПо първоначална информация двама души са пострадали.\r\n\tНа 2 км от селото има летище за лека авиация.\r\n\tМашината е трябвало да прелети над Казанлък по повод закриването на Празника на розата.", "date": "2018.06.03", "title": "Лекомоторен самолет падна в Казанлъшко, двама са пострадали"}
{"url": "https://www.mediapool.bg/i-proizvoditelite-na-chereshi-shte-tarsyat-pomosht-ot-maya-manolova-news279801.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПроизводители на череши от Кюстендилско се оплакват, че продажбата на реколтата е пред провал. Изкупната цена от два дни е качена на 80 стотинки за килограм, но с изискването черешите да са с диаметър 18 мм и да са светли, съобщи кореспондентът на БНР Кирил Фалин.\r\n\tКампанията по изкупуването на черешите в района започна в началото на седмицата при цена от 0.60 лв. за килограм. В Пловдив и Пазарджик кампанията стартира с цена от 0.90 лв.\r\n\tЗемеделските производители от Кюстендилско са гневни и отчаяни, предаде още БНР.\r\n\t\"Ранните череши презряха и не искат да ги вземат. Една част пообрахме, другата част - голямата част, си остана да се скапва по дърветата. Няма къде да ги пласираме. Много череши, а няма изкупвачи, няма пунктове, няма борси, няма нищо…\", оплаква се собственик на черешови масиви от село Горна Гращица, цитиран от националното радио.\r\n\tИма идеи и предложения да се търси намесата и съдействието на омбудсмана Мая Манолова, както това направиха розопроизводители от Казанлъшко преди около месец.\n\n\r\n\t\"Подкрепям едно такова предложение, защото аз години наред говоря това, че Кюстендилска област, ако продължава така, ние загубваме овощарството като култура, и бих казал, че след 20 години тук ще стане като пустиня\", коментира агрономът Кирил Димитров, който бере около двеста декара градина в местността \"Черна нива\".\r\n\tМеждувременно, председателят на парламента Цвета Караянчева заяви по време на Празника на розата в Казанлък, че законопроектът за розопроизводството съвсем скоро ще стигне до пленарна зала. С проблемите на розопроизводителите и ниските изкупни цени на продукцията в последно време се зае омбудсманът Мая Манолово, която обеща да сезира Комисията за защита на конкуренцията за картел в сектора.", "date": "2018.06.03", "title": "И производителите на череши ще търсят помощ от Мая Манолова"}
{"url": "https://www.mediapool.bg/merkel-predstavi-ideite-si-za-reforma-na-evrozonata-news279802.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tГерманският канцлер Ангела Меркел за първи път представи отговора си на предложението на френския президент Еманюел Макрон за реформа на еврозоната, предаде Франс прес, цитирана от БТА.\r\n\t\"Имаме нужда от по-голяма икономическа конвергенция между страните членки в еврозоната\", каза Меркел в интервю, публикувано във в. \"Франкфуртер алгемайне цайтунг\".\r\n\t\"Поради тази причина предложихме бюджет за инвестиции за еврозоната в коалиционния договор на новото германско правителство между консерваторите и социалдемократите и аз подкрепям идеята\", каза Меркел.\r\n\tКанцлерът спомена като сума за бюджета цифра, \"сведена до две цифри в милиарди евро\", тоест няколко десетки милиарди евро. Това е доста далеч от очакванията на Макрон, който е в основата на плана за бюджет на еврозоната. Макрон иска бюджет, възлизащ на няколкостотин милиарда евро.\r\n\tМеркел освен това представи в интервюто германското предложение за създаването на Европейски валутен фонд, който ще подпомага страните в затруднено положение в замяна обаче на строги условия и строг надзор на подкрепените по този начин държави.\n\n\r\n\t\"Ние искаме да станем малко по-независими от Международния валутен фонд\", обясни Меркел.\r\n\tТози Европейски валутен фонд ще поеме част от прерогативите на Европейския стабилизационен механизъм, който сега подпомага финансирането на дълга на страни в криза като Гърция, като им отпуска дългосрочни заеми.\r\n\tНо Европейският валутен фонд ще стига по-далеч. Той ще може да отпуска и краткосрочни кредитни линии, например за пет години, казва Меркел. Тези заеми ще бъдат предназначени да подкрепят страните, срещнали трудности, чиито причини са външни. В замяна тези страни ще трябва да приемат, че Европейският валутен фонд има правото на поглед и на намеса в техните национални политики.\r\n\tЕвропейският валутен фонд ще бъде натоварен с оценката на платежоспособността на страните членки и ще може да възстанови тази платежоспособност, ако тя не е осигурена, смята Меркел. Защото според нея и дума не може да става в еврозоната да се създава Съюз на дълговете.", "date": "2018.06.03", "title": "Меркел представи идеите си за реформа на еврозоната"}
{"url": "https://www.mediapool.bg/frantsuzoika-poluchi-dozhivotna-prisada-v-irak-zaradi-prinadlezhnost-kam-islyamska-darzhava-news279803.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tФранцузойката Мелина Бугедир получи доживотна присъда по обвинение, че се е присъединила към \"Ислямска държава\", предаде АФП, цитирана от БГНЕС.\r\n\tНа първия процес през февруари 27-годишната Бугедир бе обвинена в незаконно влизане в Ирак и можеше да бъде освободена.\r\n\tНа второто дело по силата на антитерористичния закон тя бе призната за виновна. По силата на този закон французойката можеше да получи смъртна присъда – както преди две седмици бе осъден един белгиец – Тарик Джадаун.\r\n\tМелина Бугедир е втората французойка, осъдена на доживотен затвор в Ирак. Преди два месеца същата присъда бе произнесена срещу 29-годишната Джамила Бутутау. В своя защита и двете заявиха, че са били излъгани от съпрузите си, които до този момент не са открити.\r\n\tМелинда Бугедир бе арестувана през лятото на 2017 г. в Мосул - \"столица\" на самопровъзгласилия се халифат в Ирак в продължение на три години - преди градът да бъде отвоюван през юли м.г. от иракската армия.\n\n\r\n\tАдвокатите на осъдената французойка обвиняват Париж, че се опитва да попречи на завръщането на своите граждани, станали джихадисти.", "date": "2018.06.03", "title": "Французойка получи доживотна присъда в Ирак заради принадлежност към \"Ислямска държава\""}
{"url": "https://www.mediapool.bg/ansambalat-po-hudozhestvena-gimnastika-vze-evropeisko-zlato-na-topki-i-vazheta-news279804.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБългарският ансамбъл по художествена гимнастика в състав Симона Дянкова, Елена Бинева, Мадлен Радуканова, Лаура Траатс и Стефани Кирякова изигра отлично съчетанието си на топки и въжета и спечели златен медал на европейското първенство в Гуадалахара, предаде БТА.\r\n\tСъстезателките получиха оценка от 22.825 точки, от които 14.200 за трудност. На второ място е Италия с 22.350 точки, а на трето - Азербайджан с 20.350 точки.\r\n\tОтборът на Русия, който стана шампион в многобоя, допусна много грешки и завърши едва седми с 18.000 точки. С това изпълнение българските гимнастички показаха страхотен характер, след като допуснаха грешки вчера на топки и въжета и завършиха на трето място в многобоя, а по-рано днес имаха и неточности на финала с пет обръча. На финала на пет обръча българският ансамбъл се класира на четвърто място с 21.250 точки, от които 13.400 за трудност.\r\n\tЕвропейската титла на обръчи спечели Италия с 22.350 точки. На второ място е Украйна с 22.100 точки, а едва на трета позиция остана Русия с 21.600 точки. Рускините също допуснаха грешки и като цяло не се представиха на ниво днес.\r\n\t\"Това не беше нашето състезание. Виждате, че момичетата могат да играят много по-добре. Чудесно е обаче, че ние самите сме си отговорни за нашите действия. Все още те не са състезатели, трябва да станат състезатели, на път сме. Аз съм максималист и считам, че съчетанията ни трябва да са топ, за да получим високи оценки\", коментира Весела Димитрова след края на надпреварата.\n\n\r\n\t\"Много тежко състезание. Ансамбълът ни няма конкуренция, но на мен ми проличаха слабите места, върху които трябва да се работи до световното първенство. Аз съм щастлива от този резултат и от всичко, което се случи тук, защото необходимото, което трябваше да стане до световното първенство, вече се случи. Трябва да се направят някои промени в подготовката и всичко ще бъде в положителна посока\", добави президентът на Българската федерация по художествена гимнастика Илиана Раева.\r\n\tТака до момента България има общо четири медала от континенталното първенство - днес злато на ансамбъла на финала на три топки и две въжета, сребро на Татяна Воложанина на финала на обръч при девойките, както и две бронзови отличия в многобоя при ансамблите и в отборната надпревара вчера.\r\n\tОт 16.00 до 20.30 часа е надпреварата за многобоя при жените с участието на Катрин Тасева и Невяна Владинова.", "date": "2018.06.03", "title": "Ансамбълът по художествена гимнастика взе европейско злато на топки и въжета"}
{"url": "https://www.mediapool.bg/samoletnite-bileti-mozhe-da-poskapnat-zaradi-skoka-na-tsenata-na-petrola-news279791.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tАвиокомпания \"Американ еърлайнс\" (American Airlines) предупреди, че самолетните билети може да поскъпнат, ако цените на петрола се задържат високи, предаде Ройтерс.\r\n\tЦените на петрола се повишиха с около 50% спрямо равнищата от миналата година, а това оказва натиск върху печалбите на самолетните компании.\r\n\tАко стане ясно, че това е новият стандарт, ще отчетете в дългосрочна перспектива по-малък капацитет и растеж в сектора и оттам по-високи цени, но не мисля, че това ще стане в близко бъдеще, каза главният изпълнителен директор на компанията Дъг Паркър пред репортери в кулоарите на годишната среща на директорите на авиокомпании от Международната асоциация за въздушен транспорт (МАВТ - IATA) в Сидни.\r\n\tАсоциацията, която обединява около 280 авиокомпании, покриващи около 83 процента от световния въздушен трафик, съобщи, че утре ще понижи прогнозата си за печалбата в сектора тази година заради по-високите цени на петрола, инфраструктурата и разходите за труд.\r\n\tРъководителите на авиокомпаниите предупредиха днес, че нарастващото напрежение в международната търговия може да навреди на авиосектора.\n\n\r\n\tАмериканското правителство възобнови заплахите си за налагане на мита на Китай и въведе мита за стоманата и алуминия, внасяни от Канада, Мексико и ЕС.\r\n\tМерките, които намаляват търговията и вероятно впоследствие ограничават пътуванията, са лоша новина, каза генералният директор на МАВТ Александър дьо Жюниак пред Ройтерс в Сидни.", "date": "2018.06.03", "title": "Самолетните билети може да поскъпнат заради скока на цената на петрола"}
{"url": "https://www.mediapool.bg/menda-stoyanova-ako-bulgaria-poluchi-otkaz-za-evroto-tova-shte-e-dvoen-standart-news279794.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\t\"Ако на страната ни откажат влизане в \"чакалнята\" на еврозоната със субективни аргументи, които не са част от условията една страна да бъде член на еврозоната и част от ERMII, това ще бъде много лош сигнал не само към българите, а към целия Европейски съюз.\"\r\n\tТова заяви в предаването \"Неделя 150\" на БНР Менда Стоянова, председател на бюджетната комисия в Народното събрание.\r\n\t в Брюксел за присъединяване на лева към Валутно-курсовия механизъм II (ERMII), наричан \"чакалнята за еврозоната\". Валутата трябва да престои в механизма поне две години без значителни колебания в курса към еврото, за да изпълни условията за присъединяване към еврозоната. Счита се, че този престой за лева е формалност, защото той от 20 години има фиксиран курс към еврото.\r\n\tФинансовият министър Владислав Горанов преди два дни за пореден път потвърди, че няма причина България да се отказва от обявеното още през януари намерение да подаде заявка за ERMII до 30 юни.\r\n\t\"Ще бъде сигнал за двойни стандарти, сигнал за нееднозначно третиранe. Затова за мен е много важно ние да подадем молбата и да изискаме ясен и категоричен отговор – от политиците и от Европейската централна банка\", посочи тя.\n\n\r\n\tВ коментар на намерението на Горанов Менда Стоянова изтъкна, че \r\n\t\"България изпълнява не само формалните критерии, България изпълнява и много други критерии. И  към еврото\", смята Стоянова.\r\n\tОтносно функциониращия вече 20 години валутен борд, чиито ефекти бяха анализирани в доклада на БАН, Менда Стоянова изрази несъгласие с изводите.\r\n\t\"Ако прочетете внимателно доклада между изреченията ще разберете, че всъщност хората, които са го писали, считат, че този паричен съвет вече е вреден за държавата ни и едновременно с това еврото няма да бъде панацея. Знаете ле какво значи това, макар и неизречено в прав текст – да се откажем от паричния съвет и да минем на собствена парична политика, на един курс, който ще се определя от БНБ - нещо, което беше преди 1997 година. С което ние категорично не сме съгласни. Ние също смятаме, че паричният съвет изигра своята роля, 20 години той е не само стабилизиращ фактор. Единственият изход от този паричен съвет е именно приемането на еврото, влизането в еврозоната и следването на европейските политики. Всичко останало означава връщане 20 години назад – не като икономика, а като практики, които бяха преди 20 години\", коментира Стоянова.\r\n\tДепутатката от ГЕРБ анализира също препоръките и изводите от годишния доклад на БАН за икономическото развитие. В него се предлагаше премахване на плоския данък върху доходите. Според Стоянова обаче това изобщо няма да доведе да повишаване на оборотите в страната, увеличаване на инвестициите и ликвидиране на неравенството.\r\n\t и хора с липса на умения и без образование. Но тази икономика не може да продължава да движи развитието на страната ни. В следващите години трябва да преминем през едно преструктуриране на икономиката – от нискоефективна към високоефективна и това е свързано преди всичко с равнището на квалифициран труд, който трябва да притежават българските работници.\"\r\n\tТова според Стоянова не минава нито през премахване на плоския данък, нито през държавни инвестиции, както препоръчват икономическите експертите от БАН.\r\n\t\"Ние сме се нагледали много години на държавни инвестиции и знаем как тези държавни инвестиции носят ефективност, само че не за икономиката като цяло, а за определени хора, които усвояват тези инвестиции\", каза депутатката.", "date": "2018.06.03", "title": "Менда Стоянова: Ако България получи отказ за еврото, това ще е двоен стандарт"}
{"url": "https://www.mediapool.bg/roditelite-na-detsa-s-uvrezhdaniya-prodalzhiha-protesta-i-prez-uikenda-news279805.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tРодители на деца с увреждания, които на 1 юни издигнаха , продължиха протеста си и през почивните дни.\r\n\tДо 30 юни Министерството на труда и социалната политика трябва да представи концепция за Закон за социалните услуги, но според протестиращите тя преповтаря стария Закон за интеграция на хората с увреждания.\r\n\t\"Депутатите не са тук, но обществото обаче ни подкрепя, за което сме много благодарни и, ако трябва, и юли ще продължим. Тази концепция не ни удовлетворява, нито ни поставя в условията на конвенцията на ООН за правата на хората с увреждания, член 19, който е осигуряване на лична помощ според нуждите на всяко дете, лице, колкото е необходимо, особено след 18 години. Защото в крайна сметка децата порастват, уврежданията са си увреждания\", каза Ина Маринова, цитирана от БНР.\r\n\tРодителите на деца с увреждания настояват за законово регламентиране на лична помощ, за да могат да работят.\r\n\tПавлина Радкова е майка на 21 годишно момче, с тежка форма на детска церебрална парализа и хидроцефалия.\n\n\r\n\t\"Навсякъде системата казва - ето ние дадохме 930 лева. Искам следващия, на който му мине тази мисъл, веднага да си зададе въпроса - готов ли е да бъде по майчинство 5, 10,15,20, 30,40 години. Когато той беше малък мислех, че проблемът е мой личен, и аз трябва да намеря вариант да се справя с него, да го реша, но, блъскайки се в тази стена, в онази стена, установих, че проблемът не е мой личен. Проблемът е системен, проблемът е на всички ни\", каза Радкова пред националното радио.\r\n\tДо края на юли ще има и нов Закон за хората с увреждания.", "date": "2018.06.03", "title": "Родителите на деца с увреждания продължиха протеста и през уикенда"}
{"url": "https://www.mediapool.bg/hazarten-bos-e-zastrelyan-v-avtomobil-v-slanchev-bryag-news279787.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tМъж е бил застрелян в автомобил в Слънчев бряг през нощта срещу неделя. Става дума за собственика на редица игрални зали за хазарт по Черноморието - Коста Николов - Миджурина.\r\n\t55-годишният мъж е застрелян в лек автомобил \"Мерцедес\" със софийска регистрация, паркиран пред хотел \"Бахами резиденс\".\r\n\tВ колата е имало и млада жена на 22 години, която е ранена тежко в главата. Тя е била извадена жива и е настанена в кома в бургаската болница. Състоянието ѝ е тежко и е с опасност за живота. Тя е с входна рана през лявото слепоочие. Снощи е била оперирана от екип неврохирурзи в УМБАЛ-Бургас.\r\n\tВ автомобила е имало още двама мъже на задната седалка, които са преки очевидци на стрелбата, но те не са пострадали.\r\n\tАутопсията ще установява колко куршума са били изстреляни в бизнесмена.\n\n\r\n\tСтрелбата към 21 ч. в събота е открита вътре в колата от друг автомобил.\r\n\tУбиецът на бизнесмена е задържан, съобщи в неделя сутринта на брифинг пред сградата на Районното управление в Несебър главният комисар на МВР Младен Маринов. Според БНР името му е Михаил Станчев.\r\n\tАрестът на извършителя е станал към 2 часа тази нощ.\r\n\tТой е на 37 години и се е опитал да премине границата през ГКПП- Лесово, съобщи още комисар Маринов пред журналисти. По думите му предстои да се изясни връзката между застреляния бизнесмен и ранената жена.\r\n\tИзвършват се разпити и огледи на мястото за изясняване на случая.\r\n\tНа място през нощта пристигнаха административният ръководител на окръжната прокуратура Георги Чинев и директорът на бургаската болница комисар Калоян Калоянов.\r\n\tОкръжна прокуратура - Бургас ще повдигне обвинения за убийство и опит за убийство срещу 37-годишния мъж, задържан за убийството, съобщи в неделя сутринта Георги Чинев. По думите му държавното обвинение ще иска постоянен арест за извършителя.\r\n\tУбийството е извършено със законен пистолет. Убиецът го е притежавал във връзка с работата си. Имал е чисто криминално минало.\r\n\tПрестъплението е извършено хладнокръвно и с особена жестокост. Работи се и по версията за ревност и неизяснени лични отношения, които са довели до тежкото престъпление.\r\n\tПървоначалните експертизи сочат, че 37-годишният мъж първо е стрелял срещу бизнесмена, след това срещу младата жена.\r\n\tУбитият Коста Миждурин от Нова Загора е собственик на игрални зали в Слънчев бряг. Засега първоначалните версии не сочат убиството да е свързано с бизнеса му.", "date": "2018.06.03", "title": "Хазартен бос е застрелян в автомобил в Слънчев бряг"}
{"url": "https://www.mediapool.bg/abv-poiska-ostavkata-na-vatreshniya-ministar-valentin-radev-news279806.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПартия АБВ настоява за оставката на вътрешния министър Валентин Радев. Това обяви по време на пресконференция в Плевен председателят на партията Румен Петков, предаде агенция Фокус.\r\n\tСпоред Петков с бездействието си по редица ключови въпроси Радев е доказал, че е неподходящ за заеманата от него длъжност.\r\n\tКонкретен пример Петков даде с районното управление в Ботевград. \"Искаме оставката на министъра на вътрешните работи по няколко причини. Лично аз съм бил при него на среща и съм го запознал с това, че щатния състав на РУ Ботевград е намален почти наполовина, което означава една патрулна кола на смяна. Ако я пратят например на катастрофа на магистрала \"Хемус\", Ботевград остава без покритие. Втората причина за исканата оставка е, че той пое ангажимент по-най бързи начин да се предприемат действия за преодоляване на този проблем, дори в Ботевград беше зам.-министърът на вътрешните работи, на когото благодаря, че подготви доклад и направи съответните предложения преди четири месеца. И така четири месеца министърът не може да намери време да утвърди стъпките и действията, за да се реши този въпрос. Това поведение на министър Радев е еманация на примера за лъжата, че ще се назначи във всяко село полицай. Този човек няма място в ръководството на МВР\", посочи Петков.\r\n\tДумите му допълни Венцислав Николов, които е председател на АБВ – Правец. \"В момента по щат в РУ Ботевград трябва да има около 60 души. Реално обаче са около 50 души, а градът не е малък - 36 000 души, включително 12 села, 72 махали и покриваме не малка част от републиканската пътна мрежа. На този фон ще направя сравнение с РУ в Самоков, където живеят приблизително 37 000 души, а управлението е около 4 пъти по-голямо\", посочи Николов.", "date": "2018.06.03", "title": "АБВ поиска оставката на вътрешния министър Валентин Радев"}
{"url": "https://www.mediapool.bg/nai-malko-35-migranti-zaginaha-pri-potavaneto-na-lodka-krai-tunis-news279807.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНай-малко 35 мигранти са загинали при потъването на плавателния им съд край бреговете на Тунис, а други 67 са спасени от бреговата охрана, съобщи тунизийското министерство на отбраната, цитирано от Ройтерс и Франс прес.\r\n\tПотъналият кораб бил претъпкан с около 180 мигранти, в това число 80 от други африкански страни освен Тунис.\r\n\tБезработни тунизийци и други африканци често се опитват да достигнат Сицилия от Тунис с импровизирани плавателни съдове, отбелязва Ройтерс.\r\n\tДруга лодка потъна край бреговете на турската провинция Анталия. Има най-малко десет удавени, шест от които - деца.\r\n\tСпасени са пет души, а един се води за изчезнал.\n\n\r\n\tНелегалните имигранти използват Турция като транзитна територия за придвижването им към европейските брегове. Те се опитват да попаднат на морския път от крайбрежието на Егейско море в Гърция, а по-рядко от черноморското крайбрежие в България и Румъния.", "date": "2018.06.03", "title": "Най-малко 35 мигранти загинаха при потъването на лодка край Тунис"}
{"url": "https://www.mediapool.bg/protest-i-kontraprotest-za-aets-belene-news279789.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tМногоброен протест пред сградата на президентството се събра в неделя с искане да не се рестартира проектът за изграждане на АЕЦ \"Белене\".\r\n\tПроведе се и контрапротест, в който се включиха предимно представители на АБВ, които за пореден път се застъпиха за проекта.\r\n\t\r\n\tС лозунги \"АЕЦ \"Белене\" - руска рулетка\" и \"АЕЦ \"Белене\" made in China, реактор сделан в СССР\" поддръжници на партия \"Демократична България\" заявиха, че не искат да се изгражда новата централа.\r\n\t\"Против \"Белене\" съм, а и те така или иначе няма да го построят, дори и да бях за него. Официално се води, че има китайски инвеститор и едва ли с тях нещо ще стане. Те искат да си изкарат тяхна технология и след това да се отдръпнат от България, така че след като паднат ограниченията от Русия, те ще си го правят\", заяви Красимир Карабашев.\n\n\r\n\t\"Против строенето на поредна руски обвързана ядрена централа съм. Това обвързване трябва да спре и да се движим по евроатлантически път, различен от евразийски и други такива проекти, които само ни загробват. Ние искаме едно европейско и евроатлантическо бъдеще, което да е обвързано с просперитет и развитие на нашата страна. Видели сме до какво доведе комунизмът и всички обвързаности с Русия\", коментира Филип Спасов.\r\n\tСпоред него не е ясно кой ще го финансира и колко поколения ще трябва да го плащат, както и къде и как ще се съхраняват отпадъците, които са много опасни, подчерта протестиращият.\r\n\tЗа рестарта на енергийния проект на контрапротеста в неделя се обявиха  и Румен Петков от АБВ. Те изтъкнаха, че проектът е икономически изгоден за страната ни и той ще ни донесе само позитиви като енергийна независимост и евтина енергия.\r\n\t\r\n\tМеждувременно, най-вероятно тази седмица парламентът ще разгледа евентуалното отпадане на мораториума за изграждането на АЕЦ \"Белене\". Такава е информацията на енергийния министър Теменужка Петкова, стана ясно от нейно интервю за БНР.\r\n\t\"Мисля, че в рамките на тази седмица, която предстои, ще има подобен дебат в пленарна зала. Така че, очаквам такова едно решение, или каквото и да е решение, да е факт в рамките на тази седмица. Моята информация е, че това ще бъде в рамките на следващата седмица\", каза тя.\r\n\tМинистър Петкова потвърди  от събота за четвърти потенциален инвеститор за проекта. \"Наистина има писмено заявен такъв интерес, но нямаме такава оторизация да говорим от името на компанията или да споменаваме имена. Нека засега за запазим мълчание по този въпрос\", каза Петкова. Според нея съвсем скоро се очаква публично да стане известен четвъртият потенциален инвеститор.\r\n\t\"Що се отнася до АЕЦ \"Белене\", ако парламентът вземе решение и даде мандат на правителството да работи в тази посока, това, което се предлага като вариант, е свързано с възможността да се търсят варианти за реализация на проекта при много ясно очертани параметри\", подчерта Теменужка Петкова. \"На първо място – да не се предоставя държавна гаранция, на второ място – да няма дългосрочни договори за изкупуване на електрическа енергия и съответно – да бъдат обособени активите и пасивите във връзка с проекта в една отделна компания, т.е. проектът да бъде реализиран на пазарен принцип\", поясни министърът.\r\n\tПо думите ѝ трябва да се направи оценка на активите – материални и нематериални, за да даде възможност на държавата да види какъв дял би могла да притежава от такава компания.\r\n\t\"Това, с което ние можем да участваме, е наличните активи във връзка с проекта АЕЦ \"Белене\", посочи тя, имайки предвид платените реактори и площадката за проекта.\r\n\t\r\n\tПеткова коментира и състоялата се среща между българския премиер Бойко Борисов и руския президент Владимир Путин.\r\n\t\"Тя премина в един откровен диалог, който приключи с конкретен резултат – ясното политическо послание от страна и на двамата, че част от \"Турски поток\" ще преминава през България, но все още не е уточнено каква част от този газ ще бъде транспортиран и каква част търгуван\", каза Петкова.\r\n\t\"Това е новина, която слага едно много добро начало, но оттук нататък предстои работата по техническите детайли, по правните детайли на един такъв проект - нещо, което предстои да уточним на ниво министри, на ниво дружества. Що се отнася до това каква част от природния газ, който ще идва от \"Турски поток\", ще бъде транспортиран, каква част ще бъде търгуван през т.нар. газов хъб на територията на България, което на практика представлява налична инфраструктура за това да можем да осигурим доставки на природен газ от различни източници, и от друга страна представлява една платформа за търговия с природен газ, предстои да разберем в рамките на тези разговори, които предстои да проведем\", каза Петкова.\r\n\tТя заяви, че всичко, което предстои да се направи, ще бъде изцяло съобразено с изискванията на ЕК по отношение на правилата за конкуренция и правилата, свързани с природния газ, както и на цялостната визия и концепция на ЕС по отношение на енергетиката.\r\n\t\"Русия има интерес да продава руския природен газ в Европа. Ние също имаме нашия интерес и той е България да остане фактор на газовата карта на Европа. С реализацията на проекта \"Турски поток\" една голяма част от транзита, който към настоящия момент преминава през България, всъщност вече няма да преминава, ако ние не направим така, че да постигнем такива резултати, които да ни дадат възможност да не бъдем заобиколени от големите инфраструктурно проекти в областта на природния газ\", каза Петкова.", "date": "2018.06.03", "title": "Протест и контрапротест за АЕЦ \"Белене\""}
{"url": "https://www.mediapool.bg/zapochvat-golemi-voenni-ucheniya-po-iztochniya-flang-na-nato-news279790.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tОколо 18 000 военни от 19 страни, основно членки на НАТО, участват в започващите днес в Полша и в трите балтийски държави учения \"Сeйбър страйк 2018\" (Saber Strike 2018), направлявани от американската армия на източния фланг на алианса, съобщи Франс прес.\r\n\tУченията ще продължат до 15 юни. Това е тяхното осмо издание.\r\n\tБългария не е включена в ученията. В тях ще вземат участие военни от Канада, Хърватия Чехия, Дания, Естония, Финландия, Франция, Германия, Италия, Литва, Латвия, Македония, Холандия, Норвегия, Полша, Румъния, Испания, Великобритания и САЩ.\r\n\tУченията съвпадат с  появила се миналата седмица в Полша, че страната обмисля да участва във финансирането на засиленото присъствие на американските сили на своя територия. Заговори се за сума от между 1.5 и 2 милиарда долара, които Полша може да похарчи за разходите по разполагане на американска блиндирана част на полска територия.\r\n\tАмериканската армия обособи през май 2017 г. нов генерален щаб в Полша за командване на около 6000 американски военни, разположени в рамките на операциите на НАТО и САЩ в региона. САЩ командват многонационален батальон на НАТО в Полша, а Канада, Великобритания и Германия са начело на подобни батальони в трите балтийски страни.\n\n\r\n\tЗа да циментира връзките си с Вашингтон, Полша подписа през март договор за закупуване на американски противоракетни системи \"Пейтриът\" за 4.75 милиарда долара (3.8 милиарда евро).\r\n\tРусия разкритикува плановете за разполагане на системи \"Пейтриът\" в Полша, както и в Румъния, и твърди, че те са в нарушение на договор от 1987 г.\r\n\tМосква от своя страна бе обвинена през февруари от Полша и Литва, че е разположила \"с цел постоянно присъствие\" в анклава Калининград ракети Искандер, които могат да носят ядрен боен заряд.", "date": "2018.06.03", "title": "Започват големи военни учения по източния фланг на НАТО"}
{"url": "https://www.mediapool.bg/elektricheska-avariya-sprya-za-chasove-letishteto-v-hamburg-news279808.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tВнезапно спиране на електрозахранването в неделя на летището в Хамбург доведе до спирането на всички кацания и излитания и евакуация на пътниците от комплекса, предадоха ДПА и АП.\r\n\tСпирането на тока, вероятно поради късо съединение, доведе до отменянето на около 200 полета от и до затваряне на петото по големина летище в Германия. Самолетите, вече полетели за Хамбург, са били насочвани към други летища, вкл. към Хановер, на 150 км.\r\n\tАварията е станала към 10 часа сутринта и в продължение на следващите пет часа още не била отстранена. Говорителка на летищния комплекс каза, че не е известно кога ще бъде възстановено захранването.", "date": "2018.06.03", "title": "Електрическа авария спря за часове летището в Хамбург"}
{"url": "https://www.mediapool.bg/bashar-asad-mozhe-da-poseti-severna-koreya-za-sreshta-s-kim-chen-un-news279809.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tДни преди обявената среща на президента на САЩ Доналд Тръмп с лидера на Северна Корея Ким Чен Ун на 12 юни стана ясно, че може да се състои и друга среща на Ким - със сирийския президент Башар Асад.\r\n\tТова съобщи Си Ен Ен, като се позова на информация на севернокорейската държавна агенция, според която Асад ще посети Пхенян. \r\n\tЗасега дата на визитата не се съобщава.\r\n\tПодобни съобщения се появиха и в други медии.\r\n\tСирийският президент Башар Асад иска да посети КНДР и да се срещне с нейния лидер Ким Чен Ун, съобщава в. \"Нодон Синмун\", цитиран от ТАСС.\n\n\r\n\tСпоред изданието Асад е заявил това на церемонията по връчването на акредитивните писма на новия севернокорейски посланик в Дамаск. Тя се е състояла на 30 май. \"Изпълнен с решителност в бъдеще да посетя КНДР и да се срещна с върховния ръководител Ким Чен Ун\", е заявил сирийският президент.\r\n\tАсад е отбелязал, че благодарение на политиката на Ким през последните месеци на Корейския полуостров се наблюдават положителни промени.\r\n\t\"Сирия и занапред ще подкрепя политическия курс на КНДР\", е добавил сирийският президент.\r\n\tСлед като  първоначалното си обещание да се срещне с Ким Чен Ун в Сингапур на 12 юни, президентът на САЩ Доналд Тръмп в събота публикува ново съобщение в туитър, според което  все пак ще се състои.", "date": "2018.06.03", "title": "Башар Асад може да посети Северна Корея за среща с Ким Чен Ун"}
{"url": "https://www.mediapool.bg/dvama-bratya-ot-plovdiv-se-udaviha-v-pomorie-news279793.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tДвама братя от Пловдив са се удавили в събота на централния плаж в Поморие, съобщи Областната дирекция на МВР - Бургас, цитирана от агенция Фокус.\r\n\t\"Вчера, 2 юни, в 18.10 часа в Районно управление \"Поморие\" е получено съобщение за давещи се двама мъже на централния плаж в курорта. Към мястото веднага са се отправили два полицейски екипа, два екипа на Центъра за спешна медицинска помощ и екип на пожарната. На брега служителите открили безжизнено тялото на 32-годишен мъж от Пловдив. Малко по-късно е открито и тялото на неговия брат, който е на 28 години. И двете тела са без следи от насилие, като вероятна причина за смъртта е удавяне заради бурно вълнение\", съобщават от полицията.\r\n\tПо информация на Нова телевизия вероятно един от мъжете е получил хипотермия или схващане и е започнал да се дави, а другият е влязъл във водата, за да го спаси.\r\n\tВсе още се проверява дали инцидентът е станал в извън работното време на спасителите.\r\n\tОбразувано е досъдебно производство.", "date": "2018.06.03", "title": "Двама братя от Пловдив се удавиха в Поморие"}
{"url": "https://www.mediapool.bg/23-ma-nelegalni-migranti-ot-pakistan-i-afganistan-sa-zadarzhani-v-ivailovgradsko-news279792.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tГрупата от 23-ма нелегални имигранти от Пакистан и Афганистан е задържана в събота в рамките на специализиирана полицейска операция на българо-гръцката граница, съобщиха от \"Гранична полиция\".\r\n\tМигрантите са били укрити в професионално изграден тайник в ТИР, заяви на брифинг на граничния пункт \"Капитан Петко войвода\" директорът на \"Гранична полиция\" главен комисар Светлан Кичиков.\r\n\t\"Този камион с наши регистрация и шофьор бе спрян на пътя Ивайловград - Любимец в рамките на акцията, като при инспекцията бяха открити признаци, че в камиона може да има укрити хора\", посочи Кичиков. Товарният автомобил е отведен за щателна проверка на ГКПП \"Капитан Петко войвода\", където в превозното средство след пролъчване с ренгенова апаратура и физическа проверка са установени 23 лица.\r\n\t\"Категорично бе установено, че те са преминали през \"зелената граница\" пеша от Гърция у нас\", допълни Кичиков.\r\n\tПо думите му мигрантите, които са само мъже, са били натоварени в камиона в зоната за отговорност на граничния полицейски участък Ивайловград.\n\n\r\n\tПри извършените беседи с нелегалните е станало ясно, че всички те са си платили, за да стигнат до Франция. Те твърдели, че на турска територия, преди да преминат също нелегално в Гърция, са имали водач. Някои споделили, че са платили по 1600 евро на каналджия.\r\n\tПревеждането през нашата граница е било организирано. Мигрантите са качени на транспорта близо до браздата и настанени в изключително тясно помещение под тавана на товарния отсек, посочи още главен комисар Кичиков. Отворът е може би към 50 сантиметра, можете сами да си представите в какво състояние са били транспортирани хората, добави той. Иначе каросерията била празна.\r\n\tСпециализираната операция на българско-гръцката граница бе започната след анализ на ситуацията в Гърция, подчерта директорът на \"Гранична полиция\". По думите му тя се провежда със сили и средства на \"Гранична полиция\" и включва засилени проверки на превозните средства, които минават през граничната зона.\r\n\tОбразувано е досъдебно производство за нелагално преминаване на границата, съобщи изпълняващият длъжността районен прокурор на Свиленград Мария Кирилова.\r\n\tТя допълни, че шофьорът на камиона, който е от Хасково, е задържан за 24 часа, като предстои да му бъде повдигнато обвинение и срокът за задържане да бъде удължен на 72 часа. Засега той не давал обяснения.\r\n\tИма задържано и второ лице, което е действало като помагач на предполагаемия трафикант, информира още Кирилова.", "date": "2018.06.03", "title": "23-ма нелегални мигранти от Пакистан и Афганистан са задържани в Ивайловградско"}
