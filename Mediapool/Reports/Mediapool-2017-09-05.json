{"url": "http://www.mediapool.bg/nov-pozhar-plamna-v-edin-ot-gorelite-veche-tyutyunevi-skladove-v-plovdiv-news268909.html", "text": "Пожар е избухнал за кратко в един от вече изпепелените тютюневи складове в Пловдив. Сигналът за инцидента е подаден малко след 3 часа сутринта във вторник и пристигналите на място огнеборци и охранители бързо успели да потушат пламъците.\r\n\tОт полицията съобщиха, че става въпрос за горяща купчина с боклуци, която била изгасена. Не се посочва в коя от вече пострадалите сгради е пламнал пожарът.\r\n\tПредстои да се установи дали става въпрос за случаен палеж - дело на клошар, или умишлено действие.\r\n\tТютюневите складове в Пловдив са паметници на културата. Четири от историческите сгради изгоряха миналия август при пожар, за който  многократно осъждният бездомник Любомир Данчев.\r\n\tТри от изгорелите миналата година постройки са на фирма на двама италианци, четвъртата – на фирмата \"Галакси Инвестмънт Груп\" на собствениците на \"Винпром Пешера\" – Антон Щерев и Атанас Петров. От тяхна страна обаче не били подавани в общината инвестиционни намерения, свързани с имотите, за които министърът на културата Вежди Рашидов обяви, че ще иска пълното възстановяване в автентичния им вид и ще бъдат наложени санкции за безстопанственост.", "date": "2017.09.05", "title": "Нов пожар пламна в един от горелите вече тютюневи складове в Пловдив"}
{"url": "http://www.mediapool.bg/fond-nauchni-izsledvaniya-e-s-nov-predsedatel-na-upravitelniya-savet-news268891.html", "text": "Проф. Николай Лазаров е новият председател на управителния съвет на Фонд “Научни изследвания“ (ФНИ). Негов заместник става досегашният председател на изпълнителния съвет на ФНИ проф. Георги Вайсилов. И двамата бяха избрани при тайно гласуване с пълно мнозинство от десет гласа на първото заседание на новия изпълнителен съвет на ФНИ.\r\n\tНиколай Лазаров e професор по анатомия, хистология и цитология с изследователски интереси в областта на клетъчната биология, невробиологията и др., с индекс на Хирш 18. През последните 5 години е публикувал над 50 научни труда, цитирани над 500 пъти. Ръководил и участвал в 11 научноизследователски проекта.\r\n\tГеорги Вайсилов е професор в Химическия факултет на Софийския университет “Св. Климент Охридски“. Автор е на 96 научни статии в списания с импакт фактор, над 80 доклада на международни и национални научни конференции, над 30 семинара във водещи световни научни центрове. Притежава индекс на Хирш 26. През 2013 г. е носител на награда „Питагор“ за утвърден учен в областта на природните науки и математиката. От 2015 г. е председател на Изпълнителния съвет на ФНИ.\r\n\tОстаналите нови членове на изпълнителния съвет на ФНИ са проф. Виржиния Кирякова - математически науки и информатика, номинирана от БАН, проф. д-р Явор Енчев, номиниран от Медицински Университет – Варна, проф. Екатерина Ангелова Бъчварова, номинирана от БАН, проф. д-р Диана Копева, номинирана от УНСС – обществени науки, проф. днс Стефан Денев, номиниран от Тракийския Университет – селскостопански науки, проф. дтн Светослав Николов, номиниран от Висше транспортно училище – технически науки, проф. дфн Иван Узунов, номиниран от Технически университет - София –физически науки, проф. дфн Диана Иванова, номинирана от Пловдивски Университет “Паисий Хилендарски“ – хуманитарни науки, Димитър Андреев, старши експерт в дирекция “Наука“ на МОН, който е представител на министерството във ФНИ.\r\n\tВ МОН в периода юли - август постъпиха общо 46 предложения за номиниране на членове на изпълнителния съвет на Фонд “Научни изследвания“ от ръководствата на висшите училища, Българската академия на науките (БАН), Селскостопанската академия, Националния център по проблеми на общественото здраве и една номинация от пет хабилитирани учени. След проверка на наукометричните показатели на кандидатите бе установено, че 17 учени покриват изискванията на Правилника на Фонд “Научни изследвания“. Всички номинирани са проверени служебно в базите данни Scopus, Web of Science, Google Scholar, Inspire. За областите, в които имаше повече от един учен, отговарящ на изискванията на Правилника на Фонд „Научни изследвания“, беше предложен кандидатът с по-добри наукометрични показатели. В окончателния състав на Изпълнителния съвет влизат представители на седем висши училища, двама на БАН и един предложен от пет хабилитирани учени.", "date": "2017.09.05", "title": "Фонд “Научни изследвания“ е с нов председател на управителния съвет"}
{"url": "http://www.mediapool.bg/balgarskite-fermeri-ne-iskat-radikalna-promyana-na-selskostopanskata-politika-news268884.html", "text": "Българските фермери не са готови за радикална промяна на общата селскостопанска политика (ОСП). Това показва проучване, което обхваща близо 2500 регистрирани земеделски производители, което е малко над 2% от получателите на субсидии. То е направено в рамките на инициативата на Институт за агростратегии и иновации и \"ИнтелиАгро\" - \"ОСП след 2020 – Изборът на България\".\r\n\tЕдинодушно е мнението, че ОСП има нужда от опростяване, намаляване на бюрокрацията и въвеждането на електронното управление в селското стопанство.\r\n\tФермерите смятат, че трябва да се премахне възможността националните правителства да дофинансират земеделието, защото това води до изкривяване на конкурентоспособността.\r\n\tМнозинството земеделски стопани ( над 90%) са за запазване на директните плащания, обвързаната подкрепа и тавана на субсидиите, но при завишен контрол. По-голямата част от анкетираните са на мнение, че допълнителната помощ за малките стопанства трябва да бъде временна и да създава реални предпоставки за растеж и развитие.\r\n\t\n\n\r\n\tПо отношение структурата на Общата селскостопанска политика, мнозинството анкетирани (81%) смятат, че двата стълба – Първи, който обхваща директните плащания и пазарната подкрепа, и Втори – развитие на селските райони, отговарят на нуждите на отрасъла.\r\n\t\r\n\t\r\n\tПо отношение ролята на двата стълба анкетираните са разделени почти наравно, но с лек превес (51%) на тези, които считат, че сегашното съотношение във финансирането трябва да бъде променено. От тях 56% са на мнение, че Втори стълб (Програма за развитие на селските райони) трябва да получи по-голямо финансиране за сметка на Първи стълб.\r\n\t\r\n\tПо-голямата част от анкетираните (60%) настояват за запазване на Схемата за единно плащане на площ (СЕПП). Останалите 40% са за въвеждане на базово плащане, което не е познато у нас и би затруднило сериозно българските фермери.\r\n\tПочти пълно единодушие цари по отношение възможността националните правителства да дофинансират фермерите си. Според 92% от участвалите в допитването трябва да бъде премахната възможността държавата да дофинансира сектора, защото така се създават предпоставки за нарушаване конкурентоспособността между отделните държави-членки.\r\n\tТри четвърти от анкетираните смятат, че управлението на риска трябва да бъде задължително за всички стопанства. Надделява мнението, че то трябва бъде организирано на ниво държава-членка, вместо на ниво отделно стопанство. Съответно финансирането на подобна схема трябва да дойде по линия на Първи стълб – директните плащания и пазарната подкрепа.\r\n\t\r\n\tПо всички въпроси, засегнати в анкетата, които се отнасят по Първи стълб (директни плащания), сред анкетираните има относително единодушие.\r\n\tМнозинството (88%) са на мнение, че дефиницията за активен фермер е напълно задоволителна и няма нужда от промяна, а по-скоро от реален контрол и спазване на правилата.\r\n\tПочти всички (94%) смятат, че на този етап директните плащания трябва да останат, вместо да бъдат заменени от мерки за управление на риска. Повечето (91%) са също така за запазване на обвързаната подкрепа, която е свързана с произведената продукция от единица площ или глава добитък.\r\n\t90 на сто от анкетирането подкрепят таван на плащанията като различията са в размера на помощта. Малко над половината (55%) смятат, че сегашната граница или близка е адекватна, но е необходим контрол. Близо 35% считат, че таванът трябва да бъде в диапазона между 100 хил. и 500 хил. лева, а 10% - под 100 хил. лева.\r\n\t\r\n\t\r\n\t\r\n\t93 процента от фермерите са за допълнително подпомагане за малките стопанства, но дискусионният въпрос е какво да е то. Първият спорен въпрос е по отношение на размера на стопанството. Почти по една четвърт смятат, че подпомагане трябва да има всеки млад фермер до 40 години, който обработва до 150 дка, до 300 дка, до 500 дка и до 1000 дка. При всеки от тези варианти анкетираните са посочили, че допълнително плащане не би следвало да се полага за стопанствата с повече декари, както е сега по Схемата за преразпределително плащане.\r\n\tПо-интересното обаче е, че 83% от отговорилите, че допълнително подпомагане за по-малките стопанства е необходимо, смятат Схемата за преразпределително плащане за недобре работеща и че тя трябва да бъде заменена с друга. Основните критики са, че схемата не води до насърчаване на растежа на малките ферми, а същевременно е довела до изкуствено раздробяване на стопанствата.\r\n\t\r\n\t\r\n\tСред дадените препоръки за евентуална нова схема, която да замести преразпределителното плащане, могат да се обособят две основни. Едната е подпомагане на нисколихвено кредитиране и гратисен период за погасяване. Втората е ограничаване на срока на действие на схемата до 2-3 години;\r\n\tМоже да се каже, че подпомагането на по-малките стопанства е нужно, но допълнителните стимули трябва да са пазарни и насочени към насърчаване на растежа и производителността и да са обвързани с определен срок на действие, посочват авторите на изследването.\r\n\t\r\n\tПочти пълно единодушие (99%) цари сред анкетираните по отношение нуждата от опростяване на Програмата за развитие на селските райони (ПРСР) и намаляване броя на мерките в нея.\r\n\tУчаствалите в допитването изтъкват невъзможността на администрацията да задейства всички заложени в ПРСР и през двата програмни периода 2007-2013 и 2014-2020 мерки и изтъкват необходимостта от по-добро фокусиране на подпомагането.\r\n\tДонякъде изненадващо, малко над половината от отговорилите (54%) биха подкрепили замяната на инвестиционните мерки в рамките на ПРСР с такива, улесняващи достъпа до кредитиране.\r\n\tОгромното мнозинство (94%) считат, че не е нужен по-голям фокус в ПРСР върху услуги, предоставяни от фермерите и свързани с климата, опазване на околната среда и биоразнообразието.\r\n\tНа обратния полюс са мненията по отношение ролята на ПРСР в засилване тежестта на фермерите в хранителната верига – 91% смятат, че трябва да има специален фокус в това направление.\r\n\tТрите приоритета, които избират фермерите за новата ПРСР, са инвестиции в стопанствата, качество на храните, хранителната верига и ролята на фермерите в нея и кредитни и гаранционни схеми.\r\n\tНай-слабо застъпени са съответно вариантите \"развитие на селските райони\" и \"установяване стопанства на млади фермери\".\r\n\t\r\n\t\r\n\t\r\n\tВ отворената част на въпросника фермерите са имали възможност за препоръки, а коментарите им са били изцяло насочени към намаляването на бюрократичната тежест върху земеделците.\r\n\tСпоред тях това може да стане чрез въвеждане на електронно управление в сектор \"селско стопанство\". Земеделските стопани искат по електронен път да могат да вадят документи и да правят справки, да подават декларациите за подпомагане, очертаването на парцели за подпомагане, електронно кандидатстване по ПРСР, подаване на заявление за обработване на нивите.\r\n\tЗемеделските стопани искат и да отпадне регистрацията им, която правят всяка година и е свързана с попълването и представянето на десетки документи. Освен това те настояват да отпадне и задължението да се пази архив на хартия за последните 5 години.\r\n\tПроучването е проведено в периода май-юли 2017 г. и обхваща 52 анкети, сред които присъстват и официалните становища на няколко браншови организации. Без да претендира за представителност, анкетата дава добра представа за нагласите на фермерското съсловие в страната, покривайки представители на основните направления в селското стопанство – зърнопроизводство, говедовъдство, овцевъдство и козевъдство, производство на ядки – от различни краища, посочват авторите.\r\n\tИнициативата \"ОСП след 2020 – Изборът на България\" се организира от Институт за агростратегии и иновации и \"ИнтелиАгро\" с участието на най-голямата земеделска организация в ЕС – Copa-Cogeca. То се провежда под патронажа на министъра на земеделието, храните и горите Румен Порожанов и втория дебат по темата ще бъде на 21 септември 2017 г. в София.", "date": "2017.09.05", "title": "Българските фермери не искат радикална промяна на селскостопанската политика"}
{"url": "http://www.mediapool.bg/spored-povecheto-balgari-ktb-e-umishleno-falirana-s-tsel-razgrabvane-news268887.html", "text": "По отношение фалита на КТБ вече се е оформила доминираща интерпретация в масовото съзнание - за 70% от пълнолетните българи банката е умишлено фалирана, за да се разграбят активите й. Всеки шести (15%) счита, че вината изцяло е на банкера Цветан Василев, а 6% са съгласни и с едното, и с другото. Данните са от национален, представителен телефонен сондаж на \"Галъп интернешънъл\", проведен на 3 и 4 септември. Агенцията прогнозира, че подобни обществени нагласи не вещаят бързо изчезване на случая от масовото съзнание, а и от политическата борба в страната.\r\n\t\r\n\tПроучването показва също, че българите масово възприемат политическия елит за корумпиран. Двете най-големи политически партии - ГЕРБ и БСП – имат парадоксално идентичен образ в масовото съзнание в това отношение. Всеки втори счита ГЕРБ за корумпирана партия, точно толкова пълнолетни българи мислят същото и за БСП. По отношение и на двете партии еднакъв дял (по 37%) са на противното становище. Същевременно обаче на въпроса коя от тези две партии е по-корумпирана, разпределението на мненията е: ГЕРБ - 37%, БСП - 26%, и двете – 17%.\r\n\tАгенцията отбелязва, че в началото на есенния политически сезон корупцията се оказва в центъра на политическия дебат, а и на законотворчеството. Ключов се очертава да бъде дебатът за контрола над предвиждания нов антикорупционен орган. Повече от две трети от българските избиратели (70%) приемат, че президентът трябва да има водеща роля в това отношение. 21% подкрепят предложението контролът да бъде в ръцете на самите управляващи.\r\n\t\n\n\r\n\t\"Галъп интернешънъл\" уточнява, че изследването е част от регулярната програма на агенцията, възложено и финансирано от самата нея.\r\n\tПолитическият сезон започва и със засилени взаимни обвинения между управляващи и опозиция в корупция. Двата основни скандални случая, които се тиражират от медиите - т.нар. \"Суджукгейт\" и \"Цанков камък\", са достигнали до огромното мнозинство от избирателите - съответно до 70% и 84%. Над два милиона българи твърдят, че лично знаят и за други случаи на партиен рекет, на облагодетелстване на партии чрез ''доброволни'' дарения. Очевидно \"Суджукгейт\" е само върхът на айсберга“, се посочва още в социологическото проучване.", "date": "2017.09.05", "title": "Според повечето българи КТБ е умишлено фалирана с цел разграбване"}
{"url": "http://www.mediapool.bg/mzh-utochni-che-reglamentira-otglezhdaneto-na-industrialen-konop-a-ne-na-kanabis-news268888.html", "text": "Земеделското министерство уточни, че проект на негова наредба регламентира отглеждането на индустриален коноп, а не на канабис, каквито медийни интерпретации се появиха във вторник.\r\n\t\"Категорично не отговаря на истината, че се разрешава отглеждането на канабис. Става въпрос за регулиране на отглеждането на индустриален коноп за влакно, фуражи и семена за посев със съдържание под 0.2 тегловни процента на тетрахидроканабинол в листната маса, цветните и плодните връхчета. Новата проектонаредба хармонизира българското с европейското законодателство. И в момента действа наредба от 2001 г., която регулира отглеждането на индустриален коноп в България“, заявиха от егроведомството.", "date": "2017.09.05", "title": "МЗХ уточни, че регламентира отглеждането на индустриален коноп, а не на канабис"}
{"url": "http://www.mediapool.bg/pri-10-467-fermeri-ima-zastapvane-na-nivite-news268886.html", "text": "В заявленията на 10 467 фермери за получаване на подпомагане са установени застъпвания с обща площ от 6013 хектара чрез кръстосани проверки, съобщиха от Държавен фонд \"Земеделие\" (ДФЗ).\r\n\tЗа сравнение - в Кампания 2016 застъпванията са били с обща площ 6985 ха. Запазва се тенденцията след 2014 г., за трета поредна кампания по прием на заявления, общият размер на застъпената площ да намалява значително, посочват от ДФЗ.\r\n\tКръстосаните проверки за Кампания 2017 са приключили и е започнала процедурата по изпращане на уведомителните писма за установените застъпвания.\r\n\tСъгласно условията и реда за подаване на заявления по схемите и мерки за директни плащания в срок до 20 работни дни от получаването на уведомително писмо, но не по-късно от 1 декември 2017 г., кандидатите трябва да се явят в съответната областна дирекция на фонд \"Земеделие\". Там трябва да представят документи, доказващи правото за ползване на застъпените площи, е посочено в съобщението на ДФЗ.\r\n\tЗемеделските стопани имат възможност да направят справка за застъпванията за Кампания 2017 и какъв е размерът на двойно декларираните площи в секция \"Система за индивидуална справка по Директни плащания\". Платформата се намира на сайта на фонд \"Земеделие\".\r\n\tКандидатите, които са направили електронна справка в сайта на ДФЗ и са установили, че в декларираните от тях площи има застъпвания, могат да подготвят документите, доказващи правото за ползване на земите, и да ги представят в областните дирекции на ДФЗ и преди връчването на уведомително писмо, посочват от фонда.", "date": "2017.09.05", "title": "При 10 467 фермери има застъпване на нивите"}
{"url": "http://www.mediapool.bg/rabotnitsi-protestiraha-pred-parlamenta-zaradi-neizplateni-zaplati-news268861.html", "text": "Около стотина души от различни предприятия протестираха във вторник пред Народното събрание заради неизплатени заплати и с искане за по-тежки санкции срещу “работодателския произвол“. Те настояха за законодателни промени, които да регламентират наказателна отговорност за неизплащането на заплати и осигуровки.\r\n\tПротестът събра работници на \"Пикадили\", \"Макс Телеком\", миньори от \"Бобов дол\", \"Оброчище\", шивачки от Дупница. На някои от протестиращите се дължат заплати за по два месеца, но на други за повече от година. Протестът им беше подкрепен от омбудсмана Мая Манолова, която е инициатор на редица законодателни промени за решаване на проблема, част от които бяха внесени в парламента и се очаква да бъдат приети.\r\n\t“Искаме изплащане на заплати, искаме да ни платят здравните осигуровки, да ни платят всички обезщетения и всичко, което ни се полага по договор и по закон”, коментираха протестиращи.\r\n\tТе уточниха, че са се обърнали към всички отговорни институции – НАП, НОИ, Инспекцията по труда, омбудсманът, били са констатирани нарушения и са направени предписания към работодателите им, но въпреки това възнагражденията им така и не са били изплатени.\n\n\r\n\tСред исканията на протестиращите са още увеличаване на санкциите за неплащане на заплати, промени в законодателството, които забраняват фирми, които дължат заплати на работниците, да бъдат прехвърляни на трети лица, промяна на реда на кредиторите при несъстоятелност на компания, така че работниците да получават първи дължимото.\r\n\tПо-рано министърът на труда и социалната политика Бисер Петков съобщи пред БНТ, че за първите 8 месеца тази година Главната инспекция по труда е констатирала забавени плащания на трудови възнаграждения в размер на около 23 млн. лева, като 13 млн. лева са изплатени след намеса на контролните органи.\r\n\tПетков припомни, че има подготвен и внесен в парламента законопроект, който ще даде повече правомощия на Инспекцията по труда.\r\n\tЕдна от промените предвижда да се увеличи срокът, в който напусналите работници могат да кандидатстват за обезщетение от Фонда за гарантиране на вземанията на работниците и служителите.\r\n\tПредложението в законопроекта е този срок да се увеличи от 3 на 6 месеца, което ще разшири кръга на правоимащите лица.\r\n\t”Някъде 30% от отказите за получаване на обезщетение от този фонд е точно заради това, че правоотношението е прекратено преди този тримесечен срок. Когато има сигнали, че работодателят бави възнагражденията, служителите трябва незабавно да подадат сигнал към Главна инспекция по труда”, съветва социалният министър.\r\n\tВ много от случаите, когато става въпрос за временни затруднения още в рамките на проверката, работодателят изплаща заплатите, каза той.\r\n\t”Нулевата толерантност към тези явления, които не са несъвместими със света на труда в 21 век, е другото нещо, което ще доведе до изкореняването им”, допълни още социалният министър.", "date": "2017.09.05", "title": "Работници протестираха пред парламента заради неизплатени заплати"}
{"url": "http://www.mediapool.bg/phenyan-gotvim-oshte-podaratsi-za-sasht-news268892.html", "text": "Броени дни след най-мощния си досега ядрен опит, един от топ дипломатите на Северна Корея каза днес, че страната му е готова да изпрати \"още подаръчни пакети\" на САЩ, предаде Ройтерс.\r\n\t\"Горд съм да кажа, че само преди два дни КНДР успешно извърши опит с водородна бомба, предназначена за междуконтинентална балистична ракета, съгласно плана си за създаване на стратегически ядрени сили\", каза посланикът на Пхенян към мисията на ООН в Женева Хан Те-сон пред Конференцията на ООН по разоръжаването.\r\n\tНеотдавнашните самозащитни мерки на моята страна са \"подаръчен пакет\", предназначен не за друг, а за САЩ, каза той. \"САЩ ще продължат да получават още такива подаръци, докато не престанат с безразсъдните си провокации и с безплодните си опити да оказват натиск върху КНДР\", посочи Хан без повече пояснения.\r\n\tВоенните мерки, предприети от Северна Корея, са \"израз на политиката й на сдържане и на правото й на самозащита\" с цел да се даде отпор на \"постоянното нарастваща от десетилетие ядрена заплаха от страна на САЩ и на враждебната политика, насочена към изолиране на моята страна\", подчерта севернокорейският дипломат.\r\n\t\"Натискът и санкциите никога няма да имат ефект върху моята страна. КНДР никога и при никакви обстоятелства няма да заложи своя сдържащ ядрен потенциал на масата за преговори\", заключи той.\n\n\r\n\tНа свой ред американският представител на конференцията Робърт Уд предупреди, че ракетно-ядрената програма на севернокорейския режим е заплаха за всички нас\". \"Време е да заявим, че опитите, заплахите и дестабилизиращите действия (на Пхенян) няма повече да бъдат толерирани\", подчерта той.", "date": "2017.09.05", "title": "Пхенян: Готвим още \"подаръци\" за САЩ"}
{"url": "http://www.mediapool.bg/vliyanieto-na-kitai-pochti-nyama-granitsi-ne-tryabva-li-da-sme-raztrevozheni-ot-patya-na-koprinata-news268895.html", "text": "* * *\r\n\tТази година в складова база в Баркинг, Източен Лондон, пристигна първият пряк товарен влак от Китай за Обединеното кралство, който докара контейнери с потребителски стоки. Влакът, наречен \"Източен вятър\", е пътувал 16 дни, изминавайки около 12 070 км през осем страни - в пъти по-кратко време, отколкото би било необходимо по море. Няколко месеца по-късно влакът извърши и първото си пътуване в обратна посока и докара уиски, лекарства и бебешки продукти за гигантските пазари на едро в град Иу, на източния бряг на Китай.\r\n\tМиналата година в Европа са пристигнали 1702 товарни композиции от Китай, двойно повече в сравнение с 2015 г., като броят на жп връзките се увеличава.\r\n\tИмето на влака е от прочутите думи на Мао Цзедун: \"Или източният вятър ще надделее над западния, или западният над източния\", обявява той през 1957 г. Шейсет години по-късно китайското ръководство прави всичко възможно да направи така, че източният вятър да надделее. Движещите се през Евразия влакове са част от опита им да създадат нов \"Път на коприната\" - проект, вдъхновен от древните търговски пътища със същото название, които някога пресичали отдалечените пустини и степи на Централна Азия. Днес китайските лидери са мотивирани от стремеж към икономическо могъщество и национално величие.\n\n\r\n\tИзграждайки и финансирайки магистрали, железници и пристанища, китайското ръководство буквално иска всички пътища да водят към Пекин.\r\n\tНовият \"Път на коприната\" има по-голям географски и икономически обхват от древния си съименник, който минавал предимно по суша и бил използван само за търговия. В супохътната си част проектът предвижда строителство на нова транспортна инфраструктура и коридори за превоз на индустриална продукция, свързващи Централна Азия с Близкия изток и Европа. По вода той включва нови пристанища и търговски маршрути, от Южнокитайско море към Южния Пасифик, както и от Индийския океан чак до Средиземно море. Пекин казва, че инициативата обединява около 65 страни, но засега няма окончателен списък на участниците. На дипломатически език това означава, че Китай финансира, инвестира и строи в голямата част от развиващия се свят.\r\n\tИнициативата се лансира усилено от президента Си Цзинпин, който за петте години, откакто дойде на власт, се опитва да увеличи китайското влияние. Тя заема основополагащо място в програмата му за \"Китайската мечта\", огласена от него в Националния музей на Китай на площад \"Тянанмън\" при първата му публична изява, когато оглави Китайската комунистическа партия. Тогава той разгледа изложба в музея, показваща как след \"столетие на национално унижение\" шестте десетилетия на комунистическо управление са донесли благоденствие на Китай и обеща \"голямо възраждане на китайския народ\". На езика на комунистическата пропаганда това значи \"Да направим Китай отново велик\".\r\n\tСледващия месец Китайската комунистическа партия ще се събере на своя Деветнайсети конгрес, на който ще се реши кой ще управлява Китай следващите пет години и повече. Провъзгласен вече от ККП за \"ядро\" на ръководството на партията, Си изглежда се готви да затегне хватката си върху властта. При неговото управление в Китай стана по-страшно място и се засилиха репресиите - но Си с право може да претендира, че в международен план страната му вече е много по-силна и по-уважавана, отколкото при встъпването му в длъжност. Насърчен от отслабващите позиции на САЩ при Доналд Тръмп той използва икономическите мускули на Китай, за да възстанови историческото положение на Пекин на господстваща сила в региона.\r\n\tНовият \"Път на коприната\" играе централна роля в националистическата визия на Си. Финансирайки и строейки транспортна инфраструктура, газови и електрически коридори Пекин цели за стратегически цели да изплете мрежа от икономически зависимости и така да привлече по-близо в орбитата си други страни. Очевидно интересите на Китай са на първо място, но слабо развитите страни, които биха пренебрегнали обещанието му за изграждане на така нужната инфраструктура, не са много. Единственото изключение е Северна Корея, където засега китайските икономически лостове като най-големия търговски партньор на Пхенян изглежда не могат да се мерят с ядрената заплаха и амбициите за пълна самостоятелност на Ким Чен-ун.\r\n\tНякои основополагащи елементи на новия \"Път на коприната\", като сухопътните коридори за товарни превози от Китай за Европа, вече са факт. Според данните на Пекин преките инвестиции по маршрута на пътя за 2015-2016 г. са възлезли на 30 милиарда долара, а китайските компании са сключили договори за строителство на стойност 189 млрд. долара и са спечелили 145 млрд. долара в над 60 страни.\r\n\tИма съмнение обаче за сигурността и търговската целесъобразност на пътя. Както се твърди, пакистанските власти са разположили 14 500 служители на своите сили за сигурност, за да гарантират безопасността на около 7500-те китайски граждани, работещи по изграждането на икономическото трасе. През май отчетливо се видя опасността, след като двама учители по китайски бяха отвлечени и убити от въоръжени лица в Квета, отдалечен, но важен участък от коридора.\r\n\tТоварните композиции от Китай за Европа може да се окажат недоходоносни, колкото и време да пестят. Държави с враждебни отношения с Китай в исторически план като Виетнам и Индия се опасяват от стратегическите измерения на разрастването на китайското влияние. Делхи окачестви строителството от Пекин на пристанища в Индийския океан, особено в Шри Ланка и Пакистан, като плацдарм за военен експанзионизъм - \"перлена огърлица\" около шията на Майка Индия. Военното противопоставяне с Китай това лято в района на спорната им граница в Хималаите само засили безпокойствата на Индия.\r\n\tЗаплахата от конфликт между двата азиатски гиганта хвърли сянка върху Деветата годишна среща на върха на петте страни от БРИКС - Бразилия, Русия, Индия, Китай и Южна Африка - започнала в неделя в китайския пристанищен град Сямън. Срещата между Си и индийския премиер Нарендра Моди може да успокои напрежението, но стратегическото съревнование ще се запази.\r\n\tВ други части на Азия китайската инфраструктурна дипломация носи ползи: във Филипините - в края на миналата година филипинският президент Родриго Дутерте се прибра от Пекин с няколко инвестиционни и търговски споразумения на стойност 24 млрд. долара, след като обяви \"отделянето\" на страната си от САЩ - и Малайзия, чийто премиер Наджиб Разак се обяви за \"истински приятел\" на Китай, след като си осигури споразумения за 34 млрд. долара. Малки страни, като Камбоджа и Таджикистан, също са силно зависими от Китай при осигуряването на жизненоважни за обществото услуги.\r\n\tГеополитическите лостове на Китай се увеличават. След края на Втората световна война САЩ бяха доминиращата сила в Азиатскотихоокеанския регион - но погрешните дипломатически ходове на Тръмп са от полза за Пекин. Решението на президента да се откаже от Транстихоокеанското партньорство (ТТП), търговско споразумение с 12 страни, което не включваше Китай, отслаби регионалното влияние на Вашингтон. ТТП беше замислено от правителството на Обама като котва на американското икономическо и дипломатическо присъствие в Азия за сметка на Китай. Сега Пекин лансира сключването на алтернативно споразумение, този път включващо Китай, но не и САЩ.\r\n\tС обръщането на американската страна при управлението на Тръмп повече към своите вътрешни проблеми един нов и самоуверен Китай се опитва да заеме нейното място. По-рано тази година Си призова делегатите на форум в Пекин за новия \"Път на коприната\" да отхвърлят протекционизма и да прегърнат виждането за глобална търговия, лансирано от китайската пиар машина като \"Глобализация 2\". Голяма част от това са само приказки, но Си играе сериозна дипломатическа игра. На форума в Сямън присъстват 30 държавни глави - не толкова, колкото се надяваше Пекин, но достатъчна трибуна за китайския президент да се покаже като сериозен държавник от международно значение.\r\n\tКитайското ръководство е наясно, че има още много дипломатическа работа за вършене, тъй като не са много страните, които гледат сериозно на мантрата му за \"взаимоизгодно\" сътрудничество. Казано просто, не й вярват. Но практичната му икономическа дипломация е доста по-смела и с по-далечен хоризонт, отколкото всяка от алтернативите. При Тръмп САЩ нямат единна политика за Азия и вече не са смятани за надежден партньор, дори от регионалните си съюзници. Япония все още е голям източник на инвестиции в Азия, но нейната икономика изглежда много малка в сравнение с китайската и не може да се съревновава във финансирането.\r\n\tОт британска гледна точка игрите за влияние на Китай в Азия изглеждат нещо далечно. Ако по новия \"Път на коприната\" пристига просто още един контейнер с евтини потребителски стоки, какво пък толкова. Но ако китайската икономическа дипломация успее, това вече ще засегне Великобритания. Шумът от това лято около решението на издателството на Кембридж \"Кембридж унивърсити прес\" да се съгласи с искането на Пекин да премахне 300 статии с политически чувствително съдържание показва доста ясно, че икономическите лостове купуват политическо влияние. Стопанският натиск върху Запада да изпълнява нелиберални искания на Пекин само ще се засилва.\r\n\tВ Азия и не само там възходът на Китай ще донесе много икономически възможности, но може да има и унищожителни последици в политически план. Мао предрече, че източният вятър в крайна сметка ще надделее над западния. Ако се окаже прав, силата му ще се усети от всички.", "date": "2017.09.05", "title": "Влиянието на Китай почти няма граници. Не трябва ли да сме разтревожени от \"Пътя на коприната\"?"}
{"url": "http://www.mediapool.bg/bulgaria-i-rumaniya-dogovaryat-avariyna-energiyna-vzaimopomosht-news268890.html", "text": "Българският и румънският електроенергиен оператор ще обсъдят договорка за предоставяне на взаимна аварийна помощ за обезпечаване на енергийните им системи. За това се договориха министърът на енергетиката Теменужка Петкова и румънският й колега Тома-Флорин Петку по време на заседание на съвместната работна група в сферата на енергетиката между двете страни, състояло се във вторник.\r\n\tПеткова е отчела добро сътрудничество в енергетиката и очертала като основен приоритет на българското правителство сигурността на енергийните доставки.\r\n\tДвамата са дали въвеждането в експлоатация на газовия интерконектор между България и Румъния като отличен пример за изпълнение целите на Европейския енергиен съюз, за диверсификация на източниците и маршрутите за доставка на природен газ, както и за развитието на пазара на природен газ в региона.\r\n\tРумънският министър Петку информира, че в края на годината ще бъде завършена компресорна станция \"Подишор“ на територията на северната ни съседка, което ще позволи увеличаване и на капацитета за внос на газ в България и функциониране на проекта в неговата цялост.\r\n\tВ рамките на българо-румънската работна сесия е била обменена информация за напредъка при проучването на нефт и природен газ в акваториите на двете държави в Черно море. От румънска страна е бил проявен интерес за доставка на количества природен газ от местен добив в румънските блокове на Черно море към българската газопреносна система.\r\n\tДвете страни също така са приветствали възможността за обединение на пазарите за електроенергия, а Петкова е посочила, че България и Румъния ще заемат обща позиция пред Европейската комисия, така че да се даде възможност за продължаване работата на въглищните централи след приемането на по-строгите екологични изисквания към големите горивни инсталации..", "date": "2017.09.05", "title": "България и Румъния договарят аварийна енергийна взаимопомощ"}
{"url": "http://www.mediapool.bg/es-se-nasochva-kam-po-tvardi-deistviya-po-otnoshenie-na-polsha-news268894.html", "text": "Присъединяването на Германия към Франция в битката между Европейската комисия и Полша заради върховенството на закона увеличава вероятността ЕС да предприеме безпрецедентни наказателни мерки срещу Варшава.\r\n\t \r\n\tМиналата седмица германският канцлер Ангела Меркел наруши обичайното си сдържано поведение при обществени изяви, критикувайки управляващата в Полша партия \"Право и справедливост\" и показвайки, че ЕК има подкрепата на най-влиятелната си държава членка.\r\n\t \r\n\tТова може да е вододел в спора, възникнал заради цялостното преустройство на съдебната система и други предприети от ПиС мерки, които според Брюксел подкопават устоите на демокрацията в най-голямата държава в ЕС от бившия източен блок.\r\n\t \r\n\tПолша рискува срещу нея да започне процедура по член 7, която никога досега не е била използвана и която ще подрони сериозно реномето й, ще задълбочи изолацията й в съюза и ще отслаби възможностите й да влияе на политиката му.\r\n\t \r\n\tЗа ЕС залогът също е голям. Спорът задълбочи разногласията в съюза точно, когато той трябваше да се примири с излизането на Великобритания. Евентуално непредприемане на действия срещу държава членка, за която се смята, че пренебрегва демокрацията, може да бъде разчетено като отстъпление от решимостта му да защитава основните си ценности.\r\n\t \n\n\r\n\t\"Въпреки че много искам да имаме добри отношения с Полша - те са наш съсед и винаги ще се стремя към това с оглед на важността на нашите връзки - не можем просто да си мълчим само и само да има мир\", каза Меркел в Берлин. \"Тук става дума за основите на сътрудничеството в ЕС.\"\r\n\t \r\n\tВ продължение на десетилетие, след като се присъедини към ЕС през 2004 г., Полша беше витрината на процеса на разширяване на съюза в източна посока, тъй като се смяташе, че тя вярно спазва неговите демократични ценности, а икономиката й процъфтяваше.\r\n\t \r\n\tНо след като в края на 2015 г. на власт дойде ПиС, ръководена от бившия премиер Ярослав Качински - дългогодишен политически противник на председателя на Европейския съвет Доналд Туск - отношенията бързо се влошиха.\r\n\t \r\n\tПрез януари 2016 г. ЕК започна проверка за спазването на върховенството на закона в Полша заради нови закони, предвиждащи повече правомощия за правителството във Варшава, нещо, което според Брюксел отслабва контрола и баланса в демокрацията.\r\n\t \r\n\tОсновната битка е заради реформи, които според комисията подкопават независимостта на съдебната система, предоставяйки на министъра на правосъдието право да удължава мандатите на съдии в пенсионна възраст и да освобождава и назначава председатели на съдилища.\r\n\t \r\n\tПри друг безпрецедентен случай Варшава не се съобрази с решение на съда на ЕС, продължавайки с мащабна сеч в Беловежката гора.\r\n\t \r\n\tБерлин отстъпваше водещата роля по отношение на Полша на френския президент Еманюел Макрон, откакто той дойде на власт през май. Според него Варшава се самоизолира и по време на неотдавнашната си обиколка в Източна Европа Макрон не отиде в Полша и нейния близък съюзник в ЕС Унгария.\r\n\t \r\n\tНо миналата седмица Меркел, която на 24 септември ще се яви на избори за преизбиране за четвърти мандат, изрази безпокойство по отношение на Полша и обсъди въпроса с председателя на ЕК Жан-Клод Юнкер. Дипломатически източник заяви, че в разговорите си те са обсъждали и с какви темпове да се действа в спора с Варшава.\r\n\t \r\n\tПиС отхвърля обвиненията на комисията, западните членки на ЕС, политическите си опоненти в 38-милионна Полша и правозащитни организации, че подкопава устоите на демокрацията.\r\n\t \r\n\t\"Съвсем наскоро някои политици в ЕС направиха изказвания за Полша, които са необосновани. Именно затова искам да подчертая, че Полша е демократична страна, уповаваща се на върховенството на закона\", каза във видеообръщение от миналата седмица полският премиер Беата Шидло.\r\n\t \r\n\tЗастанала на фона на знамената на Полша и ЕС, тя заяви още: \"Да не позволяваме отделни интереси на отделни страни да засенчат главната сега задача - да гарантираме сигурността на хората на нашия континент\".\r\n\t \r\n\tЕК може да задейства член 7, което означава да поиска от всички 27 държави от ЕС да обявят, че ПиС излага на риск демокрацията.\r\n\t \r\n\tНо налагането на санкции ще изисква единодушие сред останалите членки, а унгарският премиер Виктор Орбан даде ясно да се разбере, че ще предпази Варшава от възможно най-голямото наказание - да бъде лишена от правото си на глас в ЕС.\r\n\t \r\n\tМиналата седмица заместник-председателят на ЕК Франс Тимерманс каза, че ще предложи задействане на член 7, ако полските власти започнат да освобождават съдии във върховния съд: \"Много сме близо до задействане на член 7\".\r\n\t \r\n\tТой обаче заяви също, че Брюксел изчаква да види какви изменения по законите за съдебната система ще предложи полският президент Анджей Дуда, включително по отнасящия се до Върховния съд. През юли държавният глава им наложи вето, след като бяха приети по предложение на ПиС. Има и още два, които бяха подписани и влязоха в сила.\r\n\t \r\n\tИзказването на Тимерманс загатва, че Варшава има последен шанс да избегне член 7. Малко вероятно е да има решение преди следващата среща на върха на ЕС в Брюксел, която ще е през октомври.\r\n\t \r\n\tНеназован официален източник от съюза каза, че \"нещата изглежда вървят\" към задействане на член 7, но добави: \"Никой не иска да посочва по този начин държава членка. Всеки си има грехове, а това задава опасен прецедент - ами ако ти си следващият?\"", "date": "2017.09.05", "title": "ЕС се насочва към по-твърди действия по отношение на Полша"}
{"url": "http://www.mediapool.bg/magazini-za-nulevi-otpadatsi-izvezhdat-potrebitelite-na-prednata-liniya-v-borbata-s-opakovkite-news268896.html", "text": "Когато Ингрид Калдирони решава да заживее по-природосъобразно, тя внася някои промени във всекидневието си.\r\n\tКупува чаша за кафе за многократна употреба, започва да си прави сама козметични продукти и се опитва да спре да купува пакетирани стоки. Скоро обаче удря на камък.\r\n\t \r\n\tПовечето британски супермаркети продават малко непакетирани продукти и жената прекарва по-голямата част от уикендите си, обикаляйки Лондон в търсене на неопаковани зеленчуци и насипно кафе.\r\n\t \r\n\tСкоро решава да отвори собствен магазин, който е единственият в Лондон за \"нулеви отпадъци\". В него се продават насипни храни, продукти, направени от рециклирани материали и стоки за многократна употреба, които са алтернатива на обичайните неща, изхвърляни след употреба като пластмасови прибори за хранене, самобръсначки и гъби.\r\n\t \r\n\t\"Искам да помогна на хората да разберат, че не е трудно да живееш по такъв начин\", разказва Калдирони в магазина си Bulk Market в Източен Лондон.\r\n\t \r\n\t\"Когато хората променят навиците си и започнат да търсят нещо различно, то тогава компаниите ще трябва да направят промени\", допълва тя.\r\n\t \n\n\r\n\tBulk Market отвори врати миналата седмица и продава всичко от ориз и кучешка храна до сладкиши, работейки за клиенти, които искат потреблението им да не оставя следи за природата.\r\n\t \r\n\tЗасега магазинът обслужва около 50 души дневно - от млади семейства до по-възрастни клиенти, приемайки ги в малкото си помещение с бели стени, край които са наредени големи стъклени буркани, дървени подноси и плетени кошници. Докато говори, Калдирони налива газирана вода с аромат на криви краставици, които биха отишли на боклука заради формата си, в съд от алуминий - материал, които често се рециклира.\r\n\t \r\n\tВ света вече има десетки подобни \"свободни от опаковки\" магазини - от Копенхаген до Монреал, които са създадени в отговор на увеличаващите се опасения от замърсяването с пластмасови отпадъци и изхвърлянето на храни.Пластмасова планета\r\n\tСпоред изследователи човечеството е произвело над 8 милиарда тона пластмаса от 50-те години, по-голямата част от която е захвърлена на сметища, увреждайки екосистемите и здравето на хората.\r\n\t \r\n\tПо-голямата част от пластмасата, която се рециклира (под 10 % от общото количество), може да бъде преработена само веднъж преди също да се окаже на боклука. Други материали като алуминия, използван за кенове за напитки, обаче могат да се рециклират безкрайно.\r\n\t \r\n\tОпаковането е най-големият пазар за пластмасите, а продуктите, основаващи се на преработката на петрол, ускориха преминаването от опаковки за многократна към такива за еднократна употреба, посочват изследователи.\r\n\t \r\n\tНедоволни от отговора, който правителствата и бизнесът дават на неотложните въпроси на климатичните промени, хора от бързо разрастваща се група от отделни граждани вземат решаването на проблема в собствените си ръце.\r\n\t \r\n\tСред тях е Беа Джонсън, френска блогърка, живееща в Калифорния, която стана известна, след като намали боклука, произвеждан годишно от четиричленното й семейство, до количество, побиращо се в само един буркан, и публикува наръчник как да се живее, без да се изхвърлят отпадъци.\r\n\t \r\n\t\"Рециклирането не е отговор на екологичните ни проблеми. То зависи от твърде много фактори, за да бъде ефективно\", казва тя в телефонно интервю.\r\n\t \r\n\tВместо това Джонсън насочва усилията си към предотвратяване на натрупването на отпадъци, използвайки пет правила - откажете се от това, от което нямате нужда; намалете нещата, които притежавате; използвайте многократно предметите, вместо да купувате непрекъснато нови; рециклирайте само това, от което не можете да се откажете, да намалите или да използвате повторно. Останалото компостирайте.\r\n\t \r\n\tСред основните елементи в живота с нулеви отпадъци са бамбукови четки за зъби, които могат да се разграждат, и сламки за пиене от неръждаема стомана, хартиени кърпи и санитарни продукти за многократна употреба, които няма нужда да се сменят толкова често, колкото еднократните.Бананов хляб\r\n\tМного блогъри, проповядващи концепцията за \"нулеви отпадъци\", предлагат и рецепти, обясняващи как могат да се използват храни, които обикновено се изхвърлят като банани, дръжки от броколи или стар хляб.\r\n\t \r\n\tКонтейнерите за насипни стоки, предлагани в магазини за \"нулеви отпадъци\" като Bulk Market, дават възможност на клиентите да напълнят собствените си буркани с точното количество зърна, подправки или масла, от които се нуждаят, намалявайки отпадъците.\r\n\t \r\n\tВъв Великобритания според оценки домакинствата изхвърлят 7 милиона тона храни и напитки годишно, което им струва средно около 470 британски лири (604,89 д.) годишно, според държавната Агенция за хранителни стандарти.\r\n\t \r\n\tНякои европейски страни, включително Франция и Италия, вече приеха национални мерки за борба с разхищаването на храна.\r\n\t \r\n\tВеликобритания все още има едно от най-ниските нива на преразпределяне на храни - практика, при която храни с изтекъл срок на годност, но все още годни за консумация, се раздават на нуждаещи се чрез благотворителни дружества и хранителни банки.\r\n\t \r\n\tКалдирони, бивш маркетингов изпълнителен директор, също се надява да подкрепи местни социални предприятия като Toast Ale, което произвежда бира от излишен хляб, или Luminary Bakery, което дава работа на бивши затворнички.\r\n\t \r\n\t\"Магазинът ми ще бъде място, което да покаже на хората как да пазаруват по различен начин - можете да имате нормален живот, няма нужда да правите чак толкова големи промени\", отбелязва Калдирони.\r\n\t \r\n\tВъпреки че ударението е върху влиянието, което малките промени могат да окажат върху околната среда, мнозина застъпници на \"нулевите отпадъци\" твърдят, че преминаването към \"кръгова икономика\" - което означава повторно използване на продукти и материали, които не произвеждат отпадъци и замърсяване, както и използване на по-малко нови ресурси и енергия - може да бъде постигната единствено с помощта на компаниите и правителствата.\r\n\t \r\n\t\"Гражданите могат да донесат голяма промяна, но не може всичко да лежи на техните рамене. Необходима е промяна на цялата идея за правене на бизнес\", заявява Ариадна Родриго, която работи по въпросите на продуктовата политика в брюкселската организация Zero Waste Europe.", "date": "2017.09.05", "title": "Магазини за \"нулеви отпадъци\" извеждат потребителите на предната линия в борбата с опаковките"}
{"url": "http://www.mediapool.bg/95-godishen-atlet-shte-uchastva-v-mastarsa-za-veterani-v-stara-zagora-news268889.html", "text": "Андреас Полихронопулос ще е най-възрастният участник в Балканския мастърс шампионат по лека атлетика за ветерани. Това съобщи Красимира Чахова, заместник-кметът по спорта на Стара Загора. Гръцкият атлет ще навърши 95 години на 19 септември, а първенството започва на 22 септември на стадион \"Берое\" в Стара Загора. При жените най-възрастната участничка е 88-годишната румънка Лучия Раду.Организатори на мастърса са община Стара Загора и Българската мастърс федерация, с подкрепата на Спортен клуб по лека атлетика \"Берое\" и Мтел. В турнира са се записали рекорден брой участници - 641 състезатели от 12 държави - Албания, Босна и Херцеговина, България, Гърция, Кипър, Молдова, Румъния, Словения, Сърбия, Турция, Хърватия и Черна гора, каза Чахова.   Най-много участници - 93, има регистрирани във възрастовата група от 45 до 49 години.", "date": "2017.09.05", "title": "95-годишен атлет ще участва в мастърса за ветерани в Стара Загора"}
{"url": "http://www.mediapool.bg/srednoto-mesechno-vaznagrazhdenie-v-rvd-e-nad-8600-leva-news268885.html", "text": "Близо 110 млн. лв. са били разходите за заплати и бонуси на служителите в държавното предприятие \"Ръководство въздушно движение“ (РВД) през 2015 г. Това става ясно от извършен одит на предприятието от Сметната палата за 2014 г. и 2015 г. Институцията не се е натъкнала на съществени проблеми при определянето на възнагражденията както на служителите, така и на борда на РВД. Няма и особени нередности при провеждането на обществените поръчки.\r\n\tРВД отговаря за въздушния трафик и персоналът, който изпълнява тези задължения, отговоря на задължителни международни стандарти за професионална подготовка, както и ниво на възнаграждения. Тъй като предприятието печели добре и от таксите за прелитане, управата му се превърна през годините в удобен пристан за роднини и протежета на властта.\r\n\t\r\n\tОбщата численост на персонала на РВД за двете проверявани години е била 1440 души, но в края на 2015 г. реално са били заети 1064 души. Грубата сметка показва, че средното месечно възнаграждение във фирмата за годината излиза над 8600 лв.\r\n\tОт разбивката, посочена в одита на Сметната палата, излиза, че служителите на РВД взимат повече пари под формата на допълнително материално стимулиране – общо 51 млн. лв., отколкото от основна заплата – 39 млн. лв. За еднократни възнаграждения през 2015 г. са отишли още 6.5 млн. лв., за участия в проекти и дейности – 8.5 млн. лв. и за обезщетения – близо 5 млн. лв.\r\n\tОсвен възнагражденията си, служителите в РВД имат и други привилегии като пари за облекло, 400 лв. на месец за хранене, 70 л. бензин за лично МПС на месец и др.\r\n\tПринципал на държавното предприятие е министерството на транспорта, като РВД е една от печелившите държавни фирми, а средствата й идват основно от събираните такси \"прелитане\". Според финансовия отчет на дружеството за 2016 г. общите приходи на предприятието възлизат на близо 200 млн. лв., а печалбата му е 18.6 млн. лв. До 15 септември 2014 г. шеф на компанията е Цветан Дилов, а след това – Георги Пеев.\r\n\tОсвен единични случаи на грешки Сметната палата не е засякла съществени отклонения в изчисляването на заплатите и допълнителното материално стимулиране на служителите на РВД, а също и на възнагражденията на шефовете на компанията.\r\n\tПо време на първото си управление, което съвпадна с началото на световната криза, премиерът Бойко Борисов публично се възмути от огромните заплати в държавните предприятия и разпореди всички възнаграждения в тях да се равняват по неговата.\r\n\tПрез 2010 г. бяха направени нормативни промени, с които възнагражденията на членовете на управителните съвети заедно с бонусите не можеха да надхвърлят 5-кратния размер на минималната работна заплата, установена за страната за съответния месец.\r\n\tВъзнагражденията на управителите (отново заедно с бонусите) пък бяха свити до 12 минимални работни заплати. Впоследствие бонусите отпаднаха от изчисляването на месечните възнаграждения, но бяха фиксирани до не повече от едно средномесечно възнаграждение, получено през годината.\r\n\tРВД няма съществени нарушения и по отношение на проведените обществени поръчки през 2014 г. и 2015 г., а също и при последващото изпълнение на договорите, става ясно още от одита на Сметната палата.\r\n\tИнституцията е взела на фокус няколко случая на непроведени обществени поръчки – за доставка на електроенергия, на природен газ, на вода, на офис мебели и за поддържане на интернет сайта си. Одиторите обаче са счели, че това не е проблем, защото в повечето случаи прилагането на Закона за обществените поръчки е било обективно невъзможно \"поради наличие на пречки, свързани с единствено възможните изпълнители\".\r\n\t\"С действията си възложителят не е нарушил принципите за свободна и лоялна конкуренция, не е ощетил публичния ресурс и интересите на предприятието\", пише в заключението на доклада.\r\n\tСметната палата дава само две препоръки на РВД – да приеме вътрешни правила за разпореждането с имоти и да актуализира правилника за разпореждане с жилища на предприятието.", "date": "2017.09.05", "title": "Средното месечно възнаграждение в РВД е над 8600 лева"}
{"url": "http://www.mediapool.bg/azerbaidzhan-sadi-frenska-televiziya-i-neini-zhurnalisti-za-kleveta-news268897.html", "text": "Френската телевизия \"Франс 2\" и нейни журналисти, нарекли Азербайджан \"диктатура\", днес са ответници по дело за клевета, заведено в съд в парижкото предградие Нантер от правителството на кавказката държава, съобщиха Франс прес и Асошиейтед прес.\r\n\t \r\n\tВ репортаж на обществената телевизия \"Франс 2\", излъчен през септември 2015 г., журналистката Елиз Люсе казва, че Азербайджан е \"диктатура, една от най-свирепите на света\". Журналистът Лоран Ришар нарича президента на Азербайджан Илхам Алиев \"диктатор\" и \"деспот\", управляващ \"в стил Корлеоне\".\r\n\t \r\n\tКавказката държава съди телевизията за символичната сума от едно евро.", "date": "2017.09.05", "title": "Азербайджан съди френска телевизия и нейни журналисти за клевета"}
{"url": "http://www.mediapool.bg/london-arestuva-chetirima-voenni---chlenove-na-neonatsistka-grupirovka-news268898.html", "text": "Британската полиция арестува четирима мъже по подозрение, че са участвали в заговор за извършване терористични атентати като членове на \"Национално действие\" - групировка с неонацистки възгледи, предаде ДПА.\r\n\tБританското министерство на отбраната потвърди, че четиримата арестувани са военнослужещи на активна служба, предаде Асошиейтед прес.\r\n\tЧетиримата мъже са членували в \"Национално действие\"- неонацистка групировка, забранена в Обединеното кралство. Членуването в нея и привличането на подкрепа за организацията се наказва с до десет години лишаване от свобода.\r\n\tЧетиримата са на възраст между 22 и 32 години и са от различни райони на Великобритания. Заподозрени са в участие в \"иницииране, подготвяне и подстрекателство към извършване на терористични актове\" и членство в забранена организация, заяви полицията в графство Уест Мидландс.\r\n\tЗаявено бе също, че мъжете са задържани в хода на предварително планирана и осъществена под ръководството на разузнавателните служби операция, както и че \"не е имало заплаха за обществената сигурност\".\n\n\r\n\tНа няколко адреса са извършени обиски във връзка с арестите.", "date": "2017.09.05", "title": "Лондон арестува четирима военни - членове на неонацистка групировка"}
{"url": "http://www.mediapool.bg/severna-koreya-transportira-mezhdukontinentalna-raketa-kam-zapadnoto-si-kraibrezhie-news268856.html", "text": "Забелязано е, че Северна Корея транспортира, междуконтинентална балистична ракета към западното си крайбрежие, съобщи Ройтерс, като се позова на южнокорейското издание \"Ейша бизнес дейли\", цитиращо неназован разузнавателен източник.\r\n\tТранспортирането на ракетата е започнало в понеделник - ден след като Северна Корея извърши шестия си ядрен опит. Операцията се провежда през нощта с цел избягване на нейното следене.\r\n\tСеверна Корея има по западното си крайбрежие площадки за изстрелване на ракети, отбелязва Ройтерс.\r\n\tЮжнокорейското министерство на отбраната каза, че не може да потвърди информацията на вестника.\r\n\tСмята се, че Северна Корея е готова да изстреля още ракети, включително междуконтинентални, по всяко време, заяви вчера ведомството.", "date": "2017.09.05", "title": "Северна Корея транспортира междуконтинентална ракета към западното си крайбрежие"}
{"url": "http://www.mediapool.bg/shvetsiya-shte-deportira-106-godishna-afganistanka-news268858.html", "text": "Швеция е на път да депортира афганистанска столетница, след като молбата на 106-годишната жена за убежище е била отхвърлена, съобщи Асошиейтед прес.\r\n\tБибихал Узбеки е с висока степен на инвалидност и едва говори. Столетницата, носена от своя син и внук, издържала рискованото пътуване до Швеция, прекосявайки планини, пустини и гори.\r\n\tНейната \"одисея\" влезе във водещите новини през 2015 г., в разгара на притока на мигранти и бежанци в Европа от Сирия, Ирак, Афганистан и други страни. Две години по-късно Бибихал живее с 11 членове на своето семейство в Хува, малко село в Централна Швеция.\r\n\tОфициалното известие, че молбата за убежище на столетницата е отхвърлена, пристигнало по време на Рамазана. Семейството не й казало лошата новина, но тя станала подозрителна заради лошото настроение на своите внучки и накрая роднините й разкрили истината.\r\n\tОттогава здравето на 106-годишната Бибихал се влошило. Семейството обжалвало отхвърлянето на молбата й за убежище. Шведската миграционна агенция е потвърдила пред АП, че са взели решение за експулсиране на столетницата.\r\n\t\"Високата възраст сама по себе си не е основание за даване на убежище\", коментира институцията в изявление.\n\n\r\n\tВ Швеция кандидатите за убежище, чиито молби са били отхвърлени, имат право на до три обжалвания - процедура, която може да отнеме дълго време. Много европейски държави не дават убежище на афганистанци от райони на страната, смятани за безопасни.\r\n\tМолбата на Бибихал била отхвърлена именно с такъв аргумент. Преди да поеме към Швеция, семейството на столетницата живеело осем години нелегално в Иран, след като напуснало Афганистан заради войната и несигурността.", "date": "2017.09.05", "title": "Швеция ще депортира 106-годишна афганистанка"}
{"url": "http://www.mediapool.bg/statistikata-ne-lazhe-zaplatite-naistina-rastat-news268837.html", "text": "Когато стане дума за заплати, всеки има мнение, но далеч не всяко мнение заслужава внимание като отправна точка за правене на политики. Заплатата е нещо крайно лично, което, напълно разбираемо, често пренася дебата в територията на чувствата, оставяйки числата настрани. Това е плодородна почва за разцвет на популизъм, поради което иначе незаменяеми и често несвързани с правителството думи като \"заплата\" и \"доход\" се прескачат из устите на управляващи и опозиционери. Следват \"лесни решения\" в посока нагоре, по чиято честота в медийното пространство можем бързо да познаем къде се намираме в политическия цикъл.\r\n\tТака голяма част от работата на анализаторите на трудовия пазар у нас се свежда до , чието приемане от широката публика може да доведе до налагане на пагубни за пазара на труда политики. Това ще се опитам да направя и тук, поне що се касае до някои от най-често повтаряните и криворазбрани \"истини\" за заплащането в България. Ще разгледам три мита:\r\n\t\r\n\tПо какъвто и начин да го смятате, това, което остава за наетите спрямо общо произведеното в България, постепенно настига средните нива за ЕС. В периода между 2007 и 2016 г. относителният дял на т. нар. компенсация на наетите лица в брутната добавена стойност се повишава от 38% на 48%, докато средното ниво за ЕС нараства от 52% на 53%. Това означава, че българските работници получават под формата на заплата все по-голяма част от произведеното в икономиката, като вече доближаваме средните нива за ЕС.\n\n\r\n\tСамата средна брутна заплата в този период нараства от 431 на 962 лв. месечно. Това е , голямата част от която е в началото на периода. Част от този ръст, разбира се, се дължи на постепенното изсветляване на икономиката, за което от известно време подсказват както изпреварващият ръст на заплатите в частния сектор, така и по-добрите от очакваните приходи от подоходни данъци. Но дори да приемем, че българите са крили общо 50% от трудовия си доход през 2007 г., а вече декларират всичко, ръстът на заплащането пак остава значителен, особено на фона на кризата в средата на периода, който разглеждаме.\r\n\tПокупателната способност на средната работна заплата в България скъсява дистанцията с всички страни от ЕС, освен Румъния, която ни изпреварва пред последните години. Когато се правят такива сравнения, трябва да се гледа именно покупателната способност, тъй като тя премахва ценовите различия в отделните страни. , че процес на застигане действително се случва. Докато през 2001 г. средната заплата у нас е имала едва 10% от покупателната способност на тази в Люксембург, през 2015 г. този процент нараства до 29%. Сравнения с други страни, между които Германия и Белгия, са ясно видими на графиката. С други думи – средностатистическият български работник продължава да е три пъти по-беден от, например, немския такъв, но само през 2007 г. той е бил 5 пъти по-беден от него, а в началото на века разликата е била близо 7 пъти.\r\n\t\r\n\tИстина е, че в някои държави, особено Гърция, заплатите спадат и затова ги настигаме по-бързо. Истина е обаче и, че в някои страни заплатите бяха (и продължават да бъдат) прекалено високи на фона на производителността и качествата на местната работна ръка. Разликите в номинално отношение са все още значителни и са една от основните причини за сезонната, а и дългосрочната трудова миграция. Вярно е, че още сме далеч от дори средно богатите страни, но застигането е факт и всякакви спорове по този въпрос са абсурдни. При липса на грешни политики застигането ще продължи, а при прилагането на правилни такива – ще се ускори и усети по-бързо от повече работещи българи.\r\n\t\r\n\tТази теза е любима дъвка на синдикатите, която често се преплита с понятието \"работещи бедни\". Нека първо изясня именно това масово неразбирано понятие.\r\n\tДанните за дела на работещите бедни произтичат от ежегодното изследване на НСИ за доходите и условията на живот (EU-SILC). Там \"бедността\" е характеристика на домакинството, а икономическата активност (в случая наличието на работа) е характеристика на всяко отделно лице. Ако едно лице работи, живее само и получава минимална работна заплата (дори без никакви други доходи), то няма как да е \"работещ беден\" по простата причина, че минималното заплащане е по-високо от линията на бедността. Тъй като повечето хора обаче не живеят сами, техните доходи (включително несвързаните с трудова дейност) се разпределят на лице от домакинството по начин, който взима предвид факта, че лицата освен доходи, споделят и разходи. Най-просто казано, ако всички доходи на едно четиричленно домакинство произтичат от заплатата на едно лице, а домакинството се състои от двама възрастни и две деца, общият им доход не се дели на 4 (колкото са членовете на домакинството), а на 2,1. Първият възрастен е с тегло 1, вторият с тегло 0,5, а всяко дете е с тегло 0,3.\r\n\tЗа да не бъде беден работещият в това домакинство, той трябва да получава чиста (нетна) заплата от минимум 648 лв. Видно е, че човек с подобна заплата няма как да бъде \"беден\", ако издържа само себе си, тоест \"бедността\" произтича най-вече от липсата на работа при втория възрастен в домакинството, а не от нивото на заплащане на първия. Както и да го смятаме, няма как минималната заплата да има отношение към доходите на този човек в скоро време.\r\n\tТака стигаме до минималната заплата като инструмент за борба с бедността. Разбивките на доходите на домакинствата по децилни групи показват ясно, че  Огромната част от тях не работят, поради което повишаването на минималното заплащане няма да има ефект върху техните доходи. В общия случай това са или самотни пенсионери, или лица, живеещи в многочленни домакинства, голяма част от които от ромски произход. Връзката с пазара на труда при огромна част от тези хора не е напълно абстрактна, но е пренебрежима дотолкова, доколкото основните причини за ниски доходи са възрастта, броят на членовете на домакинството, неграмотността, териториалната изолация, гетоизацията и други аспекти на социалното изключване, а не размерът на потенциалния трудов доход (независимо дали става дума за минимална заплата или по-високо заплащане).\r\n\tИ още нещо: колкото по-висока е минималната заплата, толкова по-трудно е за лица с ниско образование и умения (голяма част от бедните) да си намерят работа. Съгласете се, че ако човек не е могъл да си намери работа за 380 лв. през 2015 г., 420 лв. през 2016 г. и 460 лв. през 2017 г., шансът да го направи за 500 лв. през 2018 г. е минимален.\r\n\tРазбира се, съществува аргументът, че част от бедните не търсят работа, тъй като заплащането, което могат да очакват да получат, е прекалено ниско.между интересите на първата група (която иска да работи, но няма уменията) и тези на втората (която вярва, че има уменията да работи, но за повече пари, отколкото ѝ предлагат)? Във всеки един момент политиката по отношение на минималната заплата трябва да преференцира една от тези две групи за сметка на другата.\r\n\t\r\n\tТова е може би най-трудният за оборване от разглежданите три мита. Труден е, тъй като средностатистическият българин няма достатъчно знания в сферата на статистиката и обикновено добрите новини биват посрещани \"на нож\", а лошите – с някаква странна форма на ентусиазъм. Коментари от типа са забавни дотолкова, доколкото описват именно това – двама души.\r\n\t Всеки, опитал се да направи национално представително проучване (и то покривайки минимума изисквания), знае колко души трябва да попита, за да може после да излезе и да твърди нещо. И никой не знае и не прави това по-добре от НСИ. Статистиката може да сбърка в мащаба, но рядко бърка в посоката, а дори да сбърка веднъж, реалността предизвиква корекция в последващи изследвания. Тези за работните заплати и доходите в България са достатъчно представителни, многобройни и редовни, за да разсеят всякакви съмнения за повишаващото се благосъстояние на средностатистическия българин.\r\n\tИма разбира се и друго – шансът някой безработен или подминат от увеличението на заплащането потребител на социалните мрежи да изрази възмущението си е много по-висок от този лице с увеличен трудов доход да каже \"да, моята заплата я вдигнаха, нещата се подобряват\".\r\n\tИ все пак, тъй като стигнахме отново до \"средното\", следва да отдадем внимание на основния канал, по който идват изкривяванията за нивото на заплатите и доходите в страната, а именно – Разбира се, в обществото ни има и други причини за значителното неравенство по отношение на размера на работните заплати. В частност, наблюдаваме траен процес, който можем да обобщим с фразата \"цената на ниското образование става все по-висока\". На практика през 2014 г. (за когато се отнася последното структурно изследване на заплатите на НСИ) Причината за това е все по-явната връзка между образованието и нивото на заплащане.\r\n\t\r\n\tМежду 2002 и 2014 г. заплащането на лицата с начално или по-ниско образование е спаднало от 82% на 58% от средното заплащане за страната. При лицата с основно образование спадът е от 80% на 64%, а при среднистите – от 88% на 76%.  (дори напротив), но значи, че с всяка следваща година образованието играе все по-голяма роля и заплатите на висшистите нарастват по-бързо от тези на останалите работещи. Изключения, разбира се, винаги има и в двете посоки, но нито политики, нито обществено разбиране за някакъв тип проблем могат да се градят на тяхна база.\r\n\t\r\n\tНе може да съществува сериозен и аргументиран спор по темата \"повишава ли се заплащането и благосъстоянието на българин\". Можем да спорим за интензитета на този процес в различните региони и икономически дейности в страната. Можем да спорим за причините за тези различия. Нито една то тези дискусии обаче не може да се състои, докато някъде из залата някой крещи: . Тези три неща просто не са истина. Всъщност те не са нищо друго освен инструмент, който едновременно обслужва политически интереси и заглушава реални проблеми.", "date": "2017.09.05", "title": "Статистиката не лъже, заплатите наистина растат"}
{"url": "http://www.mediapool.bg/uraganat-irma-veche-e-ot-chetvarta-stepen-i-priblizhava-karibite-news268859.html", "text": "Ураганът Ирма набира сила, наближавайки североизточната част на Карибско море, и вече е от четвърта категория по петстепенната скала на Сафир – Симпсън, предадоха световните агенции, като се позоваха на Националния център на САЩ за ураганите.\r\n\tПо последни данни ураганът се намира на 790 километра източно от островите Лийуърд и се движи на запад с 20 километра в час.\r\n\tСкоростта на съпътстващите ветрове достига 215 км/ч. Властите на редица острови предупредиха за предстоящи проливни дъждове, наводнения и кални свлачища, както и за вълни, които може да достигнат 7 метра.\r\n\tВ Пуерто Рико и във Флорида е обявено извънредно положение. Ирма ще е вторият мощен ураган, който ще удари Съединените щати .\r\n\tНа 25 август Харви връхлетя Тексас като ураган от четвърта категория. Жертвите на стихията вече са повече от 60 .", "date": "2017.09.05", "title": "Ураганът Ирма вече е от четвърта степен и приближава Карибите"}
{"url": "http://www.mediapool.bg/tsvetanov-prezidentat-ne-mozhe-da-izbira-predsedatel-na-antikoruptsionniya-organ-news268860.html", "text": "Президентът няма конституционната компетентност да избира председател на новия антикорупционен орган, а БСП си прави политически пиар. Това коментира зам.-председателят на ГЕРБ и председател на парламентарната група на партията Цветан Цветанов във вторник пред Нова телевизия.\r\n\tПрезидентът Румен Радев в петък за пръв път заяви желанието си  на бъдещия антикорупционен орган, както предлага БСП, влизайки в пряка конфронтация с ГЕРБ, чийто поректозакон предвижда председателят да се избира от парламента. Държавният глава освен това настоява тази агенция да е с пълноценни разследващи функции - друго важно противоречие с вижданията на правителството, което планира новият орган само да проверява данни за корупция и при възникнали съмнения да ги предава на прокуратурата.\r\n\t”Президентът няма тази компетентност по Конституция да избира председател. Не че сме против това намерение”, каза Цветанов. Според него БСП си прави политически пиар с темата, за да може да кажже: ”И ние сме за борба с корупцията“.\r\n\tЦветанов заяви, че предлаганият от ГЕРБ вариант гарантира разделение на властите.\r\n\t”Това, което в момента имаме като обсъждане и това, което беше направено като дискусия на 1 септември е, че председателят ще бъде назначаван от българския парламент, а парламентът не се ръководи от Бойко Борисов, а от всички 240 народни представители“, коментира Цветанов. Той обясни, че когато бъде избран председателят, след това зам.-председателят и членовете на съответния орган ще бъдат предложение на председателя и ще бъдат гласувани от парламента. ”Това е същата хипотеза за разделението на властите”, каза Цветанов.\n\n\r\n\tСпоред Цветанов евентуален вот на недоверие няма възможност да разклати правителството, защото към настоящия момент няма никаква предпоставка за такъв. Възможността да се иска вот на недоверие към кабинета беше обсъждана през почивните дни от Националния съвет на БСП.\r\n\t”Това е част от стратегията за фалшивите новини и преди председателството да се създаде усещането, че държавата ни не е стабилна. Разбира се, че опозицията е в правото си да показва, че има характер, но аз искам да им заявя следното – не фалшивите новини издигат имиджа на една партия, а трябва да има дискусия по важните предложения, които предлага мнозинството или ако нямаш необходимата позиция, предлагай алтернатива, която да бъде конкурентоспособна“, коментира той.\r\n\tТой заяви, че в немалко от случаите от ГЕРБ са възприемали и добрите предложения на БСП, които могат да оптимизират приемането на едно законодателство.\r\n\t”Но подобно противопоставяне, което се цели умишлено от опозицията и по-специално от БСП, трябва да ви кажа, че е неработещо и съм убеден, че те искат просто да изместят напрежението, което имат във вътрешнополитически план. Виждате какви неща излизат – представители на техния пленум заявяват, че БСП са аут и не са алтернатива“, каза Цветанов, визирайки изказване на Георги Гергов.", "date": "2017.09.05", "title": "Цветанов: Президентът не може да избира председател на антикорупционния орган"}
{"url": "http://www.mediapool.bg/kuba-zapochna-petmesechen-politicheski-prehod-news268863.html", "text": "Куба започна петмесечен политически преход, с който се очаква да се сложи край на започналото преди близо 60 години управление на братята Кастро, съобщи Асошиейтед прес.\r\n\tКубинците ще определят свои кандидати за избори за общински съвети, провинциални събрания и за парламента. Очаква се до февруари новото Национално събрание на народната власт, еднокамарният законодателен орган, да избере председател на Държавния съвет – държавен ръководител и членове на влиятелния орган.\r\n\t86-годишният Раул Кастро, който сега е председател на Държавния съвет, казва, че ще подаде оставка, но вероятно ще остане начело на управляващата Кубинска комунистическа партия.\r\n\tТъй като властите разрешиха само на Комунистическата партия да участва в изборите, критиците определят вота като безсмислено упражнение, целящо да създаде илюзия за демокрация, отбелязва АП.", "date": "2017.09.05", "title": "Куба започна петмесечен политически преход"}
{"url": "http://www.mediapool.bg/mianma-otnovo-oglavi-svetovniya-daritelski-indeks-news268864.html", "text": "Мианма отново оглави Световния дарителски индекс, публикуван всяка година от базираната във Великобритания международна благотворителна организация \"Чаритис ейд фаундейшън\", съобщи  Ройтерс.\r\n\tТази страна е начело в класацията за четвърта поредна година. Девет от всеки десет интервюирани жители на Мианма са казали, че са дарили пари пред последния месец.\r\n\tНа второ и трето място в индекса са Индонезия и Кения. На дъното е Йемен - най-бедната страна в Близкия изток, която при това е обхваната от гражданска война.\r\n\tКласацията обхваща общо 139 страни, в които живее 95 процента от населението на Земята.\r\n\tИндексът, който отразява доколко активно гражданите на държавите участват в благотворителна дейност, отчита, че филантропията е намаляла на всички континенти с изключение на Африка. В глобален мащаб даряването на пари и помагането на непознати хора е намаляло с 2 процента, а доброволческата дейност - с 1 процент, в глобален мащаб.\n\n\r\n\tИндексът е публикуван всяка година на Международния ден на благотворителността, 5 септември.", "date": "2017.09.05", "title": "Мианма отново оглави Световния дарителски индекс"}
{"url": "http://www.mediapool.bg/germanska-partiya-iska-bezplatni-kursove-po-samozashtita-za-zhenite-news268865.html", "text": "Германската политическа партия \"Алтернатива за Германия\" (АГ) предлага за жените и момичетата в цялата страна да се въведат безплатни курсове по самозащита, съобщи ДПА.\r\n\tАнтиимигрантската формация настоява и да се разпространят листовки, предоставящи на жените обстойна информация за мерки за сигурност, които биха могли да предприемат \"без твърде много усилия\".\r\n\tКандидатът за канцлер на АГ Алис Вайдел заяви, че средствата за листовките и курсовете ще дойдат чрез частично преразпределение на парите за федералната програма за социално приобщаване\r\n\t\"Демокрация на живо\", финансираща проекти на местно, регионално и национално равнище за предотвратяване на радикализацията и насърчаване на демокрацията.\r\n\tВайдел отправи това искане, след като миналата седмица жена, излязла навън да тича, беше изнасилена в парк в Лайпциг. След нападението жертвата трябваше да се подложи на спешна операция на лицето.\n\n\r\n\tГерманската полиция издирва за изнасилването мъж от \"средиземноморски произход\", на възраст между 25 и 35 години. След този случай тя предупреди жените, тичащи в парковете, да бъдат бдителни.\r\n\tПодкрепата за АГ преди предстоящите на 24 септември парламентарни избори в Германия се оценява от социологическите проучвания на устойчиво равнище от около 8 процента, което означава, че партията почти сигурно ще влезе в Бундестага за първи път от своето създаване.", "date": "2017.09.05", "title": "Германска партия иска безплатни курсове по самозащита за жените"}
{"url": "http://www.mediapool.bg/zapochva-kampaniya-za-vazstanovyavane-na-shtetite-ot-pozhara-v-kresnenskoto-defile-news268866.html", "text": "Община Кресна започва национална кампания за възстановяване на колосалните щети от пожара в Кресненското дефиле. Вече е създаден Обществен съвет, в който влизат кметът на Община Кресна Николай Георгиев, кметските наместници на пострадалите от пожара села и по един представител на всяка от групите в Общинския съвет, който да координира работата по преодоляването на щетите.\r\n\t\"Окончателните данни водят до тези цифри: 10 изгорели къщи, 3 селскостопански постройки, пълни със сено и фуражи, около 2500 декара земеделски и общински гори. Най-пострадали са три от семействата, които са с постоянно пребиваване в домовете си, докато другите къщи се използват за вилна зона. В момента трите семейства са настанени при свои близки, докато бъдат възстановени техните къщи. Община Кресна поема ангажимент да заплаща наем на тези хора. С Българския червен кръст сме в много добри отношения. Те осигуриха неща от първа необходимост като топли дрехи, завивки, одеяла\", каза кметът на Кресна Николай Георгиев във вторник пред БНР.\r\n\tНа са публикувани телефони, на които можете да получите конкретна информация за нуждите на пострадалите и нанесените щети. Обявена е и банкова сметка, на която могат да се превеждат парични средства в подкрепа на пострадалите от пожара и за преодоляване на щетите. Осигурени са автомобили, с които даренията от страната да могат да бъдат превозени до Кресна и пострадалите.\r\n\tПриемат се и хранителни продукти и консерви за изхранване на пострадалите от пожара. Пожарът е нанесъл щети на пасищата така че има недостиг и на храна за животните – над 1500 глави едър рогат добитък и над 3000 кози и овце. Създава се и организация за разчистването на щетите от пожара. Желание за участие вече са изразили 60 доброволци от София.", "date": "2017.09.05", "title": "Започва кампания за възстановяване на щетите от пожара в Кресненското дефиле"}
{"url": "http://www.mediapool.bg/putin-tramp-ne-mi-e-godenitsa-che-da-se-razocharovam-ot-nego-news268867.html", "text": "\"Той (Тръмп) не ми е годеница, и аз не съм му годеница, не съм му годеник, ние се занимаваме с държавна дейност\", така руският президент Владимир Путин отговори на руски журналист от агенция ТАСС, след като определи като наивен въпроса му дали се е разочаровал от Тръмп.\r\n\tПутин говори пред журналисти в края на посещението си в Китай, където участва в срещата на върха на организацията БРИКС\r\n\tРуският президент изрази надежда, че ще успява да намира компромиси с президента на САЩ в интерес на народите на двете им страни и на други държави.\r\n\t\"В дейността си Тръмп се ръководи от националните интереси на своята страна, а аз - на моята. Много разчитам да ни се удаде, както е казвал и президентът на САЩ, да намираме някакви компромиси при решаването на двустранните и международните проблеми, за да се решават те в интересите както на американския, така и на руския народ, и в интересите на много други страни, имайки предвид голямата ни отговорност за международната сигурност\", каза Путин. И добави, че смята за некоректно да обсъжда развитието на вътрешнополитическата ситуация в САЩ. \"Това не е наша работа, това си е работа на Съединените щати\", каза той.\r\n\tСъщевременно Путин подчерта, че Москва си запазва правото да съкрати още броя на дипломатите на САЩ в Русия, но засега няма да го прави.\n\n\r\n\tПутин напомни, че Москва и Вашингтон са се споразумели да изравнят броя на дипломатическите служители в Русия и САЩ. В Русия са работели около 1300 американски дипломати, а руските в САЩ са 455. При това, по думите на Путин, в тези 455 служители Русия е включила и 155 души, работещи към ООН, които \"строго погледнато, не са дипломати с акредитация от Държавния департамент на САЩ, а са сътрудници на международна организация\".\r\n\t\"Така че, строго погледнато, ако говорим за пълен паритет, от 455-те дипломати на САЩ в Москва трябва да се извадят 155. Затова си оставяме правото да вземем решение и по тази бройка американски дипломати, но засега няма да го правим. Да видим как ситуацията ще се развие по-нататък\", каза Путин.\r\n\tТой обяви, че ще възложи на министерството на външните работи на Русия да се обърне към американски съд заради  в края на миналата седмица на руска дипломатическа собственост в САЩ.\r\n\t\"Що се отнася до сградите и съоръженията (на руската дипломатическа мисия в САЩ), това действително е нещо безпрецедентно. Американската страна лиши Русия от правото да ползваме наше имущество. Това е явно нарушение на имуществените права на руската страна. Поради което за начало ще възложа на руското външно министерство да се обърне към съда. Да видим как работи хвалената американска съдебна система\", заяви Путин.\r\n\tПриемането на решение от САЩ за доставки на смъртоносно оръжие за Украйна е суверенно решение, което не е от полза за уреждането на конфликта, а го задълбочава, каза руският президент.\r\n\tПо думите му е суверенно решение на САЩ да продават или да доставят безплатно оръжие. \"Ние не можем да повлияем на това решение, нито на страната реципиент на тази помощ, но има общи международни правила и подходи. Доставката на оръжие в зона на конфликт не е от полза за уреждането му, а само задълбочава ситуацията\", каза той.\r\n\tПутин съобщи, че Русия ще внесе в Съвета за сигурност на ООН резолюция за разполагане на миротворци на Обединените нации по линията на контакт в Донбас, за да гарантират сигурността на служителите на Оразнизацията за сигурност и сътрудничество в Европа.\r\n\tПутин заяви също, че дислокацията на тези сили ще стане възможна само след изтегляне на въоръжението и при съгласуване по въпроса с представителите на самопровъзгласилите се републики в Донбас.", "date": "2017.09.05", "title": "Путин: Тръмп не ми е годеница, че да се разочаровам от него"}
{"url": "http://www.mediapool.bg/karakachanov-iska-armiyata-da-se-vklyuchi-v-opazvaneto-na-obshtestveniya-red-news268862.html", "text": "Вицепремиерът и военен министър Красимир Каракачанов поиска във вторник армията да се включи в опазването на обществения ред. Той аргументира идеята си със зачестилите терористични нападения в Европа, след които армията се е включила в охраната на градовете.\r\n\t\"Трябва ли да се случи нещо в България, за да започнем и ние да създаваме това сътрудничество между армия и полиция? Ето, подобни случаи са много добър пример, много добра възможност за това, екипи от специалните сили и от полицията да се сработват, да се опознават, а защо не - ще го предложа на моя колега министъра на вътрешните работи, да провеждат някои съвместни учения, мероприятия, за да може да се реагира, не дай си боже, ако се наложи\", коментира Каракачанов пред БНТ.\r\n\tПреди ден Каракачанов нареди армията да  на търсен за убийството на съпругата си мъж. От Министерството на отбраната съобщиха, че това става на основание закона, който дава правомощия на въоръжените сили да оказват съдействие на органите за сигурност в борбата им срещу разпространяване на оръжия за масово унищожение, незаконен трафик на оръжие, тероризъм и други.\r\n\tВъзможността армията да участва в опазването на обществения ред и да дублира функциите на полицията ще изисква сериозни законодателни промени. Подобни промени биха довели до възможност армията да бъде изкарвана по улиците за хулигански прояви, протести и други подобни събития.\r\n\tКаракачанов не за първи път хвърля подобни бомбастични предложения в публичното пространство. Една от любимите му идеи е за връщане на задължителната казарма, за която обаче така и не заработи реално в качеството си на министър.\n\n\r\n\t\r\n\t\"На България предстои европредседателство, мерките по защита на обществения ред ще се засилят. Когато ние имаме в армията подготвени специалисти, защо тези хора да не бъдат полезни на обществото?\", каза министърът.\r\n\tТой обясни включването на армията в издирването и задържането на заподозрения за убийството на съпругата си мъж, с това че бил опасен.\r\n\t\"В един такъв случай, когато един човек, който целенасочено извършва подобно убийство, в центъра на град Пещера, след което прави опит да се укрие - между другото, доста хитро действа извършителят. Той не е случаен човек, той е частен охранител, в частна охранителна фирма в Пазарджик, който много добре знае къде са камерите за наблюдение и ги избягва, включително в опитите си да заблуди полицията, като остава колата си до един язовир, имитирайки, че едва ли не се е самоубил в язовира\", каза военният министър.\r\n\t\"Мисля че е правилно, защото, оказва се, проблеми с този човек е имало отдавна. Не беше изключено, така както ми докладваха, той да вземе заложници - това не е класическата форма на ревнивец, който убива жена си и посяга на себе си или се предава в полицията. Напротив, той се укрива, и той се укрива хитро. Не беше изключено да се опита в определена ситуация да вземе заложници или да извърши друго престъпление. Така че всяко едно съдействие - какво се очакваше да направя аз? Да кажа: не, не, ние не се бъркаме във вашите работи\", посочи Каракачанов.\r\n\tТой отхвърли резервите към включването на армията с думите, че в България\"пишман специалисти по всичко са повече от тези, които се интересуват от реалните проблеми\".\r\n\t\r\n\tВъв вторник Каракачанов се обяви и за по-строги мерки срещу ромската престъпност.\r\n\t”Неграмотността в тази общност е огромна. 206 хиляди деца в България, голямата част от които са циганчета, от 7 до 18-годишна възраст са неграмотни. Дори трябва да въведем образователната повинност, задължително, не ме интересува, че си пропуснал 16 години - връщаш се в училище и учиш”, коментира Каракачанов.\r\n\t”Един от основните проблеми е изучаването на български език. Няма как да се интегрираш в обществото, когато не знаеш да пишеш и говориш на български език. За какви права говориш, когато няма как да си намериш работа в нормална фирма или предприятие, когато не владееш езика на мнозинството - не можеш да пишеш и да четеш”, допълни той.\r\n\t”Това са неща, които е крайно време да спрем да ги разглеждаме от една страна с чисто етнически план, а от друга страна да спрем да ги разглеждаме като някакъв проблем, за който някой в Брюксел щял да ни се скара”, посочи Каракачанов.", "date": "2017.09.05", "title": "Каракачанов иска армията да се включи в опазването на обществения ред"}
{"url": "http://www.mediapool.bg/razsledvane-za-mashtabna-perachnitsa-na-pari-stigna-do-kalin-mitrev-saprug-na-irina-bokova-news268857.html", "text": "Калин Митрев, българският представител в Европейската банка за възстановяване и развитие в Лондон и съпруг на генералния директор на ЮНЕСКО Ирина Бокова, е замесен в мащабна схема за пране на пари, свързана с Азербайджан, сочи разследване на в. \"Гардиън\" съвместно с още 20 световни медии.\r\n\tРазследването на т.нар.  разкрива, че между 2012 и 2014 г. са направени повече от 16 хил. плащания по различни канали на стойност близо 2.9 млрд. долара от Азербайджан към известни европейци, купувани са луксозни стоки и са прани пари през мрежа от почти непрозрачни британски компании.\r\n\tЧаст от парите са отишли за политици и журналисти за международна лобистка кампания, която да създава позитивен имидж на страната и да отклонява критиките срещу управлението на президента автократ Илхам Алиев. Азербайджанското правителство е обвинявано за систематично нарушаване на човешките права, корупция и подправяне на избори.\r\n\tПо сметки на Митрев в България и в Швейцария са преведени над 425 000 евро.\r\n\tОт \"Гардиън\" посочват, че не всички получатели са знаели откъде идват средствата.", "date": "2017.09.05", "title": "Разследване за мащабна перачница на пари стигна до Калин Митрев, съпруг на Ирина Бокова"}
{"url": "http://www.mediapool.bg/bivshiyat-zdraven-ministar-stefan-konstantinov-oglavyava-natsionalnata-onkobolnitsa-news268868.html", "text": "Бившият здравен министър от първото правителство “Борисов“ Стефан Константинов е класиран на първо място в конкурса за нов директор на Специализираната болница за активно лечение на онкологични заболявания (СБАЛО) в столичния квартал “Дървеница“.\r\n\tКонстантинов е получил най-високата оценка от 5.65. На второ място с 4.78 точки е класиран бившият депутат от БСП и бивш директор на агенция “Медицински одит“ Симеон Василев.\r\n\tКандидат за поста беше и настоящият директор на Националния раков регистър проф. Здравка Валерианова.\r\n\tПостът беше овакантен след като прокуратурата повдигна обвинение на бившия директор Валентин Ангелов в безстопанственост. Според обвинението Валентин Ангелов е ощетил болницата с почти 2 млн. лв. като под негово ръководство са били купувани лекарства на завишени цени в периода 2013-2015 година.\r\n\tСлед оттеглянето му ръководството на СБАЛО бе временно поето от проф. Панайот Куртев.\n\n\r\n\tСъщевременно здравното министерство е обявило конкурси за директори на още три болници. Едната е ортопедичната болница “Проф. Бойчо Бойчев\" в Горна Баня, чийто директор Евгений Медникаров беше уволнен, след като поискал от МЗ за ремонт на болницата над 50 000 лева повече от необходимото.\r\n\tДругите две лечебни заведения, на които се търсят директори са Специализирана болница за активно лечение на белодробни болести в Перник и Специализирана болница по пневмофтизиатрични заболявания за продължително лечение и рехабилитация “Цар Фердинанд І” в Искрец.", "date": "2017.09.05", "title": "Бившият здравен министър Стефан Константинов оглавява националната онкоболница"}
{"url": "http://www.mediapool.bg/11-godishno-momche-e-ubito-s-lovnata-pushka-na-bashta-mu-v-strelcha-news268869.html", "text": "Прокуратурата разследва убийството на 11-годишно момче, намерено с огнестрелна рана от ловна пушка в Стрелча, съобщиха във вторник от държавното обвинение.\r\n\tЗасега е установено, че 12-калибровото оръжие е собственост на бащата на детето.\r\n\tРазследващите ще изясняват с кого е прекрало фаталния понеделник момчето. Назначена е съдебно-медицинска експертиза.", "date": "2017.09.05", "title": "11-годишно момче е убито с ловната пушка на баща му в Стрелча"}
{"url": "http://www.mediapool.bg/sarbiya-vavezhda-elektronen-kontrol-na-srednata-skorost-po-magistralite-si-news268870.html", "text": "От 1 септември т.г. на територията на Сърбия е започнало прилагането на електронен контрол на средната скорост на автомобилите, движещи се по автомагистралите в страната, предупреди във вторник българското Министерство на външните работи.\r\n\t\r\n\tЗа целта устройствата, отбелязващи часа на преминаване през пунктовете за заплащане на магистралните такси, са синхронизирани.\r\n\t \r\n\tАко при преминаването между два пункта средната скорост на МПС е надвишила максимално допустимите 120 км/ч, служители на пътна полиция налагат глоби на място.\r\n\t \r\n\tТова означава, че и най-малкото превишение на позволената максимална скорост ще бъде незабавно, автоматично и сигурно санкциониране още на пътя.\n\n\r\n\t \r\n\tГлобите са:\r\n\t \r\n\tЗа шофиране със средна скорост от 121 до 140 км/ч - 3000 динара;\r\n\t \r\n\tОт 141 до 160 км/ч - 5000 динара;\r\n\t \r\n\tОт 161 до 181 км/ч - 6000 - 20 000 динара;\r\n\t \r\n\tОт 181 до 200 км/ч - 15 000 - 30 000 динара;\r\n\t \r\n\tНад 201 километра в час - 100 000 - 120 000 динара плюс лишаване от свобода за срок от 15 дни.\r\n\t \r\n\tОсвен парични глоби се налагат и наказания лишаване от право на управление на МПС за различен период от време.\r\n\t \r\n\tПри превишаване на средната скорост, тя ще се изписва на касовата бележка, която се получава при заплащане на магистралните такси.", "date": "2017.09.05", "title": "Сърбия въвежда електронен контрол на средната скорост по магистралите си"}
{"url": "http://www.mediapool.bg/nap-prodava-blizo-40-tona-banani-news268871.html", "text": "Националната агенция за приходите (НАП) продава близо 40 тона банани с произход Колумбия в две партиди от по 1080 кашона, съобщиха от агенцията.\r\n\tВсеки, който желае да се включи в наддаването, може да огледа стоката днес (5 септември) и на 7 септември в Стопанския двор на село Подгумер.\r\n\tНачалната цена за едната партида банани е 36 828.78 лв. и 36 047.44 лв. за другата, което означава по 1.84 лв. за килограм. Валидни обаче ще са и всички предложения за цена, не по-ниска от 50% от тази стойност, т. е. 92 стотинки за килограм, уточняват от агенцията.\r\n\tЗа продажбата на бананите има протокол за извършена проверка от Българската агенция за безопасност на храните.\r\n\tПредложенията ще се разгледат на 8 септември.\r\n\tОбявата за търга, както и всички условия и реда за включване в наддаването, може да се видят на интернет страницата на НАП в раздел \"Продажби\".\r\n\tБананите са конфискувани от звеното \"Фискален контрол\" на данъчните.", "date": "2017.09.05", "title": "НАП продава близо 40 тона банани"}
{"url": "http://www.mediapool.bg/emiliyan-gebrev-az-pritezhavam-dunarit-i-nyama-nuzhda-zavodat-da-se-spasyava-news268872.html", "text": "Оръжейният бизнесмен Емилиян Гебрев обяви, че той несъмнено е собственикът на русенското оръжейно предприятие \"Дунарит\", че прокуратурата е била подведена в действията си срещу него и директорите на завода, но също така че продължават опитите на офшорката \"Виафот\" да придобие активите на предприятието, което според него няма никаква нужда да бъде спасявано от когото и да било. Гебрев разказа още как през 2015 г. той, синът му и двама от шефовете на \"Дунарит\" са били отровени.\r\n\t\"Притежател на 99.52% от \"Дунарит” е фирмата \"Емко\" (собственост на Гебрев – б. ред.), а 0.48% се притежават от Емилиян Христов Гербрев, който стои пред вас”, заяви самият той пред бТВ във вторник.\r\n\tГебрев говори за пръв път от както държавата се опита да придобие \"Дунарит\", изкупувайки негов дълг към фалиралата КТБ, препродаван многократно, но дружеството плати преди седмица около 50 млн. лв. и на практика засега се откупи.\r\n\t\r\n\t\"Никога не е имало риск активите да бъдат разпродадени, винаги е било стабилно с ясна собственост. Как може да процедира една фирма без ясен собственик. Собствениците са записани в акционерната книга, която многократно е била изземана от НАП, КОНПИ, прокуратурата.\", заяви Гебрев и извади акционерната книга на военния завод.\n\n\r\n\t\"Има издадено разрешение от КЗК за увеличаването на капитала на \"Дунарит\" и влизането на \"Емко\" и определение на Великотърновския апелативен съд, което ясно указва да се впише увеличението на капитала, за съда това е приключила тема, защо Агенцията по вписванията отказва все още да направи това е друг въпрос\", допълни оръжейният бизнесмен.\r\n\tТой обясни, че \"Емко\" е била поканена да влезе в дружеството от бившия му собственик – \"Кемира\" на Асен Бабански, която се свърза с мажоритарния акционер на КТБ Цветан Василев, който е обвинен за източването на банката.\r\n\t\"Не мога да си обясня защо се налага \"Дунарит” да бъде спасяван, защото няма от кого да бъде спасяван. \"Дунарит” е изключително стабилна финансова единица и със своите резултати в последните три години е доказал успеха си. За 2016 календарна финансова година има печалба от 28 млн. лв.\", посочи още Гебрев.\r\n\t\r\n\tПо думите му прокуратурата, която повдигна на него и на тримата членове на борда на \"Дуенарит\" обвинения за източване на предприятието, е била подведена, за да предприеме тези действия.\r\n\t\"Не само управителите на \"Дунарит” разследват, но и на мен ми е повдигнато обвинение с първоначално постановление – тъй като съм съставил престъпна група с управителя и бившия собственик на \"Дунарит” Бабански. Организирали сме група, с която по неправомерен начин да придобием дружеството. За мен прокуратурата е подведена и използвана като лост на въздействие – от Комисията за отнемане на незаконно придобито имущество, която така не подпомага дружеството да е в добро състояние и запорираните от нея акции да си запазят стойността и тогава държавата да бъде овъзмездена\", каза Емилиян Гебрев.\r\n\t\"Абсолютно несериозно е да се твърди, че дружеството се източва към Цветан Василев, защото е проверявано n пъти от всички специализирани органи и никоя от тях не е констатирала една стотинка да е отишла някъде. Ние сме най-стегнатото финансово дружество, всичко е ясно. Дружеството има задължения: те са били първоначално към КТБ, а малко преди банката да бъде затворена, те се преоформят - цедират, така че благодарение на умелото ръководство на завода, то е спасено. Има съдебен спор по цесиите със синдиците на банката – дали са законни или не и в момента, в който се изчисти този спор нещата ще са ясни”, посочи още Гебрев.\r\n\t\r\n\tПо думите му и в момента има опити за овладяване на \"Дунарит” от офшорната фирма „Виафот”, но кой стои зад нея, той не се нае да посочи.\r\n\t\"Не съм финансово разузнаване, специализиран орган, прокуратура. До ден днешен никой не е казал какво дружество е \"Виафот”, министърът на икономиката трябва да даде отговор на въпроса кой стои зад него”, каза Гебрев.\r\n\tТой припомни думите на министър Караниколов, че не може да се появи някой от ИДИЛ и да вземе \"Дунарит, а в същото време никой от специализираните органи в държавата не казва кой стои зад \"Виафот\". Твърденията са, че това е депутатът от ДПС Делян Пеевски, който чрез съдебни спорове по вписването на капитала, претендирайки, че притежава акциите заради неплатен дълг, по който са били заложени, се опитва да влезе в оръжейния бизнес.\r\n\t\r\n\tНа въпрос дали с плащането на придобития от държавата дълг към КТБ, \"Дунарит\" е финтирало държавата, Гебрев каза: \"Нищо не финтираме, държавата казва това е изискуемо ваше задължение и е нормално да се плати на секундата. Извадихме 50 млн. лв. и ги платихме. Ако дружеството е източвано за Белград, Луната, Марс, Космоса, независимо за къде, как ще извади тези пари да ги плати?\".\r\n\tБизнесменът обяви, че през годините не е видял на нито един документ за \"Дунарит\" заводът да е свързан с Цветан Василев - \" неговото име не съм видял по документи\".\r\n\t\"Асен Бабански е бил собственик. Банката на Василев е обслужвала \"Дунарит\" и всички оръжейни фирми, защото има забрана към всички останали чужди банки да обслужват този бизнес. Другата банка е ПИБ, която и до днес продължава да обслужва тази индустрия\", каза Гебрев обяснявайки защо \"Дунарит\" задлъжнява към КТБ.\r\n\t\r\n\t\"Цветан Василев го познавам от 25 години, ние с него имаме вечни спорове –последният беше при придобиването на ВМЗ-Сопот от нас. Виждали сме се 4-5 пъти. Той беше другият потенциален задкулисен купувач на ВМЗ, Аз се отказах в последния момент от приватизацията на завода. Караниколов движеше тази сделка от страна на Агенциата по приватизация и той се отнесе много коректно и перфектно и никога не е правил намек и за една стотинка, както други, но се отказах по други причини. Синдикатите бяха подстрекавани, а и на масата на подписване на сделката се отказах, защото разбрах, че съпругата ми има рецидив на рака”, каза още оръжейният търговец.\r\n\tСпоред Гебрев атаките към него са започнали, след като е станало ясно, че има интерес към \"Дунарит”, независимо че бил поканен от Бабански да вдигне капитала и да достабилизира предприятието.\r\n\t\r\n\t\"От кого ли не, цялата медийна машина, знайни и незнайни хора, държавната ни администрация, която е подведена (…) Действащото лице е един министър на икономиката, разпоредителите сигурно са други. Но той подвежда правителството и компрометира партията, която стои зад него (\"Атака\" – б. ред.), и задкулисния човек, който е един добър бизнесмен и депутат. Обществеността може да разпознае кои са лицата. И всички са злепоставени, цялата ни страна. Питайте министъра на икономиката кой го е подвел, от май месец са направени толкова поразии във военния сектор”, каза още Гебрев, който е в оръжейния бизнес от 1979 г. Според него Емил Караниколов досега една истина не е казал за военния комплекс.\r\n\tНа въпроса има ли Делян Пеевски интереси към оръжейния бизнес, нещо което той самият отрече, Гебрев отговори: \"След като тази фирма, която казват ,че е негова, толкова време се бори в съда срещу нас да придобие контрола над \"Дунарит\", значи има интерес. Но ако се докаже, че тази фирма е негова, тогава – има интерес. Но няма как да се докаже това пожизнено, защото тези фирми никога не се знае кой им е собственик. Ето аз съм тук и е ясно кой е собственик на \"Емко\" и \"Дунарит\".\r\n\tЗа Пеевски той каза още, че никога не го е виждал на живо, а и сигурно депутатът от ДПС не знае как изглежда Гебрев и \"сигурно няма да ме познае на улицата, ако ме види”.\r\n\t\r\n\tБизнесменът каза още, че проблемите с отнемането на лиценза за търговия на фирмата му \"Емко\" са измислени. \"Знам, че в Междуведомствената комисия има знаещи хора и ще разберат това\", каза той.\r\n\tГебрев коментира и думите на премиера Бойко Борисов, че на входа и на изхода на оръжейните предпирятия има посредници, които трупат печалба на гърба на държавните фирми.\r\n\t\"На входа и изхода на Дунарит никога не съм стоял аз, ако имаше посредници нямаше да я има тази печалба..\"Емко\" и \"Дунарит\" са единствените, които разработват пазара на \"Кинтекс\" (държавният оръжеен търговец – б. ред.) и предоставят най-ниските цени, финансират всичките сделки и дори поемат банковите гаранции и осигуряват печалба от 22-25 процента и за деветмесечието сме осигурили на държавата печалба от 40 млн. лв., а косвено тази година те ще получат още пари\", заяви Гебрев.\r\n\t\r\n\t\"Най-лошото ми е, че съм твърд човек и за мен нещата са бяло или черно и при мен не са идвали посредници. Уверен съм, че здравият разум все пак ще надделее и ще се снемат обвиненията срещу Кръстю Кръстев (шефа на \"Дунарит\" – б. ред.) и той ще се върне да си управлява завода\", каза още собственикът на завода.\r\n\tУспял съм от разрушени предприятия да създам бизнес, вложил съм 35-37 млн. лв., дума не е се е чуло за това, докато чужд инвеститор 1 милион да вложи и веднага се разтръбява, каза още Гебрев\r\n\tТой разказа, че през април 2015 г. е бил направен опит за неговото убийство, на сина му и на двама от директорите на \"Дунарит”. Това станало, когато обявил интереса си към \"Дунарит”.\r\n\t\"Върнаха ме от оня свят, благодарение на ВМА и разкриването на отровата. но никога не съм се страхувал, не съм ходил с охрана и няма да ходя с охрана. Някой ако реши да ме приключи, ще го направи, ако изпадна в непрестанни мисли за това, съм свършен\", заяви Гебрев.", "date": "2017.09.05", "title": "Емилиян Гебрев: Аз притежавам \"Дунарит\" и няма нужда заводът да се спасява"}
{"url": "http://www.mediapool.bg/petitsiyata-peevski-litse-na-bulgaria-specheli-blizo-600-privarzhenitsi-news268873.html", "text": "Общо 596 души са подкрепили петицията за обявяване на успешния предприемач, медиен магнат и депутат от ДПС Делян Пеевски за \"лице на България\" по време на българското председателство на Съвета на ЕС през 2018 г.  от Гражданско движение \"БОЕЦ\" в Народното събрание.  в подкрепа на това предложение е регистрирана в сайта \"Сhаnge.org\" от сайта \"Биволъ\".\r\n\t\"БОЕЦ“ взима повод от инициативата на сдружение \"Азбукари“ и няколко други направителствени организации за избиране на българско лице на европредседателството, което да представи страната по \"най-добрия начин“. От сдружение \"Азбукари“ номинират бившата тв водеща Цвета Кирилова, но \"БОЕЦ“ смятат, че далеч по-достоен кандидат е депутатът Делян Пеевски.\r\n\t\"Господин Пеевски е успешен бизнесмен, медиен магнат. Със своите изключителни умения, от човек, притежаващ стар \"Опел\", се превръща за кратко време в мултимилионер, собственик на активи за десетки милиони, официално декларирани. Основател, вдъхновител и носител на много бизнес модели, най-известният от които е моделът \"КОЙ\" - най-успешният управленски модел в България, извел страната ни до най-високи позиции в редица европейски класации“, посочват в мотивите си от сдружението.\r\n\tОттам допълват, че \"чрез своята вродена харизма, той (Пеевски, б. р.) единствен успява да изкара на площадите десетки хиляди български граждани, което показва неоспоримия му принос към развитие на гражданското общество в България“.\r\n\t\"Номинираната от нас личност е известна с множеството си международни контакти в редица страни – Турция, Сирия, Саудитска Арабия, Судан, Дубай и други“, посочва ГД \"БОЕЦ“, намеквайки за бизнеса на депутата с цигари и оръжие в Близкия Изток и съседни региони.\n\n\r\n\tВ номинацията се прави препратка и към закона \"Магнитски“ в САЩ, чрез който се опитва да се защити противникът на Пеевски и негов бивш бизнес партньор Цветан Василев.\r\n\t\"Множеството проверки от прокуратура, НАП и други, доказват, че в своята дейност г-н Пеевски съблюдава и стриктно спазва българското законодателство“, завършват от сдружението, като настояват номинацията им да бъде разгледана от институциите сериозно и поставена на обществен дебат.\r\n\tОсвен в Народното събрание предложението е адресирано и до правителството и президента Румен Радев.", "date": "2017.09.05", "title": "Петицията \"Пеевски – лице на България\" спечели близо 600 привърженици"}
{"url": "http://www.mediapool.bg/zapadat-sreshtu-moskva-i-pekin-sanktsii-ili-pregovori-s-phenyan-news268875.html", "text": "Поредното заседание на Съвета за сигурност на ООН, посветено на севернокорейската ядрена заплаха, в понеделник вечер очерта ясно различията между Запада, Южна Корея и Япония, от една страна, и Москва и Пекин, от друга за възможните решения на кризата – нови санкции срещу режима в Пхенян или опит отново да се преговаря с него.\r\n\tВ неделя Северна Корея извърши опит с, както твърди тя, водородна бомба. Експлозията бе с мощност 50 килотона - пет пъти по-голяма отколкото при предишния севернокорейски ядрен опит. Същевременно се засилват съмненията, че е възможно Северна Корея вече да е в състояние да постави ядрена бойна глава на междуконтинентална балистична ракета, в чийто обсег са Съединените щати.\r\n\tЗа това говори и новината, разпространена от южнокорейското издание \"Ейша бизнес дейли\", според която е забелязано, че Северна Корея транспортира, междуконтинентална балистична ракета към западното си крайбрежие. Изданието се позова на неназован разузнавателен източник. Транспортирането на ракетата е започнало в понеделник и се провежда през нощта с цел избягване на нейното следене.\r\n\tТози пореден ракетен опит може да е замислен да съвпадне с годишнината от основаването на КНДР от Ким Ир-сен - дядото на сегашния лидер Ким Чен-ун, отбелязва „Ню Йорк таймс“.\r\n\t\n\n\r\n\r\n\r\n\r\n\r\n\t\r\n\t\"До всеобхватно решение на ядрените и други проблеми, засягащи Корейския полуостров, може да се стигне само чрез политически и дипломатически канали, включително като се използват усилията за посредничество на генералния секретар на ООН\", каза пред Съвета за сигурност постоянният представител на Русия в световната организация Василий Небензя. \"Заплахата противопоставянето да премине в гореща фаза е безпрецедентно висока\", предупреди той.\r\n\t\"Китай винаги се е обявявал за мирно решение на севернокорейския проблем. Пекин никога няма да допусне военни действия на Корейския полуостров\", каза китайският постоянен представител Лю Цзеи. Той призова за съвместни действия за решаване на проблема и отбеляза, че смята за практична и осъществима съвместната инициатива на Китай и Русия, предложена на 4 юли. Двете страни предложиха КНДР да замрази ракетните и ядрени изпитания, а САЩ и Южна Корея да замразят съвместните си военни учения. Планът на Москва и Пекин предвижда чрез инициативата за двойно замразяване да се постигне напредък в политическия процес.\r\n\t\"Призоваваме Северна Корея да престане да предприема неправилни действия, да влошаващи ситуацията и неотговарящи на нейните собствени интереси и да се върне към решаването на проблема чрез диалог\", добави Лю Цзеи, цитиран от Ройтерс.\r\n\tПостоянната представителка на САЩ в ООН Ники Хейли отхвърли категорично руско-китайското предложение. Тя заяви, че САЩ планират да внесат тази седмица нова резолюция за Северна Корея и искат тя да бъде гласувана от Съвета за сигурност следващата седмица.\r\n\tАмериканската представителка призова Съвета да наложи възможно най-строги санкции, за да разубеди Северна Корея от предприемането на други стъпки по ядрената си програма.\r\n\tТази седмица САЩ ще водят преговори по резолюцията с новия, осми поред пакет санкции срещу Пхенян, заяви Хейли.\r\n\tБританският постоянен представител в ООН Матю Райкрофт повтори предложението си Съветът да насочи санкции срещу работещите в чужбина севернокорейци, които изпращат пари на режима, предаде ДПА. Според Райкрофт Съветът за сигурност трябва да гарантира, че сегашните му санкции срещу режима ще бъдат приложени бързо, както и \"да ограничи още неетичната експлоатация на севернокорейски работници в чужбина\".\r\n\tНад 50 000 севернокорейци работят в чужбина. Те носят между 1,2 милиарда и 2,3 милиарда долара годишно на режима в КНДР, според оценки на ООН. Повечето от тях работят в Китай и Русия, според доклад за човешките права.\r\n\tНай-строгите санкции срещу Северна Корея досега бяха наложени само преди седмици. Те включват пълна забрана на износа на въглища и желязо и спират продажбата на севернокорейска оловна руда и морски храни. Освен това ООН наложи забрани за пътуване и замразяване на активите на компании и частни лица.\r\n\tОчакваше се тези санкции да навредят сериозно на икономиката на КНДР и да намалят годишните постъпления с една трета. По-малко от месец след приемането на резолюцията севернокорейският режим изстреля четири ракети за една седмица, три от които паднаха в Японско море, а четвъртата прелетя над японския остров Хокайдо.\r\n\t\r\n\tРазпалването на военна истерия около Северна Корея \"е път, който не води никъде\" и \"може да доведе до глобална, планетарна катастрофа с огромен брой човешки жертви\". Това заяви след лидерския форум на БРИКС в китайския град Сямън президентът на Русия Владимир Путин в отговор на въпрос на ТАСС.\r\n\t\"Не съществува никакъв друг път освен дипломатическия начин за решаване на севернокорейския ядрен проблем\", подчерта руският лидер. Използването на санкции в случая вече е безполезно и неефикасно, заяви той.\r\n\tПо думите му, никакви санкции няма да убедят Северна Корея да се откаже от курса си създаване на оръжие за масово унищожение. Севернокорейците \"трева ще ядат, но няма да се откажат от (ядрената си) програма, ако не усещат сигурност\", добави той.\r\n\t\"А какво ще гарантира сигурността? Възстановяване на международното право. Трябва да се насочат нещата към диалог между всички заинтересовани страни\", каза Путин.\r\n\t\"Най-малкото нелепо\" е според него Русия да бъде включвана в санкционен списък наред с КНДР и същевременно към Москва да се отправят молби \"да подпомогне санкционните упражнения срещу Северна Корея\". \"Това го правят хора, които бъркат Австрия с Австралия\", отбеляза той.\r\n\tПутин твърди, че Русия има \"почти нулев стокообмен\" с КНДР, на която доставя например едва 40 хил. тона петрол за тримесечие, а общият й износ за други страни е 400 милиона тона. Севернокорейските работници в Русия също са само 30 хил. души. \"Също е все едно нула\", констатира Путин.\r\n\t\r\n\tГерманският канцлер Ангела Меркел и американският президент Доналд Тръмп се обявиха за налагане на нови санкции на Северна Корея. Те \"са на едно мнение, че международната общност трябва да засили още повече натиска върху севернокорейския режим и Съветът за сигурност на ООН да приеме бързо нови, по-строги (наказателни мерки)\", каза Щефен Зайберт, говорителят на германския канцлер, в комюнике, публикувано след телефонен разговор между двамата лидери тази вечер.\r\n\tМеркел е заявила, че ще лобира пред останалите европейски страни за засилване на санкциите срещу Северна Корея, за да бъде разубедена затворената комунистическа държава да продължи да нарушава международното право.\r\n\t\"Целта остава... да бъде намерено мирно решение на конфликта\", се подчертава в краткото комюнике.\r\n\t\r\n\tСАЩ предупреждават, че Северна Корея \"си проси война\", и настояват Китай и другите членове на Съвета за сигурност на ООН да спрат доставките на петрол и други горива за КНДР, пише в. \"Ню Йорк таймс\".\r\n\tСпоред вестника, съвсем не е ясно, че Китай ще е готов да приеме идеята за спиране на доставките на горива за КНДР, което е доста агресивна стъпка. Около 90 процента от търговията на Северна Корея и почти целият й внос на енергийни доставки идват от Китай. Китай, който засилва търговията си със Северна Корея през последните 12 месеца, отдавна се страхува, че спиране на петролните доставки може да доведе до падане на режима в Пхенян.\r\n\tСпоред Пекин това само би поканило Южна Корея да установи контрол върху Севера и би поставило американски съюзник на китайската граница, отбелязва американското издание.\r\n\tРешението на САЩ да настояват в ООН за нови санкции срещу Северна Корея идва въпреки все по-острите предупреждения на Белия дом, че активно обмисля военни варианти, ако Пхенян заплашва Америка или договорните й съюзници в региона, коментира британският в. \"Файненшъл таймс\".\r\n\tВъпреки дрънкането на оръжие решението на САЩ да се обърнат към ООН свидетелства за ограничените възможности на американския президент Доналд Тръмп в момент, когато той обмисля как да отговори на нарастващия политически натиск у дома за предприемане на по-решителни действия. Освен военни планове САЩ разработват и нови едностранни санкции. Очаква се основните мишени да бъдат китайски банки и други компании, които имат бизнес във или със Северна Корея, посочва \"Файненшъл таймс\".\r\n\t\r\n\tВсички страни в севернокорейската криза са съгласни, че няма добри варианти. Санкциите имат ограничено въздействие, освен ако не бъде наложено петролно ембарго - в такъв случай КНДР ще затъне в хаос, а Китай е против подобно развитие. Евентуално военно нападение вероятно ще доведе до ответни действия и значителни жертви, много по-големи от тези в Хирошима.\r\n\tТретата възможност - връщане към дипломацията - също не предлага особени перспективи. Северна Корея отхвърли предложение за преговори с южнокорейския външен министър, а на форума на Асоциацията на страните от Югоизточна Азия (АСЕАН) в Манила в началото на миналия месец нямаше среща между ръководителите на американската и севернокорейската дипломация, пише британският в. \"Гардиън\".\r\n\tИма опасност преговорите при сегашната ситуация да бъдат сметнати за награда за множеството нарушения на договора за неразпространение на ядрените оръжия. Много американски дипломати са на мнение, че миналите преговори не само са се провалили, но са били използвани като прикритие или дори са предоставили стимул на КНДР да изгражда своя ядрен арсенал.\r\n\tШестстранните преговори между Северна Корея, Китай, САЩ, Япония, Русия и Южна Корея бяха започнати от бившия американски президент Джордж У. Буш през 2003 г. и от тях се проведоха шест кръга, но според цитираните американски дипломати преговорите не са постигнали правилната комбинация от награди и наказания, които да убедят Пхенян да спре ядрената си програма.\r\n\tЕдинствената алтернатива е да се приеме, че Северна Корея ще има ядрени оръжия и балистични ракети, но да се ограничи тяхната стратегическа полза, изтъква изданието.", "date": "2017.09.05", "title": "Западът срещу Москва и Пекин: Санкции или преговори с Пхенян"}
{"url": "http://www.mediapool.bg/otpechatvaneto-na-kartichkite-do-chuzhdi-turisti-shte-struva-6-7-stotinki-news268876.html", "text": "Отпечатването на картичката, с която ще благодарим на чуждестранните туристи, избрали България за своята почивка, ще струва 5-7 стотинки, заяви министърът на туризма Николина Ангелкова пред агенция \"Фокус\" във вторник.\r\n\tОбявената от ведомството преди дни идея срещна много критики в публичното пространство, като един от въпросите беше колко ще струва инициативата.\r\n\tСпоред Ангелкова цената на поръчката за отпечатването на 400 хил. картички ще бъде между 24 и 27 хил. лева.\r\n\t“Идеята да изпратим тези картички на чуждестранни туристи, които са посетили нашата страна, дойде от това да покажем едно лично отношение към тях. Смятам, че такъв жест със сигурност е по-различен маркетингов подход и по-различно представяне на нашата страна, свързано с личното докосване на тези туристи“, допълни министърът на туризма.\r\n\tКартичката ще повтаря филателната марка със стенописи на Рилския Манастир и Тракийската казанлъшка гробница, чийто автор е Тетяна Узунова. Визията е одобрена от Експертния съвет по маркоиздаване към Министерство на транспорта, информационните технологии и съобщенията.\n\n\r\n\t\"По този начин направихме картичка с изображения, които достойно да представят културно-историческото наследство на България. Смятам, че дизайнът се получи много добре. Представяйки ги във формата на кръгове, които са символ на вечността и безкрайността, това допълнително дава представа за корените на нашата страна“, допълни Ангелкова.\r\n\tСпоред нея, чрез изпращането на картичките всеки един от случайно избраните туристи ще усети лично отношение. \"Най-добрият начин да разберем дали сме се справили с тази задача е да проследим кой от тези туристи се е върнал в България за своята почивка или е препоръчал нашата страна на своите приятели и роднини. Знаете, че най-добрата реклама е от уста на уста\", заяви Ангелкова.", "date": "2017.09.05", "title": "Отпечатването на картичките до чужди туристи ще струва 6-7 стотинки"}
{"url": "http://www.mediapool.bg/putin-uveryava-che-moskva-ne-iska-da-tsenzurira-rezhisyora-serebrennikov-news268877.html", "text": "Руският президент Владимир Путин отхвърли твърденията, че руските власти цензурират или по друг начин оказват натиск на режисьора Кирил Серебренников, обвинен в присвояване на средства, предаде Франс прес.\r\n\t\"Няма цензура, няма натиск\" над кинодееца, който е обвинен в присвояване на 68 милиона рубли (около 1 милион евро по днешния курс) от държавни субсидии между 2011 и 2014 г., заяви Путин в края на визитата си в Китай, където участва в срещата на върха на БРИКС.\r\n\tАко властите искаха да цензурират Серебренников, нямаше да му отпускат тези субсидии, изтъкна руският президент.\r\n\t\"За разследващите единственият въпрос е законно ли са били използвани държавните средства\", добави той.\r\n\tИзвестният в Европа режисьор Кирил Серебренников, чиито филми са участвали във фестивалите в Кан и Венеция, бе задържан в нощта на 21 срещу 22 август и поставен под домашен арест. Мярката му за неотклонение бе потвърдена вчера от апелативен съд.\n\n\r\n\tАрестът на Серебренников предизвика вълна от възмущение сред руската опозиция и творчески среди, и в чужбина. Серебренников заяви, че отправените му обвинения са невероятни и абсурдни.\r\n\tРежисьорът не се е противопоставял открито на президента Владимир Путин, но многократно е критикувал растящия натиск над руските творци под предлог за насърчаването на консервативни ценности. В неговите творби се обсъждат теми като политиката, религията и сексуалността и те са редовно критикувани от православните активисти или от властите, отбелязва АФП.", "date": "2017.09.05", "title": "Путин уверява, че Москва не иска да цензурира режисьора Серебренников"}
{"url": "http://www.mediapool.bg/bombite-na-karakachanov-news268874.html", "text": "Ден след като изпрати военни да участват в издирването и ареста на криминален престъпник, вицепремиерът и министър на отбраната Красимир Каракачанов във вторник лансира тезата, че армията трябва системно да се включи в опазването на обществения ред. Едно такова решение вероятно би спомогнало и акциите на колегата му Валери Симеонов по контрола на дискотеките по Черноморието.\r\n\tКаракачанов освен това поиска да се въведе образователна повинност за ромите.\r\n\tТака той обогати портфолиото си от силно популистки каузи, в което досега най-основно място заемаше връщането на казармата.\r\n\tОбщото и в трите предложения е, че са със съмнителна ефективност, трудно изпълними и евентуалната им реализация би означавала институции като МВР и МО да признаят капитулация при изпълнението на основни свои задължения.\r\n\tПредложенията обаче съдържат и някои нюанси, които може да се окажат опасни.\n\n\r\n\tОбсебването на дебата за сектора на сигурността от подобни теми пък отклонява вниманието от решаването на истинските проблеми в сектора – липсата на кадри, ниските заплати и окаяното състояние на техниката и въоръжението.\r\n\t\r\n\tНай- бомбастичната идея е включването на армията в опазването на обществения ред. В мирно време подобни мерки обикновено се предприемат при изключителни обстоятелства, както например във Франция след терористичните атентати, когато 10 000 военни с камуфлажни униформи бяха изведени по улиците на столицата и големите градове, за да се чувстват хората по-спокойни за сигурността си. Подобна ситуацията обаче в България няма, слава Богу.\r\n\tКаракачанов вероятно си представя, че военните може да бъдат използвани срещу размирици в ромските махали, при протести, срещу футболни хулигани и други подобни ситуации, за които в момента отговаря полицията. Факт е, че тя би могла да се справя и по-добре, но това е въпрос на организация, професионализъм и капацитет, които биха могли да бъдат набавени, ако има политическа воля.\r\n\tАнгажирането на армията с опазването на обществения ред би довело до сериозна промяна на цялостната философия на сектора за сигурност, връщайки ни към (очевидно непреодоляното все още) мислене, характерно за времената отпреди 1989 г. , което се олицетворява от скандалната реплика на Петър Младенов \"Най-добре танковете да дойдат\".\r\n\tВ развити демокрации с добре работещи институции, които не са изправени пред екстремна ситуация (като терористична заплаха, например), подобен модел е неуместен. Той се прилага в страни, в които властта се държи със сила.\r\n\tКаракачанов не разви в подробности предложението си и засега не е ясно дали това не е просто поредната димка, но законодателната материя в тази област е изключително сложна и намирането на баланса между сигурността и човешките права е изпитание за всички демократични държави, каквато има претенции да е България.\r\n\tПример за това са Законът за противодействие на тероризма и промените в Закона за въоръжените сили, приети миналата година.\r\n\tИменно на тях се позова военното министерство, обяснявайки на какви закони е стъпил Каракачанов. Те дават възможност армията да се включи в борбата срещу разпространяване на оръжия за масово унищожение, незаконен трафик на оръжие, тероризъм и други. И в критични ситуации това е абсолютно необходимо, но законодателят едва ли е мислил за случаи на битови убийства.\r\n\tКаракачанов обясни във вторник, че издирваният мъж, който е заподозрян в убийството на жена си, е опасен и е не е било изключено да вземе заложници или да извърши ново престъпление. Освен това той се е укривал в планински район, в който специалните сили армията са добре обучени да действат.\r\n\tСледвайки тази логика обаче, армията може да се включва в широк диапазон случаи и практически да дублира полицията.\r\n\t\"Виждате какво се случи след атентатите в редица европейски столици. Армията се включи и започна да участва в мероприятия по опазване на обществения ред. Трябва ли нещо да се случи в България, за да започнем и ние да създаваме това сътрудничество между армия и полиция. Такива случаи са добра възможност екипи от специалните сили и полицията да се сработват и да се опознават\", заяви Каракачанов пред БНТ.\r\n\t\r\n\tОсновна тема на Каракачанов са и проблемите с ромите и в медийните си изяви той често акцентира върху тях.\r\n\tСега той настоя за реални стъпки към премахването на проблема с ромската неграмотност и поиска въвеждането на образователна повинност. Идеята е неграмотните роми да се връщат в училище, колкото и години да са минали от училищната им възраст насам.\r\n\t\"Неграмотността в тази общност е огромна. 206 хиляди деца в България, голямата част от които са циганчета, от 7 до 18-годишна възраст са неграмотни. Дори трябва да въведем образователната повинност, задължително, не ме интересува, че си пропуснал 16 години - връщаш се в училище и учиш\", каза Каракачанов.\r\n\tВ контекста на правителствената акция по връщането на 200 000 отпаднали от системата деца, в която са ангажирани 11 служители от всякакви ведомства, не е изключено при амбициозната цел на Каракачанов да вкара всички неграмотни в училище да бъде включена и армията.\r\n\t\r\n\tКаракачанов и \"Обединените патриоти\", които са част от управлението, на няколко пъти дадоха да се разбере, че не са се отказали и от връщането на задължителната казарма, което бе основно тяхно предизборно обещание.\r\n\tПредварително е напълно ясно, че тази идея няма как да се реализира заради липсата на достатъчно средства, на кадрови потенциал, а и на . В програмата на правителството обаче е предвидено \"стартиране на широк обществен дебат по темата за въвеждане на наборна военна служба“.\r\n\tНаборната казарма беше отменена през 2007 година. Нежелана, мъчителна и безполезна за повечето младежи, минали през нея, в последните години на съществуването си тя се бе превърнала в истинска агония както за войниците, така и за Министерството на отбраната.\r\n\tМО нямаше възможност да осигури навременното влизане на всички подлежащи на военна служба. Това доведе до абсурдната ситуация да се търсят връзки за влизане, а не за скатаване от казармата, тъй като определени държавни позиции в сектора за сигурност изискваха отбиване на военната служба.\r\n\t\"Късметлиите\" да се доредят до служба пък не получаваха качествена военна подготовка заради липсата на средства за муниции, военна техника и др. За сметка на това прекарваха по-голямата част от службата си в даването на наряди, основно по опазването огромното армейско имущество, останало от времето на соца.", "date": "2017.09.05", "title": "Бомбите на Каракачанов"}
{"url": "http://www.mediapool.bg/ruska-fregata-porazi-s-raketi-voenni-obekti-na-islyamska-darzhava-v-siriya-news268878.html", "text": "Фрегатата \"Адмирал Есен\" от Черноморския флот на Русия унищожи тази сутрин с крилати ракети \"Калибър\" обекти на терористичната групировка \"Ислямска държава\" в района на сирийския град Дейр аз Зур.\r\n\tЛиквидирани са пунктове за управление на войските, комуникационен възел, складове с оръжия и боеприпаси, завод за ремонт на бронирана техника и голям брой въоръжени бойци. Това съобщи днес руското министерство на отбраната, предаде ТАСС.\r\n\tУдарът бе нанесен по укрепен район в близост до селището Шола, отбраняван главно от джихадисти с произход от Русия и държави от ОНД, уточни министерството.", "date": "2017.09.05", "title": "Руска фрегата порази с ракети военни обекти на \"Ислямска държава\" в Сирия"}
{"url": "http://www.mediapool.bg/patnicheski-samolet-katsna-avariyno-v-yaponiya-sled-sblasak-s-ptitsa-news268879.html", "text": "Самолет на авиокомпания \"Джапан еърлайнс\", пътуващ за Ню Йорк, се върна днес благополучно в Токио, след като пилотът съобщил, че птица се е блъснала в един от двигателите по време на излитане, предаде Асошиейтед прес.\r\n\tПо телевизията бяха излъчени кадри, показващи червени пламъци, излизащи от левия двигател при излитането на самолета.\r\n\t\"Джапан еърлайнс\" заяви, че самолетът \"Боинг 777\" с 233 пътници и 15 души екипаж е поискал аварийно кацане минути след излитането си от международното летище \"Ханеда\".\r\n\tСамолетът се е върнал на летището около час след излитането. Няма информация за пострадали хора. Авиокомпанията каза, че ще провери двигателя.\r\n\tПо данни на министерството на земята, инфраструктурата, транспорта и туризма летище \"Ханеда\" е било най-силно засегнато от сблъсъци с птици миналата година - 182 случая, следвано от \"Осака\" със 73 случая и \"Нарита\" с 57 случая. Не всички сблъсъци с птици обаче са оказали влияния върху полетите.", "date": "2017.09.05", "title": "Пътнически самолет кацна аварийно в Япония след сблъсък с птица"}
{"url": "http://www.mediapool.bg/kitaiskiyat-prezident-razkritikuva-nezhelanieto-za-borba-s-klimatichnite-promeni-news268880.html", "text": "Китайският президент Си Цзинпин разкритикува протекционизма и нежеланието за борба с промените в климата.\r\n\tСтраните трябва да работят в тясно сътрудничество за изграждане на една отворена световна икономика и да не губят от поглед нарастващите рискове и натиска за понижаване на растежа, призова Си, цитиран от Ройтерс.\r\n\tНа среща на лидерите от групата БРИКС с други развиващи се държави той се обяви също за ребалансиране на глобализацията, за да стане тя по-устойчива.\r\n\tСи Цзинпин наблегна и на рисковете за световната икономика заради нежеланието на някои страни да се борят с промените в климата, предаде Асошиейтед прес.\r\n\tТой не спомена изрично Съединените щати, които бяха извадени от своя президент Доналд Тръмп от Парижкото споразумение за ограничаване на глобалното затопляне. Тръмп освен това казва, че редица търговски споразумения заплашват работни места в САЩ.\n\n\r\n\tСи Цзинпин говори при откриването на среща на лидерите от БРИКС (Бразилия, Русия, Индия, Китай и Република Южна Африка) с техните колеги от редица развиващи се страни, посочва АП.\r\n\tКитайският президент обеща страната му да предостави 500 милиона долара за подпомагане на развиващите с държави да се справят с предизвикателства като глада, бежанците, климатичните промени и общественото здраве. Китай ще осигури през следващата година възможност за обучаване на 40 000 човека, допълни той.\r\n\tСрещата във формат \"БРИКС плюс\", която се проведе по инициатива на китайското ротационно председателство, е последното събитие в програмата на срещата на върха на БРИКС в югоизточния китайски град Сямън.\r\n\tСледващата среща на високо равнище на групата ще се състои в Република Южна Африка, която ще поеме ротационното председателство на 1 януари 2018 г.", "date": "2017.09.05", "title": "Китайският президент разкритикува нежеланието за борба с климатичните промени"}
{"url": "http://www.mediapool.bg/kuba-zapochna-5-mesechen-prehod-idva-li-krayat-na-upravlenieto-na-semeistvo-kastro-news268881.html", "text": "Куба започна 5-месечен политически преход, който се очаква да сложи край на започналото преди близо 60 години управление на братята Кастро, предаде Асошиейтед прес.\r\n\tДо края на този месец кубинците ще се събират на малки групи, за да определят своите кандидати за изборите за общински съвети на 22 октомври. Това е първото от поредица гласувания на местно, провинциално и, накрая, на национално равнище, отбелязва АП. На следващите етапи ще бъдат избрани членовете на провинциалните събрания и на парламента.\r\n\tОчаква се до февруари новото Национално събрание на народната власт, еднокамарният законодателен орган, да избере председател на Държавния съвет (де факто държавен ръководител) и членове на влиятелния орган.\r\n\t86-годишният Раул Кастро, който понастоящем е председател на Държавния съвет, казва, че ще подаде оставка от поста дотогава, но се очаква да остане начело на управляващата Кубинска комунистическа партия. През 2008 г. той наследи като президент своя по-голям брат Фидел, историческия лидер на Кубинската революция от 1959 г., който се оттегли заради здравословни проблеми и почина миналата година.\r\n\tРаул Кастро започна поредица бавни и ограничени социално-икономически реформи. Кубинският лидер освен това постигна споразумение с предишния президент на САЩ Барак Обама за възстановяване на двустранните отношения.\n\n\r\n\tОт дълго време се очаква следващият председател на Държавния съвет на Куба (де факто президент на страната) да стане Мигел Диас-Канел Бермудес. 57-годишният първи заместник на Раул Кастро стои далеч от общественото внимание през последните години.\r\n\tДруги партии освен комунистическата нямат право на участие в изборите за общински съвети и властите работят за възпрепятстване на избирането на опозиционни кандидати.\r\n\tКритиците определят изборите като безсмислено упражнение, целящо да създаде илюзия за демокрация, отбелязва АП.\r\n\tОпозиционна коалиция заяви, че очаква 170 дисиденти да се борят да бъдат номинирани за общинските избори. При предишни избори неколцина опозиционери достигнаха до тази фаза, но бяха победени на самите избори.", "date": "2017.09.05", "title": "Куба започна 5-месечен преход. Идва ли краят на управлението на семейство Кастро?"}
{"url": "http://www.mediapool.bg/uraganat-harvi-e-vzel-nai-malko-60-zhertvi-v-sasht-news268882.html", "text": "Ураганът Харви е причинил смъртта на най-малко 60 човека в САЩ, предаде Асошиейтед прес, като се позова на властите.\r\n\tНа 25 август стихията връхлетя южния щат Тексас, където вилня в продължение на няколко дни, причинявайки проливни дъждове и наводнения.\r\n\tМного хора са се удавили при внезапно прииждане на води.\r\n\tПри някои от смъртните случаи Харви обаче е допринесъл индиректно за фаталния изход. Така например, няколко възрастни хора са починали, след като ураганът е прекъснал електроснабдяването и ги е лишил от животоподдържащо медицинско оборудване, работещо на ток. Изкоренени дървета пък са паднали фатално върху две къщи и един автомобил.", "date": "2017.09.05", "title": "Ураганът Харви е взел най-малко 60 жертви в САЩ"}
{"url": "http://www.mediapool.bg/putin-smyata-che-oshte-e-rano-da-se-govori-za-kampaniyata-za-prezidentskite-izbori-news268883.html", "text": "Руският президент Владимир Путин смята, че още е рано да се говори за началото на кампанията за президентските избори в Русия догодина, предаде ТАСС.\r\n\t\"Вече съм го казвал и мога да го кажа още веднъж: у нас само да се обяви предизборна кампания, веднага всички спират да работят, знам го от личен опит\", каза Путин пред журналисти след срещата на върха на БРИКС.\r\n\tПо думите му това е така защото веднага започват да мислят какво ще стане след изборите, кой къде ще работи. Трябва да се работи сега, всеки на своето място, дейно и вниманието към възложените задачи да не отслабва нито за секунда, посочи Путин.\r\n\t\"В предвидения от закона срок тези, които искат да участват в следващите президентски избори в Русия, сигурен съм, ще го кажат\", каза той.", "date": "2017.09.05", "title": "Путин смята, че още е рано да се говори за кампанията за президентските избори"}
{"url": "http://www.mediapool.bg/veche-nad-123-000-dushi-ot-mianma-sa-potarsili-ubezhishte-v-bangladesh-news268899.html", "text": "За 11 дни над 123 000 души, повечето от тях мюсюлмани рохинги, са избягали от насилието в Мианма и са потърсили убежище в съседен Бангладеш, съобщи ООН, изразявайки опасение от хуманитарна криза в претъпканите лагери, предаде Франс прес.\r\n\t \r\n\tСамо за последните 24 часа границата са преминали около 37 000 бежанци.\r\n\t \r\n\tНасилието в Мианма започна на 25 август с нападения над десетки полицейски участъци от бунтовници от Армията за спасение на рохингите в Аракан, които казват, че искат да защитят потъпканите права на мюсюлманското малцинство рохинги.\r\n\t \r\n\tВ отговор армията на Мианма започна широкомащабна операция в обитавания от рохингите щат Ракхайн. По нейни данни до момента има 400 убити, от които 370 са \"терористи\" рохинги.\r\n\t \r\n\t\"Хората са настанени в бежански лагери, по пътищата, в училищни дворове. Ще се стигне до недостиг на храна и вода\", обясни бангладешкият правозащитник Нур Хан Литон.\r\n\t \n\n\r\n\tОсвен липсата на продоволствие и пространство във вече пренаселените лагери, организациите се тревожат и за здравословното състояние на новопристигащите бежанци, още повече че сега е дъждовният сезон.\r\n\t \r\n\t\"Тези хора са гладни, жадни и болни. Заслужават поне да имат покрив над главата\", каза ръководителят на местния клон на Върховния комисариат на ООН за бежанците Шубхаш Уостей.\r\n\t \r\n\tЗа властите на Мианма живеещите на тяхна територия около един милион рохинги са незаконни имигранти от съседен Бангладеш, въпреки че те живеят в Мианма от поколения. Самата дума \"рохинги\" е забранена в Мианма, където те са наричани \"бангладешци\", отбелязва АФП.", "date": "2017.09.05", "title": "Вече над 123 000 души от Мианма са потърсили убежище в Бангладеш"}
{"url": "http://www.mediapool.bg/shefkata-na-tsik-obsadi-s-radev-vavezhdaneto-na-elektronno-glasuvane-news268900.html", "text": "Президентът Румен Радев обсъди с председателя на Централната избирателна комисия (ЦИК) Ивилина Алексиева въвеждането на електронното гласуване. След срещата Алексиева обясни, че държавният глава се интересувал какво е направила ЦИК и докъде е стигнала по изготвянето на детайлен анализ за добрите практики по въвеждане на дистанционно електронно гласуване в целия свят.\r\n\t\"Според мен в рационални срокове до 15 ноември ще бъде изготвен анализът заедно с препоръките и симулациите\", каза Алексиева.\r\n\tТя обясни, че догодина ще бъде пробен период и, ако има успех, през 2019 година при произвеждане на изборите за членове на ЕП от България ще следва да бъде проведено и дистанционно гласуване за всички български граждани.\r\n\tПрезидентът изрази своето желание за информация във връзка с този проект и с оглед на гласуването на българските граждани в чужбина, добави Алексиева.\r\n\tТя съобщи, че е поканила Радев да открие и международната конференция на Асоциацията на органите за управление на избори в Европа, която ще се проведе у нас на 9 и 10 ноември.\n\n\r\n\tПрезидентът е приел.\r\n\tДо 15 ноември предстои да се изясни моделът за електронното гласуване, като той ще бъде предложен от една от двете фирми,  по обявената обществена поръчка.\r\n\tОсновната цел е внедряването на електронно дистанционно гласуване при провеждането на всички видове избори у нас – президентски, парламентарни, за евродепутати и местни, пише в заданието. Крайният срок за изпълнението на проекта е 31 декември 2018 г.\r\n\tПървата фаза предвижда проучване на добрите практики, които вече са въведени в други държави. За целта е обявена обществената поръчка, чийто бъдещ изпълнител трябва да даде конкретни препоръки към българската система за електронно гласуване, които ще послужат за основата за внедряването й, е посочено в обявлението.", "date": "2017.09.05", "title": "Шефката на ЦИК обсъди с Радев въвеждането на електронно гласуване"}
{"url": "http://www.mediapool.bg/vasil-bozhkov-i-dve-bankerki-ostanaha-v-sastezanieto-za-tb-viktoriya-news268901.html", "text": "Хазартният бос Васил Божков и известните банкерки Цветелина Бориславова и Петя Славова стигнаха до финалната права в състезанието за покупката на дъщерната на фалиралата КТБ Търговска банка \"Виктория\".\r\n\tТова става ясно от съобщение на синдиците на КТБ, които в момента правят втори опит за продажбата на трезора.\r\n\t\"Българо-Американска Кредитна Банка\" (БАКБ), \"Инвестбанк” АД и \"Вабо Интернал” АД подадоха в срок индикативни оферти за покупка на 100% от капитала на ТБ \"Виктория” ЕАД и цялостната експозиция на едноличния собственик на капитала към банката\", гласи съобщението на синдиците.\r\n\tСпоред него оттук нататък предстои анализ и оценка на офертите, като на допуснатите кандидати ще бъде предоставена възможност да извършат обстойно проучване (дю дилиджънс) на ТБ \"Виктория” ЕАД и на база на него да представят своите обвързващи оферти за покупка на 100% от капитала на банка \"Виктория\".\r\n\tВ края на август стана ясно, че учредената през юли компания \"Вабо Интернал\", в чийто борд на директорите фигурира Божков, е допусната в следващия етап на процедурата по продажба на ТБ \"Виктория\". Тогава бяха поканени да продължат участието си и другите трима кандидати - БАКБ, \"Инвестбанк” АД и групата инвеститори, действащи съгласувано - Kerbler Holding GmbH, Imfarr Beteiligungs GmbH и Green Finance GmbH. Последният участник впоследствие очевидно се е отказал да представя оферта.\n\n\r\n\tПървият опит за продажба на банката приключи през март 2017 г., след като БНБ не разреши покупката на \"Виктория\" от турската \"Търговска банка Д\", собственост на познатия от безмитната търговия и с бензиностанции бизнесмен Фуат Гювен, който развива бизнес в различни сектори в България, Турция и Русия. Мотивът бе, че предлаганият план за стабилизиране на \"Виктория\" е рисков за самата Д банк.\r\n\tБАКБ на Цветелина Бориславова също бе поканена на финални преговори със синдиците на КТБ, като накрая бе предпочетена Д банк.\r\n\t\"Инвестбанк\" на Петя Славова, която също се включи и в предишния конкурс, явно също не се отказва от състезанието, независимо трябва да решава собствените си проблеми, след като на стрес тестовете преди година се оказа една от двете банки, които имат нужда от увеличение на капитала.\r\n\tСпоред данните на БНБ към края на юни 2017 г. активите на банка \"Виктория\" възлизат на 126 млн. лв., а пасивите й са около 92 млн. лв., от които към 85 млн. лв. са към КТБ. Собственият капитал на банката е малко над 34 млн. лв., а регистрираният и внесен капитал възлиза на 126 млн. лв.\r\n\tОсновното предизвикателство за бъдещия купувач на банка \"Виктория\" ще бъде да плати дълговете й към КТБ, а преимуществото му ще бъде сдобиването с банков лиценз.", "date": "2017.09.05", "title": "Васил Божков и две банкерки останаха в състезанието за ТБ \"Виктория\""}
{"url": "http://www.mediapool.bg/nova-pratka-s-yaychen-melanzh-s-fipronil-u-nas-news268903.html", "text": "България е получила съобщение от Европейската комисия по системата за бързо предупреждение за партида замразен яйчен меланж, замърсена с фипронил, съобщиха от Министерството на земеделието, храните и горите (МЗХГ).\r\n\tПратката е доставена от Германия, а количеството й е 1440 кг.\r\n\tНезабавно Българската агенция по храните е извършила проверка в обекта - склад за търговия на едро, получател на пратката.\r\n\t\"Към момента на проверката е установено, че в склада са налични 1142 кг от нотифицираната партида, които с акт за забрана са спрени от реализация. При извършената проследимост са установени получателите на останалото количество от 298 кг яйчен меланж от засегнатата партида и се извършва изтегляне от пазара\", посочиха още от министерството.\r\n\tМеждувременно продължават проверките за яйца и яйчни продукти, които евентуално могат да бъдат замърсени с фипронил. Първите 18 резултата от лабораторни анализи на яйца и яйчни продукти - майонеза и сладолед са отрицателни за съединението, става ясно още от съобщението на МЗХГ.\r\n\tВ събота земеделският министър Румен Порожанов предупреди, че има риск нови партиди яйчен прах, заразени с опасното вещество фипронил, да са достигнали до страната ни.\r\n\tПреди това беше установено, че у нас е внесен около един тон яйчен прах, заразен с фипронил. Открият на склад продукт беше унищожен. Използваният е бил вложен в производството на сладолед и майонеза. От българския пазара бяха изтеглени около 9 тона майонеза и 25 тона сладолед и сладоледени торти.\r\n\t\"Това, което получим като информация, веднага Агенцията по храните отива на място във фирмата-доставчик, за да се идентифицира кое е на склад и какво е минало в рамките на производството\", обясни в събота министър Порожанов.\r\n\tСпоред него проблемът е много по-сериозен в Европа, защото там много яйца са излезли на пазара.\r\n\tФипронил е ветеринарномедицински препарат, забранен за употреба при продуктивни животни, в това число при кокошките носачки. Препаратът се използва в борбата срещу бълхите, кърлежите и други паразити.\r\n\tПо данни на Световната здравна организация фипрохонилът може да нанесе поражения върху черния дроб, бъбреците и щитовидната жлеза. Симптомите на отравяне с опасния препарат са гадене, повръщане, изпотяване, тремор, крампи и загуба на координацията.", "date": "2017.09.05", "title": "Нова пратка с яйчен меланж с фипронил у нас"}
{"url": "http://www.mediapool.bg/ruski-uchenik-nahlu-v-klas-napadna-uchitelkata-s-bradvichka-i-strelya-s-vazdushna-pushka-po-detsata-news268904.html", "text": "Ученик от горните класове е нахлул в час по информатика в училище край Москва тази сутрин и нападнал учителката с кухненска брадвичка, като я ударил по главата.\r\n\tПосле 15-годишното момче започнало да взривява самоделни фишеци и открило стрелба с пневматична пушка, предадоха ТАСС и Асошиейтед прес, цитирайки съобщение на руския Следствен комитет.\r\n\tПри инцидента в московското предградие Ивантеевка са пострадали четирима души - учителката и три деца, които в уплахата си скочили през прозореца. Животът на нито един от тях не е в опасност, а нападателят е задържан. Срещу него е заведено дело за хулиганство.\r\n\tЗасега не е ясен мотивът за атаката.\r\n\tВластите гледат на случая сериозно и се опитват да разберат как ученикът е успял да внесе оръжие в училището, което има охрана. В Русия действат много строги мерки за контрол върху оръжията.\n\n\r\n\tПредседателят на местния парламент Игор Бринцалов коментира твърденията на съучениците на нападателя, че той неведнъж е внасял оръжие в училище и е заплашвал с нападение. \"Ако е така, въпросът е много сериозен и се отнася не само към охраната, но и към училищните възпитатели, които трябва своевременно да забелязват такива предпоставки за трагедии\", каза той.", "date": "2017.09.05", "title": "Руски ученик нахлу в клас, нападна учителката с брадвичка и стреля с въздушна пушка по децата"}
{"url": "http://www.mediapool.bg/stresat-e-prichina-za-30-ot-napuskashtite-rabota-i-80-mln-lv-zagubi-za-biznesa-news268905.html", "text": "Над 50% от болничните през миналата година се дължат на заболявания вследствие на стреса. Болничните през 2016 година са на стойност 144 млн. лв., което означава, че загубите за бизнеса от тях възлизат на 70-80 мл. лв. Освен това наблюденията сочат, че 30% от текучеството на кадри се дължи на стреса, включително и на т.нар. сидром на професионалното прегаряне или “бърнаут“. Най-засегнати са работещите в социалните сфери, а внимание на проблема приоритетно обръщат високотехнологичните браншове.\r\n\tТези данни представи Томчо Томов, ръководител на Националния център за управление на компетенциите към Българската стопанска камара (БСК) във вторник.\r\n\tПо думите му едва около 6% от компаниите у нас имат политики и програми за управление на стреса. Това са преди всичко международни компании.\r\n\tСпоред експерти е необходима по-ясна държавна политика и програми за превенция на синдрома на професионалното прегаряне от бизнеса, като по този начин ще се намалят и загубите за бизнеса и икономиката.\r\n\t“Бърнаут е състояние на физическо и емоционално изтощение или пълна липса на мотивация, която обикновено е в резултат на продължаващ стрес или чувство на неудовлетвореност“, коментира Анелия Горгорова от Българската асоциация за управление на хора (БАУХ), насочена към проблемите на управлението на човешките ресурси.\n\n\r\n\tСпоред някои статистики, синдромът засяга около 54% от жените и 33% от мъжете.\r\n\tФизиологичните симптоми са изтощение, главоболие, нервен стомах, мускулно напрежение, промяна в апетита, проблеми със зъбите, промяна в сексуалната активност, чувство на замаяност, но и психологически, свързани с поведенчески проявления като чувство на раздразнителност и гняв, чувство на агресия, липса на енергия и удовлетвореност, усещането да не си щастлив от това, което правиш.\r\n\tПо данни на Американския институт за изследване на стреса всяка година САЩ губят около 300 млрд. долара заради отсъствие от работа или намалена работоспособност вследствие на стрес, както и за покриване на разходите за медицински грижи на засегнатите. Изследване от 2013 г. показва, че за Европа тези загуби възлизат на 600 млрд. евро. За да може да се прецени какви са обективните загуби на бизнеса от последствията на прекомерните нива на стрес трябва да има статистики, от които да се ползва бизнеса на национално равнище.\r\n\tСветовноизвестният лектор Хамза Кан, който е в България по повод предстоящият мотивационен семинар “Играта на професионалното прегаряне & баланс личен живот - работа“ (Burnout Gamble & Work-Life Balance), припомни, че Световната здравна организация определя стреса като епидемията на 21 век.\r\n\t“Бих препоръчал на бизнеса да се фокусира върху 6 основи неща в своята организация. Всички ние се борим със стреса, с отчуждаването, с посланията, които получаваме от обществото, с технологиите, самотата и с икономиката. Така че всички тези фактори допринасят за стрес и напрежение по отношение на това как се държим и какви резултати постигаме. Стресът да се представиш по най-добрия начин предизвиква тези състояния“, посочи Кан.\r\n\t“Ние, като отделни хора, увеличаваме този стрес, тъй като започваме да вярваме в 5 неща – в мита за прогреса, в мита за ефективността, в мита за перфектността, в мита за удовлетворението и в мита за непрекъснатата иновация. Ние влизаме в един непрекъснат цикъл на бърнаут и отговорността да се справим с него не е на отделния човек, а на съвместните усилия на всички“, каза Кан.", "date": "2017.09.05", "title": "Стресът е причина за 30% от напускащите работа и 80 млн. лв. загуби за бизнеса"}
{"url": "http://www.mediapool.bg/siriyskata-armiya-razkasa-obsadata-na-islyamska-darzhava-v-grad-deir-az-zur-news268906.html", "text": "Сирийската армия разкъса обсадата на контролираната от правителството зона в град Дейр аз Зур, наложена преди повече от две години от джихадистката групировка \"Ислямска държава\", съобщи САНА, цитирана от Франс прес.\r\n\t \r\n\tАрмията е достигнала обсадената база на 137-а бригада в югозападния край на града, съобщи ДПА.\r\n\t \r\n\t\"След 32 месеца обсада армията успя да премахне мините и да отвори коридор, за да достигне обсадените си сили\", каза Рами Абдел Рахман, директор на базирания във Великобритания Сирийски център за наблюдение на правата на човека.\r\n\t \r\n\tДейр аз Зур, главният административен център на едноименната сирийска провинция, е почти изцяло под контрола на \"Ислямска държава\" от 2014 година. Сирийската армия, подкрепена от съюзника си Русия, напредва към града от седмици по няколко фронта.\r\n\t \n\n\r\n\tГубернаторът на провинцията Ибрахим ас Самара каза за ДПА по телефона, че \"има 70 000 обсадени цивилни в Дейр аз Зур, както и 6800 правителствени военни\".\r\n\t \r\n\tСирийският президент Башар Асад нарече операцията \"звучна победа\" срещу \"най-опасната терористична организация на Земята\", предаде думите му САНА.", "date": "2017.09.05", "title": "Сирийската армия разкъса обсадата на \"Ислямска държава\" в град Дейр аз Зур"}
{"url": "http://www.mediapool.bg/darzhavniyat-glava-se-sreshtna-s-grigor-dimitrov-news268907.html", "text": "Президентът Румен Радев прие най-добрия български тенисист Григор Димитров. Първата ни ракета е на няколкодневно посещение в България, а денят му започна на кортовете в Хасково, където изненада местни деца.\r\n\tПо време на срещата Димитров запозна държавния глава с идеята си за създаване на Академия за тенис в България, която да се превърне в център за обучение и да приобщи повече деца към спорта, съобщиха от прессекретариата на държавния глава.\r\n\tВдъхновението на младите хора да се занимават със спорт, да се усъвършенстват и да си поставят високи цели е обща задача на спортните дейци и на институциите, беше общата позиция на президента Радев и на Григор Димитров.\r\n\t“С неуморния си труд, желание за победа и отдаденост към спорта вдъхновявате стотици деца, които вземат ракетата и усърдно тренират на корта“, допълни президентът.\r\n\tДимитров се завръща от САЩ, където отпадна във втори кръг на US Open, след като преди това спечели Мастърса в Синсинати, извоювайки най-голямата титла в кариерата си. По-рано през сезона българинът триумфира в Бризбън и София.", "date": "2017.09.05", "title": "Държавният глава се срещна с Григор Димитров"}
{"url": "http://www.mediapool.bg/evropa-mozhe-skoro-da-popadne-v-obhvata-na-severnokoreiskite-raketi-news268908.html", "text": "Френската министърка на отбраната Флоранс Парли предупреди, че Северна Корея може да разработи балистични ракети, достигащи Европа, по-скоро от очакваното, предаде Ройтерс.\r\n\t \r\n\t\"Сценарият за ескалация към широкомащабен конфликт не може да се изключва. Има опасност Европа да се озове в обсега на ракетите на (севернокорейския президент) Ким Чен-ун по-скоро от очакваното\", каза Парли в реч пред френски военни в Летния университет по отбрана в югоизточния град Тулон.\r\n\t \r\n\tВ същата реч министърката на отбраната съобщи, че Франция ще се сдобие с въоръжени дронове, каквито вече имат САЩ, Израел, Великобритания и Италия, предаде Франс прес.\r\n\t \r\n\t\"Реших да задействам процеса по въоръжаване на нашите дронове за разузнаване и наблюдение. Това ще се отнася на първо време за дроновете \"Рийпър\", които купихме от САЩ\", заяви тя.\r\n\t \r\n\tВ момента Франция притежава шест безпилотни самолета \"Рийпър\" - пет в Ниамей (Нигер) за следене на джихадистите в Сахел и един в Коняк, Югозападна Франция.\r\n\t \n\n\r\n\t\"В средносрочен план бъдещият европейски дрон, който разработваме с Германия, Италия и Испания, също ще бъде въоръжен\", добави френската министърка на отбраната. Според нея френските военни части по този начин ще станат по-ефикасни и ще ограничат риска от съпътстващи щети.", "date": "2017.09.05", "title": "Европа може скоро да попадне в обхвата на севернокорейските ракети"}
