{"url": "http://www.mediapool.bg/tramp-obvini-rusiya-i-iran-che-podkrepyat-zhivotnoto-asad-news277747.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПрезидентът на САЩ Доналд Тръмп осъди химическата атака в Сирия, предаде Ройтерс.\r\n\tТръмп направи това в три туита, в които обвини руския президент Владимир Путин и Иран, че подкрепят както той пише \"животното Асад\", допълва агенцията.\r\n\t\"Много загинали, в това число жени и деца, в една безсмислена ХИМИЧЕСКА атака в Сирия. Районът на тази жестокост е ограничен за достъп и обсаден от Сирийската армия, което го прави напълно недостъпен за външния свят\", пише Тръмп в първия си туит.\r\n\t\"Президентът Путин, Русия и Иран са отговорни за подкрепата на Животното Асад\", допълва той и после предупреждава, че ще трябва да бъде платена \"висока цена\".\r\n\t\"Отворете района незабавно за медицинска помощ и проверка\", призовава Тръмп в друг туит.\r\n\tВ трети туит той пише: \"Ако президентът Обама бе преминал обявената от него Червена Линия в Пясъка, сирийското бедствие отдавна щеше да е свършило! Животното Асад щеше да бъде в миналото!\"\n\n\r\n\tМеждувременно Европейският съюз (ЕС) разпространми своя позиция по случая, в която се казва, че доказателствата говорят за използването на химически оръжия от силите на сирийския президент Башар Асад срещу обсадения и държан от бунтовниците град Дума, предаде Ройтерс. \r\n\t\"Доказателствата говорят за още една атака на режима. Това, че химическите оръжия продължават да се използват, особено срещу цивилни, е повод за сериозно безпокойство. ЕС осъжда най-категорично използването на химически оръжия и призовава за незабавен отговор от страна на международната общност\", се казва в изявлението на ЕС.\r\n\tСъюзът призовава Съвета за сигурност на ООН да възстанови проверките за идентифициране на извършителите на химически атаки. ЕС призова Русия и Иран, в качеството им на поддръжници на режима, да използват влиянието си над Дамаск, за да предотвратят други атаки. Сирийската страна отрича правителствените сили да са извършвали каквото и да е химическо нападение по град Дума.", "date": "2018.04.08", "title": "Тръмп обвини Русия и Иран, че подкрепят \"животното Асад\""}
{"url": "http://www.mediapool.bg/atakata-s-van-v-myunster-ne-e-bila-teroristichna-news277742.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tРазследването на нападението, при което автомобил се вряза във външните маси на заведение в германския град Мюнстер, продължава, като не е установена връзка с ислямистки тероризъм, съобщи министърът на вътрешните работи на Германия Хорст Зеехофер, цитиран от ТАСС.\r\n\tВ момента има сведения, че престъпникът е действал сам и няма връзка с терористична клетка, каза той. По думите на Зеехофер \"не може да има абсолютна безопасност въпреки всички мерки, които взимат органите за сигурност.\"\r\n\tТрябва да правим всичко, което е по силите ни за предотвратяването на такива престъпления в бъдеще, заяви министърът пред журналисти.\r\n\tПредставителката на прокуратурата на Мюнстер Елке Адомайт каза, че нападателят е имал по-рано проблеми със закона.\r\n\tПрестъпникът е известен на полицията, в Мюнстер срещу него са били повдигнати три дела, допълни тя. По думите й става въпрос за заплаха за физическа разправа, нанасяне на материални щети, а също така напускане на мястото на пътно произшествие. \n\n\r\n\tКъм момента всички разследвания, които датират от 2015-2016 година, са прекратени. Представителката на прокуратурата не уточни как точно са приключили трите процеса.\r\n\tНяма сведения, че вчерашното престъпление е имало политически подтекст, подчерта тя.\r\n\tВчера 49-годишният германски граждани с психични отклонения заби автомобил в група граждани в ресторант в град Мюнстер. В резултат на инцидента загинаха трима души, включително нападателят, а 20-30 души са ранени.\r\n\tГерманските власти уточниха, че сред ранените има и хора с опасност за живота. Сред пострадалите има холандци.\r\n\tПо данни на телевизия Ен-ТеВе (n-tv) нападателят е имал три апартамента - един в Мюнстер, а два в провинция Саксония. Той ги е давал под наем и вероятно с парите от наемите е живеел. Освен това на негово име има регистрирани пет автомобила, като с един от тях той се вряза в групата хора вчера.\r\n\tПри обиск в дома на нападателя е открит макет на автомат \"Калашников\", предаде ТАСС. Полицията се е свързала с човека, от когото е купен той. Целта е да се разбере колкото се може повече за мотивите на престъпника. \r\n\tСпоред някои германски медии нападателят е имал връзки с крайнодесни среди, предаде Франс прес.\r\n\tАгенцията съобщава, че според телевизия Ен-ТеВе (n-tv) мъжът на два пъти заплашил членове на семейството си, сред които и баща си, да ги нападне с брадва.", "date": "2018.04.08", "title": "Атаката с ван в Мюнстер не е била терористична"}
{"url": "http://www.mediapool.bg/izbiratelnata-aktivnost-v-ungariya-e-nai-visoka-ot-2002-g-nasam-news277744.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tИзбирателната активност на парламентарните избори в Унгария достигна 42.3 процента към 13 ч. местно време (11 ч. по Гринуич) - най-високото междинно равнище от 2002 г., предаде Ройтерс, като се позова на данни на националната избирателна служба.\r\n\tНа предходните избори през 2014 г. избирателната активност по същото време е била 34,4 процента.\r\n\tСпоред някои социологически агенции избирателна активност над 70 процента може да е сигнал за ефективната мобилизация на опозицията, поради което партия ФИДЕС на премиера Виктор Орбан може да загуби мнозинството си в парламента.", "date": "2018.04.08", "title": "Избирателната активност в Унгария е най-висока от 2002 г. насам"}
{"url": "http://www.mediapool.bg/predpolagaema-himicheska-ataka-vze-nad-100-tsivilni-zhertvi-v-siriya-news277743.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПредполагаема химическа атака взе над 100 цивилни жертви в контролирания от бунтовниците град Дума край Дамаск, съобщи опозиционната Национална коалиция, цитирана от ДПА.\r\n\t\"Съдбата на стотици семейства в укритията (в Дума) остава неизвестна поради прекъсване на комуникациите и електричеството, а спасителните екипи срещат затруднения да стигнат дотам\", се казва в съобщение на коалицията, поместено в интернет.\r\n\tСпоред спасителните организации жертвите на предполагаемото нападение вчера са над 70. Дамаск и неговият съюзник Русия отрекоха да е имало такова нападение.\r\n\tПо данни на Сирийско-американското медицинско дружество над 500, главно жени и деца, са отведени за лечение със симптоми на излагане на химическо вещество. Пациентите са със симптоми на дихателна недостатъчност, централна цианоза, прекомерно слюнкоотделяне и изгаряния на роговицата на очите. Говорител на Съюза на здравните служби и спасителните организации изтъкна, че има съобщения за миризма на хлор, но спасителните екипи са на мнение, че е използван и зарин. \r\n\tДоброволческата спасителна организация \"Бели каски\" твърди, че хеликоптер е хвърлил върху град Дума варел, пълен с експлозиви и химикали, убивайки поне 40 души. Тя казва, че цели семейства са се задушили в мазетата си от отровния газ. \"Белите каски\" публикуваха в \"Туитър\" снимки на предполагаеми жертви на химическа атака, включително на жени и деца, лежащи безжизнено с пяна на устата. \n\n\r\n\tСпоред Русия съобщенията за варел с хлор, хвърлен от сирийските войски над град Дума, са поредна фалшива новина. Генерал-майор Юрий Евтушенко, високопоставен руски командващ в Сирия обвини за тези твърдения неправителствените независими организации, включително \"Белите каски\". Той отправи обвинения срещу Запада, който използва \"твърдения за химически атаки\", за да попречи на сегашната кампания на сирийската армия за евакуиране на бунтовниците от Дума.\r\n\tОфициалната сирийска информационна агенция САНА отхвърли твърденията. \"Някои медии, известни с подкрепата си за терористи, твърдят, че армията е използвала химически оръжия в град Дума при военната си операция в отговор на атаките, извършени от терористична организация срещу няколко квартала на Дамаск и околностите\", каза САНА.\r\n\tГоворителката на Държавния департамент на САЩ Хедър Науърт заяви, че ако бъде потвърдена достоверността на информациите за химическа атака, международната общност трябва незабавно да отговори. \r\n\t\"Русия, със своята неизменна подкрепа за режима, в края на краищата носи отговорност за тези жестоки нападения\", каза тя.\r\n\tРуското министерство на външните работи определи като неоснователни информациите за химически нападения в Сирия, които имат за цел да оправдаят възможни удари отвън, заяви руското министерство на външните работи, цитирано от ТАСС. Военна намеса въз основа на изфабрикувани предлози в Сирия, където има руски военни, може да доведе до най-тежки последици, се казва в съобщението.\r\n\tПредседателят на комисията по външни работи в руския Съвет на федерацията Константин Косачов изтъкна от своя страна, че зад поредната \"фалшива новина\" прозира очевидната цел да се спре извеждането на бойците от \"Джаиш ал ислам\" от град Дума и да се попречи на настъпването на сирийските правителствени войски. Той сравни този случай с инцидента с отравянето на Сергей Скрипал, около който британците \"с патос събираха съюзници\".", "date": "2018.04.08", "title": "Предполагаема химическа атака взе над 100 цивилни жертви в Сирия"}
{"url": "http://www.mediapool.bg/hilyadi-balgari-posreshtnaha-velikden-v-zhelyaznata-tsarkva-v-istanbul-news277745.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНяколко хиляди православни българи посрещнаха Великден в реставрираната българска Желязна църква край Златния рог в Истанбул, предаде БТА.\r\n\tПовече от 10 автобуса със сънародници са пристигнали от България специално, за да присъстват на пасхалното богослужение снощи в храма и той бе изпълнен до краен предел, мнозина стояха в двора.\r\n\tСред присъстващите бяха посланикът на България в Анкара Надежда Нейнски, служители от българското генерално консулство в Истанбул, единственият българин архонт във Вселенскатата патриаршия Димитър Атанасов, много българи, работещи в града край Босфора.\r\n\tПразничното пасхално богослужение в храма \"Свети Стефан\" бе извършено снощи за пръв път от седем години насам след продължителната реставрация. То се ръководеше от протосингела на Старозагорската епархия, който поздрави миряните с Възкресението на Исус Христос, най-големия християнски празник.\r\n\tТочно в 00.00 часа след звъна на църковната камбана православните християни начело със светите отци направиха обиколка със свещи около църквата.\n\n\r\n\tПасхална служба бе изнесена и в българската екзархия в квартал Шишли, където се черкуваха православните християни от общността на българите в Истанбул начело с председателя на църковното настоятелство Васил Лиязе.\r\n\tПасхалната служба в eкзархийската църква \"Свети Йоан Рилски\" изнесе свещеникът на българските църкви в Истанбул Ангел Велков, църковен хор под диригентството на Кирияко Лиязе изпълни пасхални песни.", "date": "2018.04.08", "title": "Хиляди българи посрещнаха Великден в Желязната църква в Истанбул"}
{"url": "http://www.mediapool.bg/nad-26-000-dushi-byaha-evakuirani-v-germaniya-zaradi-bomba-ot-vtorata-svetovna-voina-news277746.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНад 26 000 жители на германския град Падерборн са евакуирани заради обезвреждане на бомба от времето на Втората световна война (1939-1945 г.), съобщават ДПА и РИА „Новости“.\r\n\tБританската бомба с тегло 1,8 тона е открита в двора на къща преди седмица и половина. Тя се е намирала на дълбочина 80 см, по тази причина детонацията може да доведе до големи разрушения.\r\n\tВластите обявиха евакуация в радиус от 1,5 км от бомбата. Сред подлежащите на евакуация учреждения са две болници, няколко дома за възрастни хора и университет. Освен това, жителите на отделни райони на историческия център на града също трябва да напуснат своите домове.\r\n\tОрганизирани са временни укрития за евакуираните. Полицията, пожарните, служителите на спешните служби и над 1000 доброволци следят за това хората да напуснат опасната зона.\r\n\tЕжегодно на територията на ФРГ се обезвреждат около 5,5 хиляди невзривени боеприпаси. На територията на страната са останали хиляди подобни. По време на Втората световна война над Германия са пуснати над 2 милиона бомби, около 5% от тях, т.е. 100 000, не са се взривили.", "date": "2018.04.08", "title": "Над 26 000 души бяха евакуирани в Германия заради бомба от Втората световна война"}
