{"url": "http://www.mediapool.bg/sauditski-voinik-zagina-pri-teroristichen-akt-news265130.html", "text": "Един саудитски войник е убит и двама са ранени при експлозия на взривно устройство в източната саудитска провинция Катиф, съобщи саудитското вътрешно министерство, цитирано от Ройтерс.\r\n\tВзривът, който станал снощи в окръг Масура, докато войниците патрулирали, е определен като терористичен акт в съобщението на министерството. В Катиф живеят предимно шиити.", "date": "2017.06.12", "title": "Саудитски войник загина при терористичен акт"}
{"url": "http://www.mediapool.bg/puerto-riko-poiska-da-stane-51-iya-shtat-na-sasht-news265115.html", "text": "Жителите на Пуерто Рико поискаха островът им да стане 51-вият щат на САЩ. В неделя те гласуваха на референдум с незадължителен характер, съобщи БНР. Гласоподавателите трябваше да избират между три възможности – независимост, пълноправен щат или запазване на сегашното статукво, което датира от 1898 година.\r\n\tРезултатът от всенародното допитване няма да е юридически обвързващ, като статутът на Пуерто Рико може да се променя само от американския Конгрес. Общо 97.2% от избирателите са гласували за присъединяване към САЩ като пълноправен щат, при избирателна активност от 23%.", "date": "2017.06.12", "title": "Пуерто Рико поиска да стане 51-ия щат на САЩ"}
{"url": "http://www.mediapool.bg/koalitsiya-nachelo-s-partiyata-na-prezidenta-hashim-tachi-specheli-izborite-v-kosovo-news265116.html", "text": "Твърдолинейната националистическа коалиция, начело с Демократическата партия на Косово на президента Хашим Тачи, спечели най-много гласове на вчерашните предсрочни парламентарни избори, предаде ДПА.\r\n\t \r\n\tКоалицията, която включва партията на бившия премиер и бунтовнически командир Рамуш Харадинай Алианс за бъдещето на Косово, получи 40,5 процента от гласовете според екзитпол на телевизия \"Клан Косова\".\r\n\t \r\n\tДвижение \"Самоопределение\" е на второ място с 29,9 процента от гласовете, след него се нарежда коалицията Демократичен съюз на Косово, ръководена от досегашния премиер Иса Мустафа, с 27,2 процента.\r\n\t \r\n\tПо-различни резултати съобщава неправителствената организация \"Демокрация в действие\". По нейни данни към 21 часа по Гринуич, при преброени 90 процента от подадените бюлетини, коалицията, водена от Демократическата партия на Косово, е събрала една трета от гласовете (33,1 процента), а \"Самоопределение\" и Демократичен съюз на Косово са с почти равни резултати, съответно 26,6 и 25,3 процента.\r\n\t \r\n\tИзбирателната комисия съобщи, че активността е била 41,4 процента - най-ниската в историята на бившата сръбска провинция, обявила независимост през 2008 година.\r\n\t \r\n\tНаблюдатели отдават апатията на избирателите на разочарованието от политиците, които не успяват да се справят с растящата безработица, бедност, корупция и престъпност, посочи ДПА.\r\n\t \r\n\tСпоред данни на ООН Косово има ниво на бедност от 30 процента, безработица от 33 процента и средна заплата от 425 евро.\r\n\t \r\n\tНикоя политическа сила няма да може да управлява сама и вероятно ще бъдат съставени коалиции. Новият кабинет ще има тежката задача да уреди няколко трънливи въпроса, включително споразумение за демаркация на границата с Черна гора, отбеляза АП.\r\n\t \r\n\tОдобряването споразумение със Сърбия за повече права на етническото сръбско малцинство и продължаването на тежките преговори с Белград, който отрича, че Косово е държава, също са ключови проблеми.\r\n\t \r\n\tОкончателните резултати за разпределението на силите в 120-местния парламент се очакват по-късно през седмицата.", "date": "2017.06.12", "title": "Коалиция начело с партията на президента Хашим Тачи спечели изборите в Косово"}
{"url": "http://www.mediapool.bg/prezidentshata-se-setila-za-praida-pokrai-kotkata-si-news265117.html", "text": "Съпругата на президента Румен Радев Десислава Радева излезе с дълъг коментар във Фейсбук по случай тазгодишното издание на “София прайд“. Тя започва темата с това как ветеринарят й предложил да изследва котката й за котешки СПИН. После критикува защо участниците в прайда не са раздавали листовки с цел превенция на човешкия СПИН и завършва с призив да сме повече българи, отколкото космополити.\r\n\tПубликуваме коментара без редакторска намеса, цитиран от сайта “Офнюз“:\r\n\t“Заведох 6-годишния ни котарак Чарли на ветеринар – рутинната процедура против бълхи и кърлежи. И така, съвсем между другото, докторът ме попита искам ли да го изследвам за котешки СПИН. Шах с пешката! Даже не ми е минавало през ум, че това заболяване съществува при котките. Попитах: И, ако резултатът е положителен, какво правим? Отговорът беше: Нищо, просто си знаете. Не се лекува! Продължих с въпроса: Заразен ли е за хора, за кучета? Не – отговори симпатичният доктор – Предава се по полов път, само при котките.\r\n\tНякак асоциативно се присетих за Прайда и се помолих вътрешно дано участниците се сетят, ей така, между другото, да проведат една ограмотяваща, с елементи на превантивност кампания за ХИВ/СПИН/Серопозитивни, дори и само с листовки. Не за друго, а защото статистиката за 2016 година показва, че пътят на инфектиране с ХИВ/СПИН е „39% от новите случаи са се заразили при хетеросексуален контакт, 49% – при хомосексуален контакт, а 12% – при инжекционна употреба на наркотици”.\r\n\tА прайдът ще го видят много младежи, девойки и невръстни деца.\r\n\tКато споменах невръстни деца и се сетих за оня виц с Холмс и Уотсън:\r\n\t- Какъв е този шум на улицата, Джон?\r\n\t- Гей парад, сър.\r\n\t- И какво искат?\r\n\t- Еднополова любов, сър?\r\n\t- И кой им забранява, Джон?\r\n\t- Никой, сър!\r\n\t- Тогава защо крещят?\r\n\tОтговора го знаете. Представете си, ако е проведен между майка и невръстното й дете...\r\n\tВсъщност Прайдът за мен иде да покаже, че тези хора искат да изразят своята смелост, и гордост дори, за различност. Достойно за уважение! Смели, разчупващи стереотипа, шарени и весели, минали по един или друг начин под дъгата. Имам доста такива приятели и сме в много добри отношения, с взаимно уважение едни към други. Всеки има право на свой избор. Стига да не пречи на останалите.\r\n\tДумата ми не е против хомосексуалните, бисексуални, трансджендър и другите производни. А за претенцията им за различност.\r\n\tМили прайдващи, моля ви, не подминавайте факта, че всички сме различни. Независимо дали сме хетеро или хомо ориентирани. ДНК-то е еднакво само при еднояйчните близнаци, но дори там в някои случаи има пробойни. Във вените на всеки от нас тече код, различен от този на ближния ни.\r\n\tУважавам Ви, но не преигравайте, моля! Никой нищо не Ви е забранил! Вие сте толкова дискриминирани, колкото българския пенсионер, например. Колкото многодетните майки. Колкото хетеро-ориентираните хора дори. (Що не организираме прайд на хетеросексуалните, м?!)\r\n\tАко истински желаете да бъдете полезни в обществото, следващият път, освен розови помпони на барабаните си, направете информационни листовки за превенция от ХИВ/СПИН, за рисковите групи, за статистиката в страната и света. Просто давам идея, за да е по-смислено за всички, някак.\r\n\tДа, животът е прекалено кратък, за да бъде вземан насериозно. Но след нас идват поколения, които ние трябва да възпитаме, да информираме, за да не правят своя избор на сляпо.\r\n\tП.С. Всъщност, чудя се, дали Вие, апелиращите за толерантност и признание, осъзнахте поне за миг, че денят на Вашия прайд трябваше да е ден за траур, за смирение и покаяние. Защото военен загина в мирно време. И се сля с дъгата (Вашия обетован символ). Трагедия, която пълни сърцата ни със скръб и много, много гняв! Сега е време, мисля, да сме повече българи, отколкото широко скроени космополити. Нищо лично!“", "date": "2017.06.12", "title": "Президентшата се сетила за прайда покрай котката си"}
{"url": "http://www.mediapool.bg/tsetska-tsacheva-ako-lozan-panov-iska-promeni-da-stane-deputat-news265118.html", "text": "Правосъдният министър Цецка Цачева отхвърли в понеделник исканията на председателя на Върховния касационен съд Лозан Панов за радикална съдебна реформа и му препоръча да се кандидатира за депутат. През последния месец Панов се обяви за премахване на безконтролността на фигурата на главния прокурор и настоя за изваждане на държавното обвинение от съдебната власт.\r\n\tТези идеи бяха посрещнати на нож от всички парламентарно представени формации, президента и самия главен прокурор. Лозан Панов бе обвинен, че прокарва политически тези. Сега и правосъдният министър Цецка Цачева се присъедини към този хор.\r\n\tТя препоръча на шефа на ВКС да дава мнение по други структури едва когато е сигурен, че всичко в ръководения от него съд е наред.\r\n\t“Прокуратурата е там, където конституцията и законите са й отредили мястото“, отсече Цецка Цачева пред бТВ, показвайки, че гледа на законовите норми като на свещена крава.\r\n\t„Ако някой желае тези правила да бъдат променени, нека да се заяви като кандидат или присъстващ в законодателната власт. В момента тримата големи в съдебната власт са призвани да организират прилагането на законите всеки в неговата сфера. Трябва да бъдем самокритични към звената, които ние ръководим. Ако Лозан Панов счита, че в Касационния съд всичко е наред, едва тогава би могъл мнение по отношение на други структури”, допълни правосъдният министър.\r\n\tВ отговор на въпрос дали това означава, че Панов прокарва политически идеи, Цачева отговори с въпрос:  “А вие как мислите?”.\r\n\tПравосъдният министър обясни, че от страна на Панов се чуват политически фрази и констатации, но липсва конкретика за това, което трябва да се направи. В петък президентът Румен Радев определи исканията на шефа на ВКС като “мъгляви идеи“.\r\n\tСпоред Цачева между Лозан Панов и главния прокурор Сотир Цацаров има битка, но не и война. “Не мисля, че най-точната дума е война, защото във войната има жертви, надявам се да няма жертви от този сблъсък между двамата от тримата големи в съдебната власт”, каза Цачева.\r\n\tПо думите й обаче тази битка е неприятна за обществото. “Има моменти, в които и тонът, и личните нападки са факт”, заяви Цачева.\r\n\tТя отбеляза, че като министър на правосъдието се старае с присъствието си във Висшия съдебен съвет да балансира и омекотява тона, както и да не допуска ярко противопоставяне.\r\n\tЦачева заяви, че си говори с президента Румен Радев, от когото загуби на президентските избори.  “Достатъчно прозрачни и открити са нашите отношения”, каза тя.", "date": "2017.06.12", "title": "Цецка Цачева: Ако Лозан Панов иска промени, да стане депутат"}
{"url": "http://www.mediapool.bg/bulgaria-pobedi-braziliya-na-voleibol-za-parvi-pat-ot-10-godini-news265119.html", "text": "Българските волейболисти победиха олимпийския шампион Бразилия с 3:1 (25:22, 25:19, 23:25, 25:19) и записаха първата си победа от 10 години насам срещу този неудобен съперник. Мачът във Варна бе част от турнира за Световната лига и продължи 1 час и 40 минути.\r\n\tМачът започна точка за точка, но в края на гейма българите успяха да вземат крехка преднина и да я задържат със стабилна игра на сервис – 25:22.\r\n\tВторият гейм в началото бе доминиран от бразилците, които поведоха с 5:1. Последва серия на българите, които спечелиха три точки преднина до второто техническо прекъсване – 16:13. Силните изяви на сервис от домакините продължиха и геймът беше затворен с 25:19.\r\n\tТретият гейм бе за Бразилия, които засилиха агресията и рискуваха много повече в атака. Въпреки това България се държа достойно и се получи оспорвана част, която в крайна сметка бе спечелена от гостите с 25:23.\r\n\tБългария показа израстването си в четвъртия гейм. Ключов отново бе добрият сервис, който донесе победата с 25:19. Волейболните национали се намират на шесто място в класирането в лигата с 3 победи и 3 загуби. Следващият турнир от Световната лига е между 16 и 18 юни в Аржентина.", "date": "2017.06.12", "title": "България победи Бразилия на волейбол за първи път от 10 години"}
{"url": "http://www.mediapool.bg/frenskite-medii-makron-specheli-izborite-makronomaniya-nyama-news265120.html", "text": "Френският президент Еманюел Макрон практически осигури победата си още на първия тур на парламентарните избори, но рекордно ниската избирателна активност не позволява да се говори за \"макрономания\". Така Франс прес обобщава почти единодушното мнение на френнките медии.\r\n\t \r\n\t\"Макрон на път да спечели смазващо мнозинство\" е заглавието на в. \"Фигаро\", \"Макрон практически спечели мача\", пише в. \"Опинион\".\r\n\t \r\n\t\"Кой би повярвал? Кой би го изрекъл? Политическа формация, която не съществуваше преди две години, е на път да спечели невероятно мнозинство в Националното събрание, помитайки с един замах политическия пейзаж, който дълго време беше смятан за непоклатим\", коментира Пол-Анри дю Лимбер в консервативния всекидневник \"Фигаро\".\r\n\t \r\n\t\"Макрон може да спечели всички власти\", смята Лоран Жофрен в левия всекидневник \"Либерасион\".\r\n\t \r\n\tС 32,32 на сто от гласовете се очаква партията на президента \"Република напред\" да спечели между 400 и 455 депутатски мандата от общо 577.\r\n\t \r\n\tПартиите \"Република напред\" и \"Демократично движение\" (МоДем) имат значителна преднина пред дясната партия \"Републиканците\" (21,56 процента) и крайнодесния Национален фронт (13,20 процента).\r\n\t \r\n\tКрайнолявото движение \"Непокорна Франция\" на Жан-Люк Меланшон събира 11 процента, а Френската социалистическа партия и други лявоцентристки сили са с общ резултат от 9,5 процента.\r\n\t \r\n\tСамо трима кандидати са си осигурили места в Националното събрание още на първи тур, което означава че останалите 573 места в парламента ще бъдат определени на балотажа идната неделя.\r\n\t \r\n\tТова е \"пълната победа на стратегията на реформи, обещана\" от държавния глава, отбелязва Лоран Боден в регионалния в. \"Алзас\".\r\n\t \r\n\tНо коментатори подчертават, че рекордно ниската избирателна активност не позволява да се направи заключение, че всички гласоподаватели се придържат към проекта на Макрон.\r\n\t \r\n\t\"Нито неговите 24 на сто на първия тур на президентските избори, нито избирателната активност от 50 на сто в неделя не трябва да създават илюзията за Франция, приела Макрономанията\", подчертава Никола Бейту в икономическия в. \"Опинион\".\r\n\t \r\n\tОкончателните резултати, публикувани през нощта, сочат, че са гласували само 48,71 на сто от избирателите.\r\n\t \r\n\t\"За да управляваш, е по-добре да разчиташ на ясна подкрепа на твоя проект и опозицията да е в парламента, вместо на улиците. За момента нямаме нито едното, нито другото\", констатира Мишел Юрвоа в регионалния всекидневник \"Уест Франс\".\r\n\t \r\n\tСпоред премиера Филип \"Франция се завръща\" \r\n\tРезултатите от първия тур на парламентарните избори във Франция, поставящи начело кандидатите на президентското движение \"Република напред\", са недвусмислена подкрепа за проекта на Еманюел Макрон. Това заяви премиерът Едуар Филип, цитиран от Ройтерс.\r\n\t \r\n\t\"Въпреки ниската избирателна активност посланието на французите е недвусмислено\", изтъкна премиерът пред журналисти в северозападния град Хавър. \"За трети пореден пън път милиони от вас потвърдиха вашата привързаност към проекта за обновление и за обединение на президента на републиката\", посочи Едуар Филип.\r\n\t \r\n\t\"Франция се завръща\", продължи той. \"От един месец президентът на Републиката успя да олицетвори във Франция, както и на международната сцена, доверието, волята и смелостта\", каза френският премиер.\r\n\t \r\n\tПолитическите противници виждат опасност за демокрацията\r\n\t \r\n\tПолитическите съперници на Макрон обаче прогнозират лоша тенденция за френската демокрация и не искат властта да бъде съсредоточена само в едни ръце. Според тях няма да има място за дебат в парламента и демокрацията ще бъде потъпкана, ако френският президент спечели убедително парламентарно мнозинство, както прогнозират социологическите агенции.\r\n\t \r\n\tСпоред първия секретар на Социалистическата партия Жан-Кристоф Камбаделис, който бе елиминиран още на първия тур тъй като не можа да събере достатъчно гласове в своя избирателен район в Париж, за да се класира на втори тур, \"не е нито здравословно, нито желателно президент, събрал само 24 процента от гласовете на първия тур на президентските избори и избран на втория тур само заради отхвърлянето на крайната десница, да се възползва от монопола на националното представителство\".\r\n\tФрансоа Бароен, който ръководеше кампанията на консервативната партия \"Републиканците\", споделя неговите опасения. Той изрази безпокойство от концентрирането на политическата власт в ръцете на само една партия и призова поддръжниците си да гласуват на решаващия вот на 18 юни.\r\n\t \r\n\tСоциалистите имаха абсолютно мнозинство в Националното събрание при управлението на бившия президент Франсоа Оланд. Никола Саркози също можеше да разчита на абсолютното мнозинство на своята дясноцентристка партия по време на мандата си (2007-2012 г.).\r\n\t \r\n\tПодобно на други високопоставени политици от традиционните партии, които не са свързани с идването на Макрон на власт, Бароен изказа съжаление за ниската избирателна активност от 49 процента - най-слабата за първи тур от създаването на Петата република през 1958 г.\r\n\t \r\n\tКрайнодясната лидерка Марин льо Пен нарече \"катастрофална\" ниската избирателна активност и подобно на Бароен, призова поддръжниците си да гласуват след седмица.\r\n\t \r\n\tВ отговор на критиките, високопоставен представител на партия \"Република напред\" каза, че няма да има погазване на алтернативните възгледи. \"Трябва да се отнасяме с голямо уважение към опозицията. Трябва да има респект към малцинствата в дебатите. Това няма да бъде доминиращо мнозинство, а ще бъде отнасящо се в уважение мнозинство\", каза Жан-Пол Делвоа, който отговаряше за изготвянето на изборните листи на партията.", "date": "2017.06.12", "title": "Френските медии: Макрон спечели изборите, макрономания няма"}
{"url": "http://www.mediapool.bg/liderat-na-frenskite-sotsialisti-be-eliminiran-oshte-na-parvi-tur-news265121.html", "text": "Първият секретар на Френската социалистическа партия Жан-Кристоф Камбаделис бе елиминиран днес още на първия тур на парламентарните избори във Франция, съобщи Франс прес.\r\n\t \r\n\tСпоред официални резултати той не е успял да събере достатъчно гласове в своя избирателен район в Париж, за да се класира на втория тур идната неделя. Камбаделис е депутат от този район от 1997 година.\r\n\t \r\n\tПървият тур отчита безпрецедентно отстъпление на левица като цяло и по-специално за Социалистическата партия, призна самият Камбаделис, цитиран от Франс прес.\r\n\t \r\n\tСпоред прогнозните резултати партията на досегашния президент Франсоа Оланд, която имаше абсолютно мнозинство в предишното Национално събрание, сега ще бъде представена от 15 до 40 депутати. Социалистическата партия и нейните съюзници получават между 9 и 10,2 процента на днешните избори.\r\n\t \r\n\tОще на първи тур бе елиминиран и бившият кандидат на социалистическата партия за президент на републиката Беноа Амон, обяви самият той, цитиран от АФП.", "date": "2017.06.12", "title": "Лидерът на френските социалисти бе елиминиран още на първи тур"}
{"url": "http://www.mediapool.bg/tran-othvarli-zlatodobiva-no-krainata-duma-e-na-sada-news265114.html", "text": "Повече от половината жители на община Трън отхвърлиха проекта за златодобив в региона, но крайната дума по въпроса ще има съдът, който трябва да се произнесе дали е законна формулировката на местното допитване. Компанията, който иска да добива медно-златна руда – \"Евромакс Сървисиз\", определи гласуването като \"политическо-криминален сценарий\", от който се дистанцира, но запазва намерението си да прави бизнес в общината. Президентът Румен Радев пък приветства гражданите, които доказали, че местната демокрация може да функционира успешно.\r\n\tВъпросът в референдума беше \"Против ли сте община Трън чрез Общинския съвет да одобрява устройствени планове, определящи територии за добив и обработка на метални полезни изкопаеми?\". От общо 3563 души, имащи право на глас, до урните в неделя отидоха 2081 души, което е 59.7% избирателна активност. Против златодобива се обявиха 1935 души или 92.98 на сто от участвалите в допитването. Подкрепящите инвестиционните намерения са едва 125 души. Невалидните бюлетини са само 21.\r\n\tРезултатът от референдум може да се обжалва пред съда в 7-дневен срок, но реално това може да направи само общината, тъй като инвеститорът отказа да участва в кампанията и да сформира комитет в подкрепа на своите планове, дистанцирайки се максимално от спора за или против златодобива.\r\n\tОще преди провеждането на дописването обаче прокуратурата внесе протест срещу формулировката на въпроса, който според нея е незаконосъобразен. Формулировката и на предишния въпрос беше оспорвана и се наложи да бъде променена.\r\n\tДържавният глава Румен Радев приветства гражданите на община Трън, \"които показаха, че местната демокрация в България може да функционира успешно\".\r\n\t\"Референдумът е пример за това как отговорни български граждани се самоорганизират, за да защитят правата си и да се произнесат по проблем, не само от местно, но и от национално значение\", написа президентът на официалната си Фейсбук страница.\r\n\t\"Вотът на хората в Трън утвърждава здравето и чистотата на природата като основни ценности на нашето общество, в което интересите на гражданите трябва да са приоритет\", посочва още държавният глава.\r\n\tОт \"Евромакс Сървисиз\", която е дъщерно дружество на добивната компания \"Асарел\", коментираха като \"разочароващо за бизнес климата в страната\" отклоняването от законово установената процедура за разглеждане на такива инвестиционни проекти. \"Вместо в експертен и конструктивен диалог, се оказахме въвлечени в политическо-криминален сценарий, който е абсолютно несъвместим с ценностите на компанията и от който се дистанцираме изцяло. За да избегне напрежението, инвеститорът отказа да се включи в кампанията за референдума и направи съществена промяна в проекта си в отговор на обществените очаквания“, се казва в позицията на дружеството, разпространена до медиите..\r\n\tФирмата допълва, че очаква да чуе решението на съда по протеста на прокуратурата срещу пропуските в процедурата по свикване на референдума от общинския съвет.\r\n\tРеферендумът бе организиран заради плановете на дъщерната фирма на \"Асарел\" \"Евромакс Сървисиз\" ЕООД да добива злато на територията на общината. Интересното е, че въпросът на референдума не адресира директно проекта, а правомощията на общината.\r\n\tДружеството е титуляр на издадено от Министерския съвет разрешение за търсене и проучване на подземни богатства с регистрирано търговско откритие на находище \"Трън\". Още преди референдума компанията обяви, че отлага проекта за добив в северен участък на Руй планина, докато не убеди в безопасността му трънската общественост.\r\n\tДружеството възнамерява да поднови експлоатацията в работилата 40 години мина \"Злата\", разположена в южния участък. Според инвеститора процедурата за възстановяване на дейността в мина \"Злата\" не зависи от резултатите от бъдещия местен референдум.\r\n\tВ последните месеци населението от региона беше наплашено, че ще бъдат засегнати уранови залежи при разработването на златната мина. За да убеди хората, че това не е вярно, инвеститорът обеща да направи допълнително проучване, свързано с радиологичната обстановка. Другото парадоксално е, че проектът за златодобив все още дори няма оценка за въздействие върху околната среда, в чиито рамки се дискутират и регулират всички въпроси, свързани с опазването на околната среда.\r\n\tСлед излизането на резултатите представителите на “Евромакс Сървисиз\" обявиха, че приемат резултатите от местния референдум в Трън като “очаквани на фона на масираната манипулативна кампания сред местното население“.", "date": "2017.06.12", "title": "Трън отхвърли златодобива, но крайната дума е на съда"}
{"url": "http://www.mediapool.bg/marin-lyo-pen-vodi-v-svoya-izbiratelen-raion-na-parviya-tur-partiyata-y-e-razocharovana-news265122.html", "text": "Лидерката на крайнодесния Национален фронт Марин льо Пен излезе начело в своя избирателен район на вчерашния първи тур на парламентарните избори, показват официални частични резултати, цитирани от Ройтерс.\r\n\t \r\n\tЛьо Пен е получила малко над 44 процента от гласовете в политическата си крепост в Северна Франция. Втори в нейния избирателен район със 17 процента се нарежда кандидат на партия \"Република напред\" - резултат, който поставя Льо Пен в добри позиции за балотажа на 18 юни.\r\n\t \r\n\t\r\n\t \r\n\tВицепрезидентът на Националния фронт Флориан Филипо призна разочарование от резултата на неговата партия, получила около 13 процента от гласовете на днешните избори.\r\n\t \r\n\t\"Понесохме, може би, разочарование от резултата и мисля, че платихме за слабата активност. Знаем, че когато има голям брой негласували, тези, които удържат най-добре, са управлявалите досега\", отбеляза Филипо, призовавайки за всеобща мобилизация на втория тур.\r\n\t \r\n\tЛидерката на Националния фронт Марин Льо Пен посочи от своя страна, цитирана от Ройтерс, че процентът на въздържалите се от гласуване е обезпокоителен.", "date": "2017.06.12", "title": "Марин льо Пен води в своя избирателен район на първия тур, партията й е разочарована"}
{"url": "http://www.mediapool.bg/porazhenie-za-populistite-ot-pet-zvezdi-na-mestnite-izbori-v-italiya-news265127.html", "text": "Най-голямата опозиционна партия в Италия, евроскептичното Движение \"Пет звезди\" на комика Бепе Грило, понесе поражения в най-важните надпревари за кметски постове на вчерашните местни избори, показват екзитполове, цитирани от ДПА.\r\n\t \r\n\tКандидатите на движението завършиха трети или четвърти в южните градове Палермо и Катандзаро, северните Генуа, Верона и Парма и централния Акуила според прогнозни резултати, обявени от държавната телевизия РАИ.\r\n\t \r\n\tВ Палермо досегашният кмет Леолука Орландо, подкрепен от основната управляваща Демократическа партия, е получил около 40 процента от гласовете, което ще е достатъчно да бъде преизбран. Левоцентристите водят и в Акуила.\r\n\t \r\n\tВ градовете, където прагът за победа е 50 процента и никой кандидат не е успял да го прескочи, на 25 юни ще има балотажи между десноцентристи, левоцентристи или независими кандидати за кметове.\r\n\t \r\n\tЕдинствената надежда за класиране на втори тур на Движение \"Пет звезди\" е южният град Таранто, предаде Ройтерс.\r\n\t \r\n\tПартията на Грило се надяваше да надгради миналогодишните си изборни успехи, когато спечели Рим. Но управлението й в столицата е изпълнено с полемики, което урони имиджа й.\r\n\t \r\n\tАко бъдат потвърдени, резултатите от вчерашния вот ще охладят надеждите й да спечели националните избори, които се очаква да бъдат през май 2018 г.\r\n\t \r\n\tДесноцентристите, доминирани от \"Северна лига\" и \"Форца Италия\", водят в Лече, Верона, Падуа и северния пристанищен град Генуа, който бе управляван от левицата през последните 50 години.\r\n\t \r\n\tМестните избори, които се провеждат в над 1000 италиански населени места с 9 милиона имащи право на глас - една пета от електората - се възприемат като индикатор за нагласите на гласоподавателите преди националните избори догодина.\r\n\t \r\n\tВотът протече без сериозни инциденти, като изключим ареста на трима души край Неапол, хванати с над 300 бюлетини и заподозрени, че са планирали да подкупват гласоподаватели.", "date": "2017.06.12", "title": "Поражение за популистите от \"Пет звезди\" на местните избори в Италия"}
{"url": "http://www.mediapool.bg/oslo-specheli-nagrada-toni-za-nai-dobra-teatralna-piesa-na-sezona-news265128.html", "text": "\"Осло\" спечели награда \"Тони\" за най-добра театрална пиеса на сезона, съобщи Асошиейтед прес.\r\n\tПостановката на драматурга Джей Ти Роджърс разказва за срещите през 1993 г. между израелци и палестинци, довели до историческите споразумения от Осло и ръкостискането между израелския премиер Ицхак Рабин и ръководителя на Организацията за освобождение на Палестина Ясер Арафат. Тя е номинирана за общо седем награди \"Тони\".\r\n\t\"Осло\" победи постановките \"Пот\", \"Непристоен\" и \"Къщата на куклите 2\".\r\n\tМайкъл Аронов, който играе в нея израелски дипломат, спечели награда \"Тони\" за най-добър актьор в поддържаща роля.\r\n\tНаградите \"Тони\" са учредени през 1947 г. на името на театралната актриса Антоанет Пери, наричана Тони, и се присъждат за най-добрите продукции на Бродуей. Носителите на отличията се определят с гласуване от жури, в което влизат представители на театрални гилдии, режисьори и театрални критици.\r\n\tТазгодишните театрални \"Оскари\" бяха раздадени на церемония в Ню Йорк. Водещ на шоуто бе актьорът Кевин Спейси.", "date": "2017.06.12", "title": "\"Осло\" спечели награда \"Тони\" за най-добра театрална пиеса на сезона"}
{"url": "http://www.mediapool.bg/pod-rakovodstvoto-na-atanas-atanasov-dsb-shte-raboti-za-dyasno-obedinenie-news265125.html", "text": "Новоизбраният лидер на ДСБ Атанас Атанасов ще работи за обединение с други десни партии, защото \"има обществени очаквания за концентрация на сила\".\r\n\t\"Ние ще работим за това. Определящо ще бъде кой как се отнася към управлението. Нямаме бърза работа. Не искайте утре да се съберем и да направим коалиция\", каза той пред бТВ в понеделник. По думите му партиите са длъжни да намерят диалог помежду си.\r\n\tНаред с това обаче Атанасов отчете като грешка на бившия председател на ДСБ Радан Кънев, че \"той се предовери на някои хора\". Попитан на кои, той отговори: \"На тези, които учредиха \"Да, България\".\r\n\tПо думите му Радан Кънев, който сега е негов заместник в ДСБ, е допуснал някои грешки от младост, но не е направил стратегическа грешка.\r\n\tАтанасов посочи като свой приоритет укрепването на ДСБ и подготовката на партията за местните избори. \"За мен местните избори са изключително важни и ще се срещаме с всички, които смятат, че това правителство е вредно и ще търсим взаимодействие\", посочи той.\r\n\tЛидерът на ДСБ посочи, че в ГЕРБ има десни хора, към които се цели формацията му. Добави, че не му харесва \"партийната партизанщина\", която се води от ГЕРБ, като посочи, че по предложение на структурите на партията се назначавали хора в общински фирми.\r\n\tПо думите му той прави разлика между ГЕРБ и Бойко Борисов, като в самата партия имало много \"наши хора” – убедени в дясната идея.\r\n\t\"Ние не харесваме партийната партизанщина и кадровата търговия в правителството. Това демотивира кадърните хора, защото няма реална конкуренция в държавата, базирана на знания и опит”, смята Атанасов.\r\n\tТой коментира, че ДПС е скрит партньор \"и на това управление\".\r\n\t\"Ние сме опозиция на това управление. Моята мотивация е, че искам да участвам в създаването на политическа алтернатива на това вредно за страната управление”, категоричен е Атанасов.", "date": "2017.06.12", "title": "Под ръководството на Атанас Атанасов ДСБ ще работи за дясно обединение"}
{"url": "http://www.mediapool.bg/melaniya-tramp-i-sinat-y-baran-se-premestiha-v-beliya-dom-news265129.html", "text": "Президентското семейство в САЩ отново се събра под един покрив - в Белия дом, съобщи Асошиейтед прес.\r\n\tСлед близо пет месеца, в които президентът Доналд Тръмп и съпругата му Мелания живееха разделени, вчера първата дама обяви, че заедно с най-малкия им син Барън са се преместили в президентската резиденция във Вашингтон на Пенсилвания авеню 1600.\r\n\tМелания Тръмп наруши традицията и остана след президентската клетва в Кулата Тръмп в Ню Йорк, за да може 11-годишният Барън да завърши учебната година; през това време президентът живееше и работеше в Белия дом.\r\n\tТръмп прекара уикенда в частния си голф клуб в Бедминстър, Ню Джърси. В сряда той отпразнува 71-вия си рожден ден. Очаква се синът му Барън да продължи образованието си в частно училище в Мериленд през есента, припомня АП.", "date": "2017.06.12", "title": "Мелания Тръмп и синът й Барън се преместиха в Белия дом"}
{"url": "http://www.mediapool.bg/balgarski-shofyor-na-tir-e-ranen-pri-katastrofa-v-italiya-news265159.html", "text": "Български ТИР е участвал в тежка катастрофа в Италия, а шофьорът му е ранен, съобщи БНР Според данни на италианската полиция, другият водач - също на тежкотоварен автомобил, е загинал.\r\n\tЖертвата е хърватски гражданин. Причините за катастрофата се изясняват. Произшествието е станало на автомагистрала А14 и блокира движението часове наред в посока от и към Болоня.\r\n\tДвата камиона са се блъснали един в друг, в резултат на това са се обърнали, единият от тях напречно на пътното платно. При удара камионите са се запалили. Въпреки намесата на пожарникарите, огънят е бил загасен трудно заради товара от хартия и желязо. Двата тежки автомобила са изгорели напълно.\r\n\tОчевидци, спрели зад горящите камиони, успели да помогнат на българския шофьор, докато за хърватския му колега това е било невъзможно, тъй като притиснат в обхванатата от пламъците кабина.\r\n\tКатастрофата е станала между изходите за град Имола и Равена. Трафикът бе блокиран и в двете посоки, където се образуваха задръствания от над 10 км. Движението за над 7 часа бе сложно заради отклоненията извън засегнатия участък от магистралата.", "date": "2017.06.12", "title": "Български шофьор на тир е ранен при катастрофа в Италия"}
{"url": "http://www.mediapool.bg/nad-15-mlrd-lv-sa-sabrani-v-yadrenite-fondove-na-bulgaria-news265136.html", "text": "В двата фонда, предназначени за извеждане от експлоатация на ядрени съоръжения и за управление на радиоактивни отпадъци, са събрани над 1.556 млрд. лв. към края на 2016 г., сочат данни на Държавното предприятие \"Радиоактивни отпадъци\" (ДПРАО), предоставени по журналисти.\r\n\tВъв фонда за извеждане на ядрени мощности има 1 444 722 754.61 лева, а във фонда за решаване на проблемите с радиоактивните отпадъци – 111 829 231.51 лева. Така общата сума е 1 556 551 986.12 лева.\r\n\tДвата фонда се финансират чрез отчисления в размер на 10.5 на сто от цената на продаваната от АЕЦ \"Козлодуй\" електроенергия. Това прави около 80 млн. лв. годишно.\r\n\tФондът за извеждане от експлоатация на ядрени съоръжения се ползва за допълване на отпусканите от Европейската комисия чрез Международния фонд \"Козлодуй\" средства за демонтажа на четирите малки реактора ВВЕР-440, които бяха последователно затворени през 2002 и 2006 г. като част от условията за влизане на страната ни в Европейския съюз.\r\n\tОт 2003 г. до края на 2016 г. по дейностите за подготовката на реакторите за  535.534 млн. евро. От тях 340.048 млн. евро са осигурени от Европейската комисия пред Международен фонд \"Козлодуй\" (МФК), а останалите от двата български ядрени фонда.\r\n\tОбщо дейностите по ликвидирането на четирите малки реактора, които ще продължат до 2030 г., ще струват 1.106 млрд. евро. Тази оценка обаче се преразглежда на всеки три години и към момента се очертава нуждата от допълнителни около 30 млн. евро, които ще претендираме пред Европейската комисия, заяви преди дни изпълнителният директор на ДПРАО Дилян Петров.", "date": "2017.06.12", "title": "Над 1.5 млрд. лв. са събрани в ядрените фондове на България"}
{"url": "http://www.mediapool.bg/maikal-gouv-edin-ot-vodachite-na-kampaniyata-za-brekzit-stava-ministar-news265132.html", "text": "Британският премиер Тереза Мей назначи Майкъл Гоув, едно от водещите лица на кампанията за Брекзит, за министър околната среда, прехраната и развитието на селските райони, предаде Ройтерс.\r\n\tГоув ръководи министерствата на образованието и на правосъдието при управлението на предишния премиер Дейвид Камерън.\r\n\tТой бе критикуван от членове на Консервативната партия, че е подлял вода на сегашния външен министър Борис Джонсън миналата година, когато реши също да се кандидатира за лидерския пост в партията. В крайна сметка надпреварата бе спечелена от Тереза Мей и тя стана министър-председател.\r\n\t\"Бях доста изненадан, трябва да си призная. Действително не очаквах тази роля\", каза Гоув пред телевизия \"Скай нюз\".\r\n\t\"Поласкан съм, че мога да съм част от правителството, че имам възможността да подкрепя Тереза, да гарантирам, че ще изпълним желанията на хората\", допълни той.", "date": "2017.06.12", "title": "Майкъл Гоув, един от водачите на кампанията за Брекзит, става министър"}
{"url": "http://www.mediapool.bg/v-aets-ingalina-zapochva-inovativen-podhod-pri-izvezhdaneto-ot-eksploatatsiya-news265131.html", "text": "В литовската АЕЦ Ингалина започват горещи изпитания на иновативни комплекси за преработване и съхранение на твърди радиоактивни отпадъци, получавани в процеса на извеждането от експлоатация на ядрената централа. Това съобщиха от руската \"Атомстройекспорт\" (АСЕ), която е собственик на германската компания \"Нюкем Технолоджис\" (NUKEM Technologies), изпълнител на иновативния подход.\r\n\tДържавната инспекция по безопасност на ядрената енергетика на Литва е дала лиценз за за експлоатация на това оборудване и провеждане на работа с радиоактивни отпадъци.\r\n\tВъпросните комплекси представляват промеждутъчно хранилище за отработено ядрено гориво и оборудване за третиране и съхраняване на твърди радиоактивни отпадъци. Предвижда се радиоактивните вещества ще бъдат извлечени от временни хранилища, сортирани и разположени в контейнери за по-нататъшен превоз и преработване на отпадъци с ниска и средна радиоактивност.\r\n\tПрез април 2017 г. Игналинската АЕЦ получи лиценз за промишлена експлоатация на промеждутъчно хранилище за отработено ядрено гориво, което стана начало за реализиране на крупния проект за извеждането й от експлоатация.\r\n\t\"Това е първият и пилотен проект за извеждане от експлоатация на АЕЦ по руски образец. В момента няма аналози в света на предадения от нас комплекс за преработка“, заяви генералният директор на \"Нюкем Теухнолоджис\" Томас Сайполд. \"Този комплекс ще позволи на Игналинската АЕЦ да има съвременно технологично оборудване за ефективна реализация на дългосрочната стратегия за третиране на радиоактивни отпадъци“, каза още той, цитиран в съобщението на АСЕ.\r\n\tПроцесът по извеждане от експлоатация на литовската АЕЦ се финансира от международен фонд по подобие на българския за демонтажа на малките блокове на АЕЦ \"Козлодуй\". И литовският фонд се управлява от Европейската банка за възстановяване и развитие и се финансира от Европейската общност, както и от Австрия, Белгия, Дания, Финландия, Франция, Германия, Ирландия, Люксембург, Холандия, Полша, Испания, Швеция, Великобритания, Норвегия и Швейцария.\r\n\t\"Нюкем Тохнолоджис\" е германска инженерингова компания, която се специализира в оказване на услуги в областта на третирането на радиоактивни отпадъци и отработено ядрено гориво, както и извеждане от експлоатация на ядрени и радиационно опасни обекти (енергийни, изследователски, промишлени и реактори от плавателни съдове). От 2009 г. дружеството е изцяло собственост на руската АСЕ.\r\n\tУ нас \"Нюкем\", заедно с четири български компании, ще строи първия етап от националното хранилище за ниско и средно радиоактивни отпадъци на територията на АЕЦ \"Козлодуй\". Плановете са  на съоръжението да бъде направена през юли. Реализацията на първия етап от проекта ще струва 71.8 млн. евро, които са осигурени от Международен фонд \"Козлодуй\"", "date": "2017.06.12", "title": "В АЕЦ Ингалина започва иновативен подход при извеждането от експлоатация"}
{"url": "http://www.mediapool.bg/tereza-mei-v-shvatka-za-politicheskoto-si-otselyavane-news265134.html", "text": "След слабото й представяне на парламентарните избори миналата седмица, довели до загубата на мнозинство и принудили я да търси подкрепа от крайнодесните ирландски юнионисти, за да се задържи на власт, британската Консервативна партия бе обхваната от вътрешни раздори. В понеделник предстои решителен сблъсък - среща на новоизбраните консервативни депутати, на която може да бъде решена съдбата на премиерката Тереза Мей.\r\n\t\"Файненшъл таймс\" цитира думите на бившия финансов министър Джордж Осбърн, уволнен от Тереза Мей м.г., който нарече премиерката \"ходещ мъртвец\". А според друг неназован от вестника депутат на торите, Мей ще трябва да се представи по най-добрия в живота си досега начин, за да убеди травматизираната партия, че може да продължи да ръководи страната и да успее с Брекзита въпреки загубата на парламентарното мнозинство и отчайващата предизборна кампания.\r\n\t\r\n\t\"В неделя имаше явни признаци, че \"гражданската война\" в редиците на торите по въпросите на отношенията с Европа е на път отново да избухне, докато госпожа Мей се опитва да преговаря със северноирландската Демократическа юнионистка партия, за да си осигури мнозинство в Камарата на общините\", отбелязва \"Файненшъл таймс\".\r\n\tВсекидневникът вижда знак за слабост на премиерката и в това, че тя е била принудена да се откаже от плановете си за големи промени в своето правителство, включително и от намерението си да уволни финансовия министър Филип Хамънд, с цел да наложи своята линия към \"твърд Брекзит\". Вместо това в предложения от нея състав повечето от ключовите министри запазват местата си.\r\n\tА сега убеденият проевропеец Деймиън Грийн ще заеме поста на неин фактически заместник и ще играе ключова роля в определянето на политиката по \"развода\" с ЕС. Това, според вестника, ще засили още повече позициите на по-либералните консервативни депутати, които смятат, че премиерката е загубила способността си да осъществи \"твърд Брекзит\" и сега ще трябва да отстъпи пред натиска за по-благоприятни за бизнеса условия за излизането от ЕС.\r\n\tИменно бизнес лидерите настояват правителството да промени приоритетите в преговорите за Брекзита, като постави на първо място запазването на работните места и инвестициите, вместо въпросите за съкращаване на имиграцията към Великобритания.\r\n\t\"Файненшъл таймс\" обаче посочва, че консерваторите евроскептици ще застанат зад Мей, защото смятат, че тя е в най-добри позиции да осъществи обещанието в предизборната програма да извади страната от единния пазар и от митническия съюз. Въпреки ширещото се недоволство сред новоизбраните 317 консервативни депутати от Мей и от начина, по който тя проведе предизборната кампания, повечето вярват, че да оставят на поста един отслабен премиер на Даунинг стрийт е по-добре от алтернативите.\r\n\tА според редица наблюдатели, цитирани от медиите, една от възможните алтернативи при смяна на премиера е нови избори. Вестник \"Индипендънт\" цитира проведено в неделя социологическо проучване на агенция \"Сървейшън\", според което само три дни след изборите опозиционната Лейбъристка партия начело с Джереми Корбин вече има преднина от 6 процентни пункта пред консерваторите. Ако изборите биха били в неделя, лейбъристите биха получили 45 на сто от гласовете срещу 39 за консерваторите. За пръв път от избирането на Корбин за лидер социологически сондаж дава предимство, и то значително, за лейбъристите, отбелязва \"Индипендънт\".\r\n\tСпоред друг всекидневник с явна консервативна насоченост - \"Дейли телеграф\", оповестявайки промените в правителството си, Тереза Мей се е опитала да отбие атаката срещу своето лидерство, като неочаквано е привлякла в кабинета един от бившите си съперници за лидерския пост Майкъл Гоув, незначавайки го за министър за околната среда. По този начин той става един от ключовите съветници по въпросите на Брекзита, както и мощен съюзник на премиерката в усилията й да прокара евентуално споразумение за Брекзита през парламента.\r\n\tТова назначение, отбелязва вестникът, предполага, че Мей е готова да отбие критиките, че е твърде автократична, и не желае да работи със своите критици. Изданието припомня, че отношенията й с Гоув бяха \"ледени\" още от 2014 г. заради различията им относно правителствената политика спрямо екстремизма.\r\n\tСпоред \"Дейли телеграф\" десетина дни преди началото на преговорите за Брекзит Консервативната партия изглежда е дала отсрочка на \"екзекуцията\" на премиерката, за да се избегне объркването на графика на преговорите и евентуална политическа дестабилизация, която може да доведе до нови парламентарни избори.\r\n\tВръщайки Гоув обратно в лоното, г-жа Мей изпраща сигнал на Борис Джонсън и Дейвид Дейвис - привърженици на твърдия Брекзит и най-вероятни претенденти за поста й в случай на партиен \"преврат\", че остава предана на тяхната визия за Брекзита, отбелязва вестникът.\r\n\t\"Индипендънт\" също отбелязва, че днешната първа сбирка на новоизбраните консервативни депутати ще бъде решаваща за политическата съдба на Тереза Мей. Разгневени от изборния резултат, мнозина от тях ще искат промяна на стила й на ръководство и отстъпки по ключови политически въпроси, включително и относно Брекзита, отбелязва вестникът. Мей се изправя пред невъзможна задача: като отслабен лидер да омилостиви онези, които отхвърлят твърдия Брекзит, и онези, които настояват тя да продължи с досегашния си курс, подчертава \"Индипендънт\".\r\n\t\r\n\tСамият британски министър за Брекзита Дейвид Дейвис защити Мей като нарече несправедливо изказването на бившия финансов министър Джордж Озбърн, че Мей е \"осъдена на смърт\", предаде Ройтерс.\r\n\t\"Смятам, че за [член на] партията на торите да прибягва до такива неща е израз на изключително самодоволство\", каза той в интервю за телевизия Ай Ти Ви. \"Нашата задача е да се заемем с управлението на страната\", добави министърът.\r\n\tВъв връзка с необходимостта от парламентарната подкрепа на дясната Демократическа юнионистка партия (ДЮП), за да могат консерваторите да управляват, Дейвис каза: \"Ние не приемаме техните възгледи, ние не приемаме тяхната политика\" и подчерта , че бъдещото правителство на практика ще бъде на малцинството и е дълг на консерваторите то да бъде работещо в полза на хората.\r\n\tСеверноирландската ДЮП е против абортите и гей браковете, напомня Ройтерс.\r\n\tВ отговор на въпрос дали в петък Тереза Мей е избухнала в сълзи заради загубеното парламентарно мнозинство на изборите предния ден Дейвис каза: \"Не и в мое присъствие. Тя е изключително добър премиер\". Той добави пред Ай Ти Ви, че Тереза Мей се чувства добре и се готви за работата си начело на следващото правителство.\r\n\tВ друго интервю - за радио Би Би Си - Дейвид Дейвис каза, че за Обединеното кралство все още има възможност да напусне преговорите с ЕС без споразумение и че е важно този вариант да не се оставя настрана, докато се водят преговорите за Брекзита. \"Ако влезеш в преговори без възможността да ги напуснеш, тогава ще имаш лош резултат от тези преговори\", подчерта той, но добави, че очаква Лондон все пак да се споразумее с Брюксел.\r\n\t\"Те [европейските страни] имат свои интереси, така че е важно да имаме избор, ако се стигне дотам, не мисля, че това ще стане, но ако се стигне дотам, да можем да напуснем\", заключи през Би Би Си министърът.", "date": "2017.06.12", "title": "Тереза Мей в схватка за политическото си оцеляване"}
{"url": "http://www.mediapool.bg/meditsinskiyat-universitet-vav-varna-razkriva-spetsialnost-voenen-lekar-news265137.html", "text": "Нови специалности - \"Военен лекар\" и \"Военна сестра\", разкрива Медицинският университет във Варна. Ректорът на учебното заведение проф. Красимир Иванов уточни, че тази година в тях ще бъдат приети по 20 души. Той допълни, че към двете специалности вече има огромен интерес.\r\n\tОбучението на бъдещите военни лекари ще се извършва съвместно с Висшето военноморско училище в града. За стажовете на младежите ще се ползва и базата на Военноморската болница.\r\n\tВъвеждането на такава специалност е необходимо, допълни министърът на здравеопазването проф.Николай Петров, който в понеделник е в крайморския град. По думите му при разработването на проекта са ползвани добри работещи модели от съседни държави - Румъния и Гърция.", "date": "2017.06.12", "title": "Медицинският университет във Варна разкрива специалност \"Военен лекар\""}
{"url": "http://www.mediapool.bg/belgiya-othvarlya-povecheto-povtorni-molbi-za-ubezhishte-news265133.html", "text": "Белгия отхвърля близо 75 на сто от повторните молби за убежище, съобщиха местни медии, цитирани от БТА.\r\n\tЗа миналата година броят на молбите от мигранти, които вече са получили отказ от закрила в страната и отново са опитали да подадат документи, е достигнал четири хиляди.\r\n\tОт службата, която разглежда молбите, отбелязват, че системата се задръства от многократните опити на мигрантите, затова са предприели издаването на масови откази.\r\n\tОсновната причина е, че не се отчита настъпването на нови обстоятелства между отхвърлянето на първото заявление и внасянето на следващото. От службата изразяват очакването с масовите откази да се създаде възможност за навременното разглеждане на молбите на останалите чужденци, за които може да съществува основание за предоставянето на закрила.\r\n\tЗа миналата година Белгия отчита 4000 повторни молби от общо близо 19 хиляди заявления. Общият брой на внесените молби миналата година е намалял двойно спрямо данните от 2015 година. В близо 58 на сто от случаите миналата година Белгия е присъдила статут на закрила. От началото на тази година в страната биват подавани средно по 1300 нови молби на месец.", "date": "2017.06.12", "title": "Белгия отхвърля повечето повторни молби за убежище"}
{"url": "http://www.mediapool.bg/peevski-pobedi-glorient-v-sada-v-blagoevgrad-s-podkrepata-na-pliniy-stari-news265139.html", "text": "Контролираната от депутата от ДПС Делян Пеевски \"Техномаркет\" спечели в Благоевград първата си победа в съдебната битка с международната компания \"Глориент\". Делото бе за обявяване на нищожна на сделката за продажбата на магазина, който \"Техномаркет\" използва в града. Тя е сключена през 2006 година, когато \"Техномаркет\" продаде всичките си магазини в страната на \"Глориент\". След това веригата за продажба на техника продължи да използва същите обекти, но под наем.\r\n\tДвете компании се разбираха добре до 2015 година, когато Делян Пеевски стана собственик на \"Техномаркет\". Тогава веригата спря да плаща наема за обектите, което доведе до завеждане на серия дела из цялата страна за принудително извеждане на \"Техномаркет\" от обектите. Адвокатите на \"Техномаркет\" на свой ред заведоха дела за обявяване на сделката от 2006 г. за нищожна. Основният им аргумент е, че магазините и складовете са продадени на \"Глориент\" на занижени цени.\r\n\tПрез април по същия казус Русенският окръжен съд отхвърли иска на \"Техномаркет\" и обяви, че сделката за продажбата на магазина в Русе е законна, а цената е била пазарна. Сега съдът в Благоевград отсъди точно обратното.\r\n\tЛюбопитното е, че в съдебната зала в Благоевград са представени експертизи за цената на сделката. Вещото лице обяви, че тя е близка до пазарната цена по онова време, съобщава правният сайт \"Де факто\". Експертите установяват, че \"Глориент\" е платил на \"Техномаркет\", като част от сумата е преведена по банков път директно на \"Техномаркет”, а друга – на третата фирма, чийто дълг е поет и това е осчетоводено. Заключенията бяха приети, но не и от съдия Владимир Ковачев.\r\n\tТой обяви, че сделката по продажбата е противоречала на добрите нрави, защото е сключена на \"чувствително по-ниска\" от действителната пазарна цена, съобщава \"Де факто\". На съдията се е сторило съмнително, че веднага след продажбата продавачът \"Техномаркет\" е сключил договор за наем за същия магазин с купувача \"Глориент”, в което \"няма никаква икономическа логика\" и е довело до неправомерно облагодетелстване.\r\n\tТой допълва, въпреки експертизата, че е нямало реално плащане по сделката – направената уговорка \"Глориент\" да поеме дълга на „Техномаркет” към трети дружества е била фиктивна. Накрая съдия Ковачев заключва, че има \"недвусмислени доказателства\" за свързаност между физическите лица, участвали като страни по сделките. С това той напълно приема аргументите на защитата на фирмата на Делян Пеевски.\r\n\tСтранното в случая е, че казусите в Русе и Благоевград са напълно идентични, но накрая се стига до две противоположни решения.\r\n\tРешението на съдия Владимир Ковачев от Благоевград е било изпъстрено с римски сентенции. Той е цитирал Плиний Стари, че solum certum nihil esse certi - \"Единственото сигурно нещо е, че нищо не е сигурно\", пише \"Де факто\". След пирона с Плиний Стари съдия Ковачев е казал: \"въпреки тази стара, но \"златна\" житейска максима”, Окръжният съд в Благоевград, 11 състав, признава иска за нищожност\". С това си решение обаче съдът не се произнася по въпроса за собствеността върху магазина, защото такъв иск от \"Техномаркет\" няма.\r\n\tРешението може да бъде обжалвано пред Софийския апелативен съд.", "date": "2017.06.12", "title": "Пеевски победи \"Глориент\" в съда в Благоевград с подкрепата на Плиний Стари"}
{"url": "http://www.mediapool.bg/katar-zaobikalya-krizata-v-zaliva-s-dostavki-na-tovari-prez-oman-news265140.html", "text": "Катар обяви, че е започнал да доставя товари през Оман, за да заобикаля страните от Залива, прекъснали морските връзки с малкото и богато на енергийни ресурси емирство, предаде Асошиейтед прес. Това е поредният ход, с който Доха иска да покаже, че може да устои на дипломатическия спор със съседите си, отбелязва агенцията.\r\n\t \r\n\tКатарските пристанищни власти публикуваха видео материал, показващ кораб, който пристига в пристанище \"Хамад\" в Доха от оманското пристанище \"Сохар\".\r\n\t \r\n\tПо принцип товарните кораби за Катар спират на голямото дълбоководно дубайско пристанище Джебел Али или в Абу Даби, столицата на Обединените арабски емирства (ОАЕ), и след това пускат по-малки съдове към Доха. От 5 юни обаче ОАЕ се присъединиха към Саудитска Арабия, Бахрейн и Египет в прекъсването на морския трафик към Катар като част от скъсването на дипломатически отношения заради предполагаемата подкрепа, която Катар оказва на екстремистки групировки, и близките му връзки с Иран, припомня АП.\r\n\t \r\n\tПристанищните власти на Катар уточниха, че товарът ще мине през \"Сохар\", както и през друго оманско пристанище - \"Салала\", избягвайки необходимостта от акостиране в някоя от държавите, преустановили връзки. Международният спедитор Мерск (Maersk) вече съобщи, че ще започне да използва \"Салала\" за доставките си до Катар.\r\n\t \r\n\tМеждувременно държавната информационна агенция на Иран ИРНА предаде, че два ирански военноморски плавателни съда скоро ще се отбият в Оман като част от антипиратски патрул. Оман, който не е сред страните, прекъснали връзките си с Катар, обикновено служи като таен преговорен канал на западните правителствата към Техеран, припомня АП.", "date": "2017.06.12", "title": "Катар заобикаля кризата в Залива с доставки на товари през Оман"}
{"url": "http://www.mediapool.bg/chetirima-bratya-siriytsi-obvineni-v-terorizam-v-germaniya-news265143.html", "text": "Германските власти заявиха в понеделник, че са арестували четирима братя сирийци по обвинения, че са се сражавали за екстремистка групировка в родината си преди пет години, предаде Асошиейтед прес.\r\n\t \r\n\tМустафа К. на 41 години, Абдула К. на 39 години, Султан К. на 44 години и Ахмед К. на 51 години са обвинени в принадлежност към терористична организация. Твърди се, че те са се сражавали за Фронта Нусра в сирийския град Рас ал Айн от края на 2012 г.\r\n\t \r\n\tСпоред прокуратурата мъжете са се сражавали за групировката срещу сирийските правителствени войски и кюрдските сили за отбрана.\r\n\t \r\n\tМустафа и Султан са обвинени и във военни престъпления. Твърди се, че те са принуждавали мирни жители да напуснат Рас ал Айн и са ограбвали тяхното имущество.\r\n\t \r\n\tПрокуратурата отказа да посочи кога братята са пристигнали в Германия.", "date": "2017.06.12", "title": "Четирима братя сирийци обвинени в тероризъм в Германия"}
{"url": "http://www.mediapool.bg/talibanite-otrichat-uchastie-v-poslednite-bombeni-atentati-v-afganistan-news265142.html", "text": "Вторият командир в йерархията на талибаните и лидер на милицията Хакани заяви, че талибаните нямат нищо общо с последните кръвопролитни атентати в Кабул и западeн Афганистан, предаде Асошиейтед прес.\r\n\t \r\n\tВ аудиопослание, разпространено от негов говорител, Сираджуддин Хакани заклеймява самоубийствения атентат с камион в Кабул на 31 май, последван от няколко самоубийствени атаки на погребение и бомбено нападение край джамия в провинция Херат. По думите му тези три нападения не са планирани от талибани и те никога не планират нападения, в които да пострадат цивилни.\r\n\t \r\n\tПри взрива на камиона в Кабул бяха убити над 150 човека. Никой не пое отговорност за атентата, припомни АП.", "date": "2017.06.12", "title": "Талибаните отричат участие в последните бомбени атентати в Афганистан"}
{"url": "http://www.mediapool.bg/rumanski-mig-21-se-razbi-na-savmestno-uchenie-s-balgarskite-vvs-news265144.html", "text": "Румънски изтребител МиГ-21 се разби по време на съвместното учение с българските Военновъздушни сили в понеделник близо до въздушна база \"Михаил Когълничану\" край Констанца, съобщи Аджерпрес, цитирана от БТА.\r\n\tПилотът е катапултирал. Самолетът е излетял около 10.00 ч. от въздушна база \"Михаил Когълничану\" за тренировъчен полет в рамките на учението \"Тракийски орел 2017\", което се осъществява съвместно с българските ВВС, уточнява румънското министерство на отбраната.\r\n\tПри приземяване, на около 4.7 км от края на пистата, изтребителят се е разбил. Министерството на отбраната на Румъния съобщи, че пилотът на самолета е съобщил за сериозна повреда на двигателя.\r\n\tПилотът е в съзнание и е в стабилно състояние. На място му е оказана първа помощ, след което е бил транспортиран по въздуха до окръжната болница в Констанца.\r\n\tОбстоятелствата около катастрофата се проучват.", "date": "2017.06.12", "title": "Румънски МиГ 21 се разби на съвместно учение с българските ВВС"}
{"url": "http://www.mediapool.bg/sivata-ikonomika-u-nas-namalyala-do-28-na-sto-news265146.html", "text": "Делят на сивата икономика в България е намалял с три процента през 2016 г. и достига 28.12 на сто. Това сочат данните на индекса \"Икономика на светло\", представени в понеделник от Асоциацията на индустриалния капитал в България, която го е разработила.\r\n\tМакар от 2010 г., когато сивата икономика е надхвърляла 40 на сто, да има значително подобрение, страната ни остава далеч зад средно европейското ниво от 12-15 на сто.\r\n\tВ момента сивата икономика у нас е съпоставима с размерите й в Гърция, Румъния и Хърватия и Южна Италия. На практика без промяна е състоянието на отраслите като строителството, туризъм, услуги, търговията на дребно, които остават лидери по укриване на данъци и осигуровки, стана ясно от думите на проф. д-р Стефан Петранов, който е създател на композитния индекс.\r\n\tТрябва да се работи още, за да се стигне до средните европейски нива и България да се доближи страни като Германия, Австрия и Дания, където сивата икономика е 5-6 процента, допълни Петранов. Според него силен тласък на изсветляването на българска икономика биха дали съществени реформи в секторите \"правосъдие\", \"сигурност\", \"обществени поръчки\", \"здравеопазване, \" образование\", \" енергетика\".\r\n\tРеално от изработването на индекса досега легалната икономика у нас увеличава дела си, с изключение на 2014 г., когато има лек ръст ог 1.2 на сто при сивата икономика. 2014 г. обаче бе наситена с политико-икономически предпоставки с негативно влияние върху изсветляването на икономиката - напрежение в Украйна, фалит на КТБ, избори, посочи Петранов. Данните за 2016 г. са предварителни, на базата на данни в аванс от митниците за внос и износ, на Евростат и на националната статистика. Възможно е през септември да се отчете повишаване или задържане на равнищата на светлата икономика.\r\n\tВажен принос за изсветляването на икономиката у нас имат регулациите при трудовите договори. финансово-икономическа стабилност и намаляването на мигрантския натиск, но основните предизвикателства са реформите в правосъдието, образованието, здравеопазването, енергетиката и провеждането на обществените поръчки.", "date": "2017.06.12", "title": "Сивата икономика у нас намаляла до 28 на сто"}
{"url": "http://www.mediapool.bg/masovi-protesti-sreshtu-koruptsiyata-v-denya-na-rusiya-stotitsi-sa-zadarzhani-news265141.html", "text": "Хиляди руснаци излязоха по улиците на Москва и още близо 200 други руски градове в поредния протест срещу корупцията, организиран от опозиционния лидер Алексей Навални. Руските власти задържаха най-малко 200 души, сред които и самият Навални, и на места упражниха насилие срещу демонстрантите.\r\n\tНай-масови бяха проявите в Москва и Санкт Петербург, където хиляди излязоха да протестират срещу управлението на президента Владимир Путин.\r\n\tНавални поиска в последния момент промяна на мястото на демонстрацията в Москва, след което бе задържан от полицията по обвинение, че \"заплашва обществения ред\". Въпреки че градските власти дадоха разрешение опозиционната проява да се състои на булевард \"Сахаров\", Навални каза, че тя ще бъде преместена на улица \"Тверская\" и ще започне в 14 ч. местно време. Той обясни, че фирмата, наета да изгради сцената на уговореното място, не може да свърши работата си, защото е подложена на натиск от властите.\r\n\tМосковската полиция предупреди демонстрантите да не отиват на улица \"Тверская\", защото това ще бъде смятано за \"заплаха за обществения ред\" и ще им се противодейства незабавно. В крайна сметка ги допусна там, но не разреши издигането на плакати и други символи на протеста.\r\n\t\r\n\tПресслужбата на градското полицейско управление обясни, че на \"Тверская\" щяло да има \"масови мероприятия\" по случай Деня на Русия и полицията е длъжна на предприеме всички мерки \"за опазване на законовия ред и сигурността на стотиците хиляди московчани и гости на столицата, празнуващи общонационалния празник\".\r\n\tМалко по-късно Навални бе арестуван на път за протеста.\r\n\t\"Здравейте, това е Юлия Навалная... Алексей беше арестуван на входа пред къщи\", съобщи съпругата му в Туитър.\r\n\t\r\n\tСпоред полицията той е задържан, защото е публикувал в интернет призиви за преместване на \"мероприятие на опозицията\" от разрешеното място на булевард \"Сахаров\" на неразрешено място - на улица \"Тверская\".\r\n\tНеговото задържане бе последвано от масови арести и на други граждани.\r\n\tВ личния уебсайт на Алексей Навални бе съобщено за над шест опозиционни демонстрации в Далечния изток, сред които във Владивосток и Хабаровск на Тихия океан и Барнаул в Сибир.\r\n\tСнимки от проявите свидетелстват за участието на хиляди хора в тези прояви.\r\n\t\r\n\tСпоред организацията \"ОВД-Инфо\", която следи за политическите репресии в Русия, във Владивосток са били арестувани 11 демонстранти.\r\n\tНа подобен митинг на 26 март бяха арестувани над хиляда демонстранти, припомни АП. През март имаше антиправителствени протести в много руски градове и те бяха най-големите от години насам на недоволство и предизвикателство към управлението на президента Владимир Путин.\r\n\tКремъл отдавна се стреми да описва опозицията като явление, ограничено само сред прозападния привилегирован градски елит, който няма досег с руските региони. Но днешните протести могат да покажат, че опозицията има значителна подкрепа навсякъде из огромната страна, констатира АП.\r\n\tНавални обяви, че ще се кандидатира за президент на изборите догодина. След протестите през март т.г. той бе осъден на 15 дни затвор, а през април окото му пострада, след като неизвестен мъж плисна в лицето му зелена антисептична течност, припомни АП.", "date": "2017.06.12", "title": "Mасови протести срещу корупцията в Деня на Русия, стотици са задържани"}
{"url": "http://www.mediapool.bg/darzhavnata-administratsiya-shte-izpolzva-samo-https-zaradi-kiber-sigurnostta-news265147.html", "text": "Всички интернет портали на държавната администрация ще използват само \r\n\tПовече от 130 инциденти в информационната сигурност е регистрирал Националният център за действие при инциденти в информационната сигурност - CERT България през май 2017 г., сочат данните от месечния бюлетин на центъра в ДАЕУ.\r\n\tПродължава тенденцията на увеличаване на атаките тип отказ от услуги (DDoS) – над 40 на сто от подадените общо 176 сигнали. Следват атаките със зловреден софтуер (22%) и тези, свързани с фишинг сайтове (23%). Засегнатите IP адреси са над 5400.\r\n\tПрез май беше осъществена една от най-мащабните атаки за разпространение на рансъмуер – WannaCray, припомнят от CERT България, като правят обзор на атаката, засегнала десетки държави в целия свят. Експертите апелират за повишено внимание и отговорност към собствените системи и данни, които трябва редовно да бъдат актуализирани, а данните да бъдат архивирани с поддържани резервни копия офлайн.\r\n\tCERT България напомня още, че една от основните превантивни мерки срещу атаки и инциденти в мрежовата и информационна сигурност е своевременното прилагане на ъпдейти, отстраняващи уязвимости в сигурността.\r\n\tВ съответствие с Наредбата за общите изисквания за мрежова и информационна сигурност служителят или звеното по мрежова и информационна сигурност в съответната администрация са длъжни да уведомяват незабавно Националния център за действие при инциденти по отношение на информационната сигурност за всеки инцидент в информационните системи на административните органи.\r\n\tПрез май на страницата си www.govcert.bg CERT България е отправил 16 предупреждения за ъпдейти, отстраняващи уязвимости в сигурността на продукти на Adobe, Apple, Cisco, Google, Intel firmware, Joomla!, Microsoft, Mozilla, Samba, TrendMicro и WordPress.", "date": "2017.06.12", "title": "Държавната администрация ще използва само https заради кибер сигурността"}
{"url": "http://www.mediapool.bg/prezidentskiyat-savetnik-uzunov-nyama-da-podava-ostavka-zaradi-natsistkite-snimki-news265152.html", "text": "Секретарят на президента по антикорупционни въпроси Пламен Узунов обяви в понеделник, че няма да подаде оставка заради снимките, на които е маскиран като Хитлер.\r\n\tПред бТВ той коментира, че неговият случай не може да се сравнява със скандалите около кадри на \"Обединените патриоти\", защото \"ясно си личи, че снимките са правени по време на маскарад\".\r\n\tСпоред Узунов изваждането им сега цели да го дискредитира, за да се удари по президентската институция.\r\n\tВече четвърти ден откакто предаването \"Господари на ефира\" показа снимките, на които Узунов се е маскирал като Хитлер, държавният глава не е взел никакво отношение по случая.\r\n\tСлед като миналия месец Радев осъди безапелационно нацистките \"задявки\" на кадри на \"Патриотичния фронт\", които също като Узунов твърдят, че се шегували, позирайки в поздрав \"Хайл Хитлер\", премиерът  президента да освободи и собствения си съветник.\r\n\tРадев обаче засега запазва мълчание, което явно означава, че няма да се раздели с Узунов. В същото време съпругата му Десислава Радева, която \"блесна\" с дълъг  с кричино отношение към провелия се гей парад в София.\r\n\t\"Господари на ефира\" излъчиха няколко снимки на Узунов. На една от тях нацисткият поздрав е заменен със знака за хеви метъл.\r\n\tСнимките, на които Узунов се е маскирал като Хитлер с униформа на българските Военновъздушни сили, са били изпратени на редакционната поща на предаването.\r\n\tПрезидентът би трябвало да е особено чувствителен по темата, като се има предвид че доскоро командваше ВВС.\r\n\tРазкритието идва седмици след скандала със зам.-министъра на регионалното развитие Павел Тенев, който подаде оставка на третия ден след назначението си, когато бе публикувана негова снимка с нацистки поздрав с изпъната ръка край восъчни фигури на нацисти в музея \"Гревен\" в Париж.\r\n\tВеднага след него изгърмя още един \"патриотичен\" кадър във властта – шефът на социалната дирекция в Министерството на отбраната Иво Антонов. Премиерът Бойко Борисов поиска отстраняването му заради негова стара снимка пред германски танк \"Майбах\" с протегната за нацистки поздрав ръка, но военният министър Красимир Каракачанов го защити и все още не го е уволнил.\r\n\tПрезидентът Радев взе специално отношение по темата, настоявайки за извинения от всички замесени в нацисткия скандал политици. На 20 май той каза, че оставката е въпрос на морален избор.", "date": "2017.06.12", "title": "Президентският съветник Узунов няма да подава оставка заради нацистките снимки"}
{"url": "http://www.mediapool.bg/izostaven-bagazh-zatvori-metrostantsiya-sofiyski-universitet-news265150.html", "text": "Заради изоставен багаж метростанция \"Софийски университет \"Климент Охридски\" бе затворена около 11 часа в понеделник и влаковете не спираха на нея в продължение на около половин час. Приблизително по същото време, по същата причина бе отклонено движението на трамвайни линии 3, 8 и 10 на площад Възраждане, съобщиха от Столи5чната община.\r\n\tПолицията в столичното метро отцепи станцията заради оставена чанта, в която се оказало, че има канцеларски материали, а по-късно собственикът й се появил. Изоставеният куфар в трамвайната мотриса пък се оказа празен и движението покрай площада бе нормализирано.\r\n\tПо-късно пред журналисти главният секретар на МВР Младен Маринов заяви, че почти ежедневно се работи по сигнал за оставен без надзор багаж. Според него, заради зачестилите атентати, чувствителността на гражданите се е засилила.\r\n\tМаринов не изключи някои от сигналите да изпробват реакцията на българските служби, но декларира, че въпреки това нито един от сигналите няма да бъде подценен. Според него, напълно случайно е, че днешните два сигнала са дошли по едно и също време.\r\n\tГлавният секретар на МВР увери, че няма промяна в оперативната ситуация в страната и в сила остава код жълто, който беше въведен след последните атентати в Манчестър и Лондон.", "date": "2017.06.12", "title": "Изоставен багаж затвори метростанция \"Софийски университет\""}
{"url": "http://www.mediapool.bg/nikolai-nenkov-e-naznachen-za-zamestnik-rakovoditel-na-dans-news265153.html", "text": "Министерският съвет назначи в понеделник Николай Ненков за заместник-председател на ДАНС, съобщи правителствената пресслужба. Той ще довърши мандата на Олег Петков, който бе назначен за заместник-министър за българското председателство на ЕС през 2018 г.\r\n\t \r\n\tНиколай Ненков е дългогодишен служител на ДАНС. Преди да бъде назначен за зам.-шеф на спецслужбата, той бе директор на дирекция \"Класифицирана информация\".", "date": "2017.06.12", "title": "Николай Ненков е назначен за заместник-ръководител на ДАНС"}
{"url": "http://www.mediapool.bg/makedoniya-e-gotova-za-otstapki-pred-gartsiya-i-bulgaria-za-da-se-pridvizhi-kam-nato-news265145.html", "text": "Новият македонски премиер Зоран Заев даде сигнал, че е готов на отстъпки спрямо Гърция и България, за да придвижи страната по-бързо към членство в Европейския съюз и НАТО.\r\n\tВ понеделник той се срещна с европейските лидери в Брюксел, където заяви, че очаква подкрепа от Европейския съвет за намиране на решение, при което двустранните спорове да не бъдат дългосрочна пречка за европейската интеграция.\r\n\tНа съвместна пресконференция с еврокомисаря по въпросите на съседството и преговорите за разширяването на ЕС Йоханес Хан Заев съобщи, че предстои лично да посети София, а македонският външен министър Никола Димитров ще пътува до гръцката столица.\r\n\t\"Новото македонско правителство е готово да води силен и качествен процес на реформи с цел получаване до края на годината на нова препоръка за започване на преговори между Скопие и Брюксел\", заяви Заев, след като се видя с председателя на Европейския съвет Доналд Туск.\r\n\t\r\n\tМалко по-рано македонският външен министър Никола Димитров каза в интервю за \"Файненшъл таймс“, че Mакедония ще обсъди възможността да използва \"временно\" име, за да избегне евентуално гръцко вето за членството й в НАТО, тъй като Атина не признава името й Македония, тъй като се дублира с името на географска област и в Гърция.\r\n\tПо думите на Димитров членството в алианса ще помогне за успокояване на по-широкия балкански регион след месеци на политическо напрежение.\r\n\t\"Ще поискам от Гърция да помисли какъв съсед иска – дали иска стабилна, приятелска страна, която предлага надежда за демокрация и справедливост“, каза македонският министър в интервюто.\r\n\tСпоред министър Димитров каквото и ново име да се предложи на страната му, то ще трябва да бъде гласувано на референдум, а преди това ще се търси партиен консенсус.\r\n\tУправляващият в Скопие Социалдемократически съюз на Македония (СДСМ) на Заев вече е допускал възможността Македония да приеме ново име, за да стане част от НАТО.\r\n\tКабинетът в Атина приветства решението на Скопие и обяви, че съзира \"основание за повече оптимизъм\", че спорът за името с Гърция може да се реши, но отказа да се ангажира с прогнози колко време ще е необходимо за компромис, пише \"Файненшъл таймс\", цитирайки източник в правителството на Алексис Ципрас.\r\n\t\"Добросъседските отношения са от особено значение. Ако с открито съзнание подходим към преговорите за името на Македония - щом има воля, общоприемливо решение ще се намери\", коментира и еврокомисарят Хан.\r\n\t\r\n\tСофия от своя страна постави условия на Скопие да бъде подписан договор за добросъседство, който да изчисти спорните въпроси, в това число и за общата история.\r\n\tЗаев съобщи, че следващото му посещение ще бъде именно в българската столица.\r\n\t\"Имаме нужда от нашите съседи\", посочи Заев.\r\n\t\r\n\tЙоханес Хан коментира и договорът за добросъседство между България и Македония, като посочи че има много добри междуличностни отношения между премиерите Бойко Борисов и Зоран Заев и изрази надежда това да даде резултат.\r\n\tБългария от години настоява да бъде подписан договор за добросъседство, но все още има неизчистени въпроси. България дълго време подкрепяше безрезервно евроатлантическото бъдеще на Македония, но по време на първия кабинет \"Борисов\" стана една от страните, които отказаха определянето на дата за начало на преговори с ЕС.\r\n\tИдеята на България е договорът за добросъседство да стъпи на съвместната декларация от 1999 година, подписана от тогавашните премиери Иван Костов и Любчо Георгиевски. В декларацията Скопие декларира, че няма да предявява претенции за наличието на македонско малцинство в България.\r\n\t\"Надявам се държавите от ЕС да са разбрали, че отлагането на началото на преговорите (със Скопие) доведе до последните събития в Македония, надявам се това да промени мисленето на европейците“, коментира Хан.\r\n\tВ интерес на съседите е държавата да се присъедини към ЕС, само така в региона може да се постигне траен мир, добави той.\r\n\tПопитан дали ЕК не е променила мнението си, че в този мандат (до 2019 г.) ЕС няма да се разширява, Хан поясни, че това намерение е било свързано с невъзможността преговорите за присъединяване да завършат в близките години.\r\n\tТова е технически въпрос, свързан с продължителността на процеса, добави той.", "date": "2017.06.12", "title": "Македония е готова за отстъпки пред Гърция и България, за да се придвижи към НАТО"}
{"url": "http://www.mediapool.bg/trus-ot-63-po-rihter-v-egeisko-more-razlyulya-i-yuzhna-bulgaria-news265148.html", "text": "Земетресение с магнитуд 6.3 по Рихтер в Егейско море край Турция се усети чак в София. Трусът е станал в 15.28 часа на дълбочина 10 км,  Европейската сеизмологична служба.\r\n\tЕпицентърът е на 83 км от турския град Измир и на 18 км от гръцкия град Пломарион. Последваха редица вторични трусове с намаляваща сила между 4.9 и 3 по Рихтер.\r\n\tОсвен в Измир, разлюляването е усетено в Бурса, Чанаккале, Текирдаг и Истанбул.\r\n\tУ нас земетресението е усетено като 3-4 степен основно в Южна България, съобщиха от БАН. В София усетената сила е била трета степен, сигнали, че е бил усетен трусът са постъпили от градовете Димитровград, Ямбол, Бургас, Кърджали и Пловдив.", "date": "2017.06.12", "title": "Трус от 6.3 по Рихтер в Егейско море разлюля и Южна България"}
{"url": "http://www.mediapool.bg/obsazhda-se-izpitat-po-kormuvane-da-e-na-darzhavni-koli-news265149.html", "text": "Коренна промяна ще претърпи практическият изпит по кормуване за получаване на шофьорска книжка. Целта е да се спре корупцията при изпита и по този начин да не се допускат неопитни шофьори на пътя.\r\n\tОбсъжда се вариант изпитът да се провежда на държавни автомобили, напълно оборудвани със записващи устройства. На кандидат-шофьора ще се задава началната и крайната точка, а той сам си определя маршрута, по който да мине.\r\n\tВ момента изпитът се провежда на автомобил на автошколата, която е посещавал курсиста и се е обучавал на него, а инструкторът казва откъде да мине кандидат-водачът.\r\n\tСпешните мерки за прекратяване на нередностите при практическите изпити на кандидат шофьорите са наредени от министъра на транспорта, информационните технологии и съобщенията Ивайло Московски, съобщи ресорното министерство.\r\n\tМерките идват, след като миналата седмица при акция на ГДБОП бяха задържани 12 служители от Изпълнителна агенция \"Автомобилна администрация\" и двама собственици на автошколи заради схема за купуване на практическите изпити по кормуване. У задържаните бяха намерени 115 хил. лв. Те събирали дребни подкупи от по 50 – 100 лв. от бъдещите шофьори. При  един от задържаните признал, че подкупи от такива, които могат да карат автомобил, не са взимали.\r\n\t\r\n\tВ момента експертите изготвят нова методология за избор на маршрутите, по които трябва да преминават по време на изпита кандидатите за шофьори на МПС.\r\n\tЕдин от вариантите е на всеки кандидат да бъдат предварително зададени началната и крайната точка на маршрута, като той сам да избира от къде да премине. По този начин изпитващите няма да имат възможност да дават на едни кандидати по-лесни, а на други по-трудни маршрути.\r\n\tДругата мярка, по която се работи, е изваждането от изпитните комисии на представителите на автошколите.\r\n\tПроучва се и възможността Изпълнителна агенция \"Автомобилна администрация\" (ИААА) да закупи или да вземе чрез оперативен лизинг автомобили, на които да се провеждат практическите изпити. По този начин ще бъде гарантирано, че учебните автомобили, с които се провеждат изпитите, са подсигурени с технически средства, които минимизират субективния фактор и не позволяват манипулации, е посочено в съобщението на транспортното министерство.\r\n\tАвтомобилите на ИААА ще бъдат обезпечени със съвременна техника, която да отчита движението на колата, поведението на водача и на изпитващия. Оборудването ще позволява цялостно видео заснемане в купето и извън превозното средство. Ще се прави и постоянен аудио запис, за да се отчита кога се натискат педалите от изпитващия, както и всякакви други въздействия върху управлението. Тази мярка ще доведе до затягане на контрола и ясно определяне на отговорните лица, е посочено в съобщението на Министерството на транспорта.\r\n\t\r\n\tЗаради установените нарушения, свързани с практическите изпити на кандидати за водачи, е освободен началникът на областния отдел \"Автомобилна администрация\" в София Кънчо Димитров.\r\n\tОсвен него са уволнени и всички служители, за които има информация, че са извършвали неправомерни действия, се казва в съобщението на транспортното министерство без да се посочва колко души и кои.", "date": "2017.06.12", "title": "Обсъжда се изпитът по кормуване да е на държавни коли"}
{"url": "http://www.mediapool.bg/britanskata-politicheska-drama-rechta-na-kralitsata-za-noviya-kabinet-e-otlozhena-news265155.html", "text": "Британската кралица отложи традиционната реч, в която се излага програмата на новото правителство, заради хаоса неяснотата около съставянето след като управляващите консерватори загубиха мнозинство на изборите.\r\n\tРечта бе планирана за 19 юни. Отлагането ѝ се дължи на факта, че все още между Консервативната партия и северноирландската Демократична юнионистка партия (ДЮП) няма договореност по бъдещата форма на управление.\r\n\tКралската реч се подготвя от правителството и представя законодателните инициативи за следващата парламентарна сесия.\r\n\tПолитически коментатор на Би Би Си отбелязва, че не си спомня някога кралицата да е отлагала традиционната си реч. Забавянето предизвика въпроси какво ще съдържа речта, след като представители на кабинета заявиха, че част от изборните обещания на консерваторите ще отпаднат или ще бъдат променени, както и заради предстоящото договаряне на подкрепа от ДЮП.\r\n\tСмята се, че друга причина за отлагането е наложената традиция тази реч на кралицата да бъде написана на пергамент от козя кожа. Тъй като козята кожа се нуждае от няколко дни, за да изсъхне, а преговорите с ДЮП още не са приключили, речта не може да бъде готова навреме, отбелязва Би Би Си.\r\n\tПо-късно в понеделник се очаква Тереза Мей да проведе първото заседание на новия кабинет. Плановете са й да ръководи правителство на малцинството, на което ДЮП да осигури парламентарна подкрепа. Премиерът се нуждае от 10-те депутати на ДЮП, за да остане на власт, след като не успя да си осигури абсолютно мнозинство след парламентарните избори, състояли се в четвъртък.\r\n\tВ понеделник привечер се очаква  за водената от нея политика в т.нар. \"Комитет 1922\", състоящ се от депутати консерватори, които не са членове на правителството.\r\n\tШокиращите за консерваторите резултати от предсрочния вот на 8 юни, предизвикан от Тереза Мей, повдига въпроси как тя ще придвижи плановете си Брекзит.\r\n\tПо-рано министърът за Брекзит Дейвид Дейвис заяви, че е вероятно преговорите за излизане на Великобритания от Европейския съюз да не започнат точно на 19 юни.\r\n\tДейвидс призна, че изборите не са се развили добри за консерваторите и някои от предизборните им обещания \"практично\" ще бъдат изоставени или променени. Според него Тереза Мей трябва да преосмисли подхода си към Брекзит, след като изгуби мнозинство в изборите, които свика, за да засилят позициите да води преговорите.\r\n\t80% от хората гласуваха за партии, които отразяват, уважават решението от миналата година за напускане на ЕС, припомни министърът.\r\n\tПредседателката на северноирландската Демократическа юнионистка партия Арлийн Фостър заяви, че ще се стреми в разговорите с Консервативната партия към укрепване на единството на Обединеното кралство и към добро за Северна Ирландия споразумение за Брекзит.\r\n\tВ статията във вестник \"Белфаст телеграф\" Фостър изброява три приоритета, сред които е подновяване на работата на местния парламент (Стормонта) и на автономното правителство на провинцията, базирано на споразумението за подялба на властта.\"Ние имаме ясна политическа платформа, насочена към укрепване на съюза, да работим за добро споразумение за Северна Ирландия при излизането на Обединеното кралство от ЕС, и да положим всички усилия Стормонтът да заработи отново за благото на всички\", подчертава Фостър.\r\n\t\"Ние ще използваме положението, в което се оказваме, за да изпълним онова, което сме обещали\", посочва тя.", "date": "2017.06.12", "title": "Британската политическа драма: Речта на кралицата за новия кабинет е отложена"}
{"url": "http://www.mediapool.bg/borisov-vze-opashkata-pred-posolstvoto-v-london-na-rachno-upravlenie-news265157.html", "text": "Премиерът Бойко Борисов се зае лично да реши проблема с дългите опашки пред посолството ни в Лондон.\r\n\t\"Получих сигнали от наши сънародници за опашки пред консулската служба на посолството ни в Лондон\", съобщи Борисов във Фейсбук.\r\n\t\r\n\tТой обясни, че \"незабавно\" са предприети мерки. По разпореждане на външния министър Екатерина Захариев в консулската ни служба в Лондон ще бъдат командировани допълнително служители от МВнР в София, за да се осигури по-бързото обслужване на нашите граждани в Обединеното кралство.\r\n\t\"Същевременно други служители от състава на посолството ни бяха пренасочени по спешност в консулската служба, за да подпомогнат работата на консулите и техническите лица. Свързах се и с посланика на България в Обединеното кралство Константин Димитров, който вече трябва да е разговарял с българите на опашката\", добави премиерът.\r\n\tОпашките пред посолството ни в Лондон, а и в другите градове с големи български общности, са обичайна гледка през последните години, и е трудно обяснимо, че премиерът Бойко Борисов чак сега ги забелязва.\r\n\tПреди няколко седмици  за системни проблеми с обслужването на български граждани в Лондон и други големи градове.\r\n\tБългарски гражданин, който от години живее в британската столица, разказа пред Mediapool трудностите около подновяването на паспорта на детето си. Той първо звъни на телефона, посочен на сайта на посолството ни, но никой не вдига. Не се отказва и продължава още десет дни със същия успех.\r\n\tТелефонът не отговаря в приемното време, нито сутринта, нито вечерта. На сайта обаче има опция за пускане на платена услуга СМС, с който да разбереш кога има свободен час за прием.\r\n\tМъжът решава да се възползва от тази възможност. Изпраща СМС, с което и плаща съответната сума, но така и не получава нищо. А след няколко седмици сам установява, че т. нар. услуга вече е свалена от сайта.\r\n\tВ крайна сметка по неофициални канали той разбира, че издаването на паспорт ще се проточи няколко месеца и решава да не ползва услугите на външно министерство.\r\n\tОбщото впечатление на българите в Лондон е, че служителите се държат \"все едно сме им длъжни с нещо\", сроковете за услугите достигат няколко месеца, а чакането и нервите нямат цена.\r\n\t\"Обикновено подобни сблъсъци се дължат на факта, че българите в чужбина имат нереалистични очаквания от консулствата от гледна точка на бързина\", коментира дипломат пред Mediapool.\r\n\tОсвен това консулствата не издават паспорти, а само събират данните и ги пращат на МВР.\r\n\t\"После по дипломатическа поща готовите документи се връщат. Няма как да им кажат точно кога, защото не знаят. Отново по финансови причини няма редовна дипломатическа поща\", допълва дипломатът.", "date": "2017.06.12", "title": "Борисов взе опашката пред посолството в Лондон на ръчно управление"}
{"url": "http://www.mediapool.bg/sadat-varna-na-prokuraturata-deloto-za-tsarskite-konyushni-news265154.html", "text": "Софийският градски съд (СГС) върна на прокуратурата делото за \"Царските конюшни\" срещу бившия областен управител на София Веселин Пенев, съобщи в понеделник сайтът \"Правен свят\".\r\n\t \r\n\tОсвен за продажбата на въпросния имот, той бе обвинен за неизгоден наем на джип и за сделка с ведомствен апартамент.\r\n\t \r\n\tСлучаят бе оповестен от БСП през септември м.г., когато стана ясно, че имотът в центъра на София, който е близо 7.5 дка е бил продаден за 90 лв. на кв. метър, като общата цена е 658 870.90 лв. без ДДС.\r\n\t \r\n\tИмотът е бил разделен на три части, за да се намали продажната стойност на всяка една от тях, а така се избягвало и задължението продажбата на държавен имот за над 500 000 лева да става с решение на Министерския съвет. Купувач на мястото пък е \"Евротранс билд\" ЕООД на Янко Иванов.\r\n\t \r\n\tДелото първоначално е било разпределено на съдия Атанас Н. Атанасов от СГС, който обаче още в началото на февруари се е отвел и то е било преразпределено на съдия Снежина Колева. На 31 март тя го е прекратила и върнала за доразследване поради отстраними нарушения и по трите обвинения. Последвал е протест на прокуратурата, но с определение от 8 юни на Софийския апелативен съд (САС), разпореждането на съдия Колева е потвърдено.\r\n\t \r\n\tЗаедно с Веселин Пенев обвиняема по делото е и лицензираната оценителка Юлия Димитрова-Цекова, за която прокуратурата твърди, че дала невярна оценка и заключение за определяне пазарна стойност на оценявано недвижимо имущество – частна държавна собственост.", "date": "2017.06.12", "title": "Съдът върна на прокуратурата делото за \"Царските конюшни\""}
{"url": "http://www.mediapool.bg/izneseni-priemni-za-kadastralni-uslugi-v-raionnite-administratsii-na-sofiya-news265158.html", "text": "В 24-те столични районни администрации ще бъдат разкрити изнесени офиси за предоставяне на кадастрални услуги. Целта е по-бързо и качествено обслужване на гражданите. Това съобщи министърът на регионалното развитие и благоустройството Николай Нанков след среща със столичния кмет Йорданка Фандъкова и районните кметове.\r\n\tКъм момента за четири района – \"Нови Искър\", \"Надежда\", \"Люлин\" и \"Подуяне\", има подписани споразумения за създаване на изнесени работни места. Предстои подписване на такова и за район \"Илинден\", каза Нанков.\r\n\tЗа 21 от столичните райони кадастралната карта е готова. Работи се по създаването на такава за районите \"Слатина\", \"Студентски\" и \"Лозенец\", информира регионалният министър.\r\n\tТой уточни, че до петък ще бъде ясна концепцията относно това как ще се оформят процедурно, юридически и финансово отношенията между страните по създаването на изнесените работни места.\r\n\tУслуги в областта на кадастъра могат да бъдат заявявани и получавани чрез портала, който е част от интернет страницата на Агенцията по геодезия, картография и кадастър, като 13 от 15-те услуги са безплатни за гражданите, напомни Нанков.", "date": "2017.06.12", "title": "Изнесени приемни за кадастрални услуги в районните администрации на София"}
{"url": "http://www.mediapool.bg/prokuraturata-razsledva-remonta-na-ndk-news265156.html", "text": "Образувано е досъдебно производство за нецелево разходване на средства във връзка с ремонта на НДК за предстоящото европредседателство на страната ни през 2018 г. Това заяви говорителят на главния прокурор Румяна Арнаудова в понеделник и допълни, че е назначена експертиза на харчовете по ремонта.\r\n\tВ същото време заместникът на главния прокурор Борислав Сарафов каза през журналисти, че е образувано досъдебно производство за изразходване на целево отпуснати средства не по предназначение от неизвестно длъжностно лице. Той обаче не изнесе повече данни, тъй като наблюдаващият прокурор по производството от Софийска градска прокуратура отказал разгласяване на материали по разследването. \"Парите са за издръжката на НДК, за електричество, за комунални разходи“, допълни Сарафов.\r\n\tОт НДК пък заявиха, че не дружеството не е уведомено по официален ред за това досъдебно производство. Не са изисквани нито документи, нито информация от изпълнителния директор Мирослав Боршош. Той не е викан като свидетел, пише в разпространена до медиите позиция на НДК.\r\n\tВ нея се опровергават медийни публикации за нахлули в Националния дворец на културата представители на ДАНС и прокуратурата. Средствата за ремонта се харчат единствено за преустройството на сградата и за нищо друго, като изразходването им се следи строго от регионалното министерство. От НДК твърдят, че от започване на преустройството и адаптацията на сградата за целите на европредседателството тези дейности са били проверявани многократно от Дирекция за национален строителен контрол, Главна инспекция по труда, Агенция за държавна финансова инспекция.\r\n\t\"Лъжа е и твърдението, че се къртят мраморни подове в НДК. Всички мраморни настилки се запазват и рехабилитират. Сменя се нискокачествена теракота (полагана през годините без проект) с висококачествен, калиброван италиански гранитогрес\", пише в прессъобщението. Появилите се публикации са тенденциозна клеветническа кампания срещу НДК, допълва се в него.\r\n\tНовината за проверка как се изразходват средствата за ремонта на НДК идва дни, след като в четвъртък правителството одобри допълнително 28 млн. лв. за адаптирането на сградата за нуждите на европредседателството на страната ни догодина.\r\n\tПреди година кабинетът \"Борисов 2\" отпусна 17 млн. лв. за ремонта на сградата. Така общата сума само за обновяването й нарасна на 45 млн. лв. Отделно Столична община ще даде още около 5 млн. лв. за ремонта на пл.\"България\" пред централния вход на НДК, който остана неремонтиран с европейски средства.\r\n\tНационалният дворец на културата ще бъде основната арена на срещите на високо равнище през първата половина на 2018 г. на лидерите на 28-те страни членки на ЕС.", "date": "2017.06.12", "title": "Прокуратурата разследва ремонта на НДК"}
{"url": "http://www.mediapool.bg/singapur-stroi-plavashta-solarna-elektrotsentrala-news265163.html", "text": "Построяванете на плаваща соларна електроцентрала в сингапурски резерват напредва с доставката на важни компоненти за изграждането на уникалната енергийна платформа, съобщи технологичният гигант АББ, който работи по реализациятана проекта.\r\n\tЗаради недостига на земя в Сингапур е разработен проектът за строеж на плаваща слънчева фотоволтаична тестова платформа. В държавата с площ от само 719 кв. км и население от 5.6 милиона – високото средногодишно количество на слънчево излъчване е около 1500 кВтч на кв. м, което е привлекателен възобновяем енергиен източник.\r\n\tПлаващите соларни платформи ще се охлаждат по естествен начин от заобикалящата ги вода, което ще направи панелите до 11% по-ефективни в сравнение с поставяните на сушата. Отделно ще се намали изпаряването на водата, поясняват от АББ.\r\n\tПланираната плаваща слънчева електроцентрала ще е разположена в резервата Тенге и ще е с мощност 1 МВ. Размерите й са 1 хектар или 1.5 футболни игрища. Генерираната енергия ще захранва националната електрическа мрежа, осигурявайки електричество на до 250 домакинства.\r\n\tАББ е предоставила соларни инвертори, които ще преобразуват постоянния ток, произведен в соларните панели, в променлив ток за употреба в електрическите мрежи. В допълнение, формован калъф ниско напрежение и миниатюрни прекъсвачи на АББ защитават електрическите вериги във водата.\r\n\t“Горди сме, че подпомагаме този важен проект в Сингапур със своя експертен опит в технологиите и познания в областта”, коментира Тарак Мехта, президент на дивизия \"Продукти за електроснабдяване и електрообзавеждане” на АББ. “Този проект съответствa точно на нашата стратегия \"Следващо ниво” в областта на енергийната революция и е важна стъпка в сътрудничеството с партньори с цел внасяне на повече ВЕИ в бъдещия енергиен микс”, допълва той\r\n\tАББ е иновативен технологичен лидер в областта на продуктите за електроснабдяване и електрообзавеждане, роботика и задвижвания, индустриална автоматизация и енергийни мрежи, които обслужват битови, промишлени, транспортни и инфраструктурни клиенти по целия свят.", "date": "2017.06.12", "title": "Сингапур строи плаваща соларна електроцентрала"}
{"url": "http://www.mediapool.bg/sponsori-otkazaha-da-finansirat-piesa-za-yuliy-tsezar-prilichasht-na-tramp-news265161.html", "text": "Две големи американски компании - Delta Air Lines и Bank Of America – оттеглиха финансовата си подкрепа за театрална постановка по пиесата на Шекспир \"Юлий Цезар\", в която римският лидер \"твърде много прилича\" на Доналд Тръмп.\r\n\tВ съвременната интерпретация на шекспировата трагедия, поставяна от некомерсиалния Public Theater в Ню Йорк, Цезар е представен като властен рус мъж, облечен в син бизнес костюм и забоден американски флаг. Съпругата му Калпурния е с дизайнерски костюм и и явен славянски акцент, което навява на предположения, че прототипът на нейния персонаж е Мелания Тръмп, съпругата на президента Тръмп.\r\n\tАвторите на постановката се фокусират върху фаталното пробождане на Цезар от негови бивши привърженици и последващата съдба на демократичните институции.\r\n\tВ спектакъла, показван в Сентръл парк в Ню Йорк, Цезар е убит след дълго сражение, в хода на което той се опитва да се спаси от нападателите си, но в крайна сметка умира от множество рани.\r\n\tАнонсирайки пиесата в началото на тази година, компанията Public Theater описа римския лидер като популист, притежаващ магнетизъм.\r\n\tВ заявлението на Delta Air Lines се казва, че пиесата в сегашния й вид не отговаря на ценностите на авиокомпанията. И допълва, че режисьорите са прекрачили линията на стандартите на добрия вкус.\r\n\tВторият спонсор - Bank Of America – се отказва да финансира спектакъла, тъй като смята версията на авторите му за \"провокативна и оскърбителна\".\r\n\t\"Ако знаехме по-рано за намеренията на The Public Theater, нямаше да спонсорираме спектакъла\", заяви представителка на Bank Of America.\r\n\tПостановката бе разкритикувана и от сина на американския президент Донлад Тръмп-младши. \"Аз не разбирам: това \"изкуство\" съществува с парите на данъкоплатците? Сериозният въпрос е: когато \"изкуството\" става политика, какво се променя?\", написа той в Туитър.\r\n\tПремиерата на спектакъла се състоя на 23 май и ще се играе до 18 юни.\r\n\tПрез 2012 г. при друга сценична интерпретация на същата пиеса на Шекспир, Юлий Цезар бе представен като герой, който много приличаше на тогавашния президент Барак Обама.", "date": "2017.06.12", "title": "Спонсори отказаха да финансират пиеса за Юлий Цезар, приличащ на Тръмп"}
{"url": "http://www.mediapool.bg/bnr-izliza-na-protest-sreshtu-zakrivaneto-na-radio-bulgaria-news265160.html", "text": "Българското национално радио (БНР) излиза на протест във вторник, в 12:30 часа, срещу плановете на ръководството на националното радио да закрие \"Радио България\".\r\n\tТо има 81-годишна история и е единственото, което представя страната ни пред света на 9 чужди езика, както и на български език, за българските общности по света, се казва в съобщение на редколегията на \"Радио България\".\r\n\tСпоред тях некомпетентното управление на БНР през последното десетилетие е довело до преустановяване излъчването на къси вълни през 2012 г. на програмите на английски, немски, руски, френски, испански, сръбски, гръцки, албански, турски, арабски и български.\r\n\tСлед този незаконен акт аудио съдържанието на \"Радио България\" продължи да се разпространява единствено и само чрез интернет, с изключение на запазения ефир на средни вълни и УКВ на турски език.\r\n\tОт 1 юни 2017 г. по предложение на генералния директор Александър Велев и решение на Управителния съвет на БНР това аудио съдържание също е преустановено.\r\n\tПредстои \"реорганизация\" на \"Радио България\", според която, освен ефира на турски език, на портала на БНР ще има версии само на английски и руски език, без създаването на автономно, насочено специално към чужденци съдържание, се казва в съобщението на \"Радио България\".\r\n\tСпоред тях по този начин ще бъде унищожена възможността България да бъде представена пред света на немски, френски, испански, сръбски, гръцки и албански, както и със специфично съдържание за българската диаспора.\r\n\tАрабската редакция на радиото беше закрита окончателно в края на 2016 г. Тече последователна ликвидация на структури, работещи за националния интерес на България.\r\n\tВ контекста на предстоящото председателство на България на Съвета на Европейския съюз държавата губи единствения си официоз на няколко езика пред света.\r\n\tСмятаме, че развитието на \"Радио България\" и мястото на тази структура в системата на БНР трябва да бъдат обсъдени задълбочено и публично, с участието на широк кръг институции и експерти, преди да се пристъпва към каквито и да е действия, е посочено в позицията на редколегията на програмата.\r\n\tТя настоява ръководството на БНР да даде убедителни и аргументирани отговори на няколко въпроса. Единият е какви проучвания, анализи и разчети са довели Управителния съвет на БНР до идеята да ликвидира \"Радио България\". Другият е каква е икономическата обосновка на решението да бъдат закрити повечето езикови редакции.\r\n\tНедоволните питат още и как БНР ще изпълнява в бъдеще чл. 49 (1) от Закона за радиото и телевизията, който гласи: \"Българското национално радио и Българската национална телевизия създават национални и регионални програми; предавания за чужбина, включително за българите зад граница; предавания, предназначени за българските граждани, за които българският език не е майчин, включително и на техния език.\"", "date": "2017.06.12", "title": "БНР излиза на протест срещу закриването на \"Радио България\""}
{"url": "http://www.mediapool.bg/chuzhdite-turisti-v-sofiya-narasnali-s-chetvart-za-godina-news265162.html", "text": "С повече от една четвърт са се увеличили чуждите туристи в София за първите четири месеца на годината спрямо същия период на 2016 г. Това показват данните на НСИ, цитирани от министъра на туризма Николина Ангелкова, която се срещна със столичния кмет Йорданка Фандъкова в понеделник. Двете обсъдиха възможностите за съвместни инициативи в туризма.\r\n\tСофия е сред най-търсените туристически дестинации у нас, заради богатото културно-историческото наследство, каза Ангелкова.\r\n\tСтолицата е атрактивна дестинация не само с многото си археологически паметници, минерални извори и фестивали, но и като място за поклоннически, зимен и планински, делови, събитиен туризъм, допълни тя. По думите й през последните години броят на туристите в столицата устойчиво се увеличава.\r\n\tЗа периода от януари до април тази година в категоризираните места за настаняване с над 10 легла в София са пренощували 18% повече туристи спрямо същия период на 2016 г. При чуждите граждани ръстът е 27%. Скокът в нощувките е общо 23%, а при чужденците той е 33%, сочат данните на НСИ.\r\n\tПриходите от тези услуги за четиримесечието са общо над 46 млн. лв., което е увеличение с една четвърт спрямо година по-рано.\r\n\t\r\n\tМалко преди това столичният кмет Йорданка Фандъкова откри ново пространство за култура и дискусии в столицата - Триъгълната кула от крепостната стена на Сердика, която от днес вече е отворена за посещения. То се намира в сутерена на сграда на бул. \"Княгиня Мария Луиза\" 16, намираща се в близост до Централните хали и Джамията \"Баня Башъ\".\r\n\t\"Намираме се на уникално място. Програма \"Европа\" може да бъде сравнена с триъгълната кула на Сердика, защото има три стожера – неправителствените организации, европейските ценности и местното самоуправление\", каза Фандъкова при откриването на пространството за култура и дискусии. То е възстановено от Столична община и Министерство на културата с подкрепата на Норвежкия финансов механизъм, по който са отпуснати половин милион лева.\r\n\tТриъгълната кула е открита през 1958 г. при изкопни работи. От 1992 г. кулата остава скрита до днес, когато става пространство за изложби култура и дискусии.\r\n\tНад 40 неправителствени организации получиха договорите си по програма \"Европа\" при откриването на новото пространство. Фандъкова заяви, че е доволна, че когато се появи проблем, вече се оказва, че този проблем е станал явен след реализацията на даден проект по програма \"Европа\", което според нея, означава, че програмата работи.\r\n\tОбщинският съветник Малина Едрева коментира, че това е поредното пространство, което Столична община превръща в нова културна точка.\r\n\tЗам.-кметът по културата и главен координатор на програма \"Европа\" Тодор Чобанов заяви, че бенефициентите по програмата са хората, които дават най-добрите и работещите идеи за развитието на града. Това е бъдещето на всеки динамичен град, каза той.\r\n\tПървото събитие в новооткритото пространство е изложба на д-р Тошо Пейков по повод 160 г. от рождението на княз Александър I.", "date": "2017.06.12", "title": "Чуждите туристи в София нараснали с четвърт за година"}
