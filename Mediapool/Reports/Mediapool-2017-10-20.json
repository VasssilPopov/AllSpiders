{"url": "http://www.mediapool.bg/divi-gligani-vilnyaha-v-germanski-grad-i-raniha-chetirima-news270807.html", "text": "Малкият град Хайде в Северна Германия беше под обсада в продължение на няколко часа, след като два агресивни диви глигана вилняха из центъра му, при което бяха ранени четирима души, предаде ДПА, цитирана от БТА в петък.\r\n\tГлиганите изплашиха хората и дори успяха да влязат в банка. Клиентите и служителите й разказаха как са бягали, търсейки по-безопасно място, и са изскачали през прозорците, след като глиганите се втурнали в сградата. При нападението мениджърът на клона е получил рани на краката.\r\n\tПолицията призова населението на центъра на града, намиращ се в северната провинция Шлезвиг-Холщайн, да остане по домовете си и да избягва централните райони, докато силите на реда се опитват да овладеят ситуацията.\r\n\tМестен ловец беше извикан, за да застреля един от глиганите, защото калибърът на полицейските оръжия бе сметнат за прекалено голям. Второто животно само напусна града.", "date": "2017.10.20", "title": "Диви глигани вилняха в германски град и раниха четирима"}
{"url": "http://www.mediapool.bg/borisov-v-bryuksel-ogradata-po-granitsata-s-turtsiya-ne-e-kitaiskata-stena-news270784.html", "text": "\"Турция е най-големият ни съсед, изключително важен партньор, не само за ЕС, а и в този регион на света, където всеки ден танкове и войници влизат от една в друга област и в кадрите няма една здрава сграда\", заяви премиерът Бойко Борисов, след като участва в заседанието на Европейския съвет в петък.\r\n\tБорисов посочи, че всички участници в заседанието са изразили при обсъждането на темата за Турция претенции за свободата на словото там, за правата на човека, но и отчитат, че споразумението за миграцията се спазва и от влизането му в сила миграционният натиск е спаднал в пъти.\r\n\tТой обясни, че е имало предложения за запазване, за ограничаване или за спиране на предприсъединителните фондове за Турция.\r\n\t\"Мнението е около 75 на сто от тези средства да се плащат, за да не пострада гражданското общество, за да може тези процеси, които вървят за демократизация и приближаване на Турция до ЕС, да продължат\", уточни премиерът.\r\n\tТой добави, че средствата по споразумението за миграцията няма да бъдат засегнати.\n\n\r\n\t\"Когато изградихме препятстващото съоръжение по границата, получихме ноти от Турция, но успяхме да ги убедим, че това е съоръжение в помощ на българската и турската гранична полиция, при огромен миграционен натиск да може в първия момент да защити границата. Това не е Китайската стена или съоръжение, по което да пуснем ток и да не може да припари никой. Искам да правим разлика\", призова премиерът.\r\n\t\r\n\tПремиерът Бойко Борисов съобщи, че ще предложи България да участва във фонда за Африка с половин милион евро в знак на солидарност. Той отбеляза, че фондът, който цели да ограничи причините за миграцията към ЕС, има нужда общо от допълнителни 125 милиона евро.\r\n\t\"Трябва да се попълни с още 125 милиона евро и аз мисля да предложа. Ние ще участваме с 500 000. Това е най-малкото, което са заявили. Например една Италия е с 90 милиона евро\", каза Борисов.\r\n\tТой изрази надежда ЕС да има по-твърда политика, която да отчита европейския интерес в региона на Африка и Близкия изток.\r\n\t\"Отново поставих въпроса защо воюваме там и какви са последствията - например с Либия. Колкото и да не бяха държави, които ни харесват, имаше мир и правила, които спазваха. Това се случи в Ирак, Афганистан, Сирия\", допълни Борисов, цитиран от БТА.\r\n\t\r\n\tПо повод европейската перспектива на Балканите Борисов заяви, че безспорно те са най-бедният европейски регион.\r\n\t\"Ако искаме да запазим Балканите конкурентоспособни, да направим свързаност, каквато има в цяла Европа, сега е моментът за започването на проекти - жп-линии, магистрали, европейски транспортни коридори. Има китайски, руски, турски инвестиции, от Саудитска Арабия. Ако нямаме интерес, ако Балканите не са ни важни - животът никога не търпи вакуум\", коментира Борисов.\r\n\tПредприсъединителните фондове за Балканите трябва да се увеличат. Балканите са място, всички отчитат, което, ако оставим без внимание, ще ги изпуснем. Усещам във всички колеги интерес и съм оптимист в тази посока, коментира премиерът.\r\n\tПо повод преговорите с Великобритания Борисов заяви, че ако има малко напредък, той се наблюдава по въпроса с правата на гражданите. Парите (дължими от Лондон на ЕС - бел. кор.) са големият проблем. Интересуват ни българските граждани да не понесат страдания, щети, посочи премиерът.\r\n\t\r\n\t\"ЕС за радост показа доста сериозна твърдост и отстояхме споразумението с Иран да се спазва\", добави той по повод решенията на Европейския съвет, приети снощи.\r\n\tЗа разлика от споразумението за климатичните промени - и Господ ни наказа всички, не се спази. Но всички отчетоха, че Иран не е Ирак и за споразумението, което ЕС толкова трудно постигна, трябва да бъдем единни, коментира той по повод ядрената сделка с Техеран, която се оспорва от американския президент Доналд Тръмп.\r\n\tЗа Северна Корея е ясно, че надали някой ще има различно мнение, че това, което се прави там, незабавно трябва да се прекрати, и да се върнат на масата на преговорите, и по мирен път да се решават проблемите, посочи премиерът.", "date": "2017.10.20", "title": "Борисов в Брюксел: Оградата по границата с Турция не е Китайската стена"}
{"url": "http://www.mediapool.bg/nek-iska-sama-da-se-grizhi-za-belenskite-reaktori-pone-5-godini-news270777.html", "text": "Заради високата цена, предложена от \"Росатом\" за консервацията на произведеното от нея оборудване за строежа на спряната АЕЦ \"Белене\", \"Националната електрическа компания\" (НЕК) преговаря с руския концерн сама да съхранява реакторите, но под контрола на производителя. На площадката край Дунав оборудването ще престои най-малко пет години, дори и да се вземе решение за размразяване на ядрения проект, стана ясно от думите на изпълнителния директор на НЕК Петър Илиев пред журналисти в четвъртък след заседание на енергийната парламентарна комисия.\r\n\tДен-по-късно министърът на енергетиката Теменужка Петкова обясни, че доставеното към момента оборудване се съхранява според изискванията на \"Росатом\" – една част в закрити помещения, а друга на пристанището. След пристигането до края на 2017 г. вече натоварения на кораб за България втори реактор трябва да се изградят и навеси, за които се подготвя обществена поръчка.\r\n\tПреди две седмици от Ижорските заводи, които са производител на реакторите, са били на площадката и нямали никакви забележки по съхранението на оборудването, както и по неговата консервация. \"Няма опасност от атмосферни условия да бъде нещо изложено и да му се наруши неговата цялост, защото ценното е вътре, където ние няма да допуснем нито корозия, нито някакво друго въздействие\", каза Петър Илиев.\r\n\t\r\n\tОтносно обвиненията на бившия енергиен министър на БСП Румен Овчаров, че оборудването на площадката на АЕЦ \"Белене\" се съхранява лошо, шефът на НЕК обясни, че по разпореждане на премиера Бойко Борисов онази част от него, която е на открито, е покрита с найлони и няма опасност нито от дъжд, нито от сняг.\n\n\r\n\t\"Разкъсани омаслени хартии на 2 шахти е сагата, че съхраняваме лошо оборудването за АЕЦ “Белене\". Шахти, две шахти. Те са абсолютна неръждавейка. Отгоре беше покрито с омаслена хартия, тя беше разкъсана и чакаме предписания от завода производител. Ето това е сагата, че ние съхраняваме лошо оборудването”, каза Петър Илиев, цитиран от publics.bg.\r\n\tПо думите му една част от оборудването се съхранява на пристанище, друга – ще се съхранява под навеси, а трета в складове. “По предписанията на заводите производители то трябва да бъде покрито с навеси. Затова ние решихме да му направим нещо като тип оранжерии, само че много по-здрави”, обясни Илиев. От обясненията му стана ясно, че те ще се изградят върху цялото оборудване, след разтоварването и на втората пратка.\r\n\t\r\n\tЩе се използват и съществуващи на площадката край Дунав навеси, но те трябвало да бъдат освободени от остатъка от оборудването за чешкия реактор Шкода, което бе доставено за първия проект на атомната централа, а след това част от него бе изкупено от руснаците като част от офертата им за втория проект за АЕЦ \"Белене\", прекратен през март 2012 г. Онази част, която руснаците не са пожелали да купят, още стои на площадката, но НЕК преговаряла с АЕЦ \"Козлодуй\" да го вземе като резервно.\r\n\tЗа тази част от доставеното през март 2017 г. ново оборудване, която е на открито, шефът на НЕК каза, че тя се предпазва от вредните атмосферни влияния с азот и със специална силикагел срещу влагата.\r\n\tТой увери, че НЕК има огромен опит в съхраняване на оборудване за ядрена централа, визирайки стария чешки реактор Шкода за стария проект АЕЦ “Белене”. Впоследствие той беше продаден на “Атомстройекспорт” и беше използван в Калининската АЕЦ. Повече от 20 години това оборудване го съхранявахме и то работи перфектно, без никакви забележки, от 2007 г., посочи Илиев.\r\n\tСъщото теза разви в петък и Теменужка Петкова. По думите ѝ за оборудването се полагат всички необходими грижи и усилия то да се съхранява при възможно най-оптимални условия.\r\n\t\r\n\t\"Надявам се да не стои дълго време оборудването на тази площадка. Помним колко дълго време стоя предишното старо оборудване за проекта АЕЦ \"Белене“, което през 2007 г. върнахме обратно. Това оборудване си работи и до ден днешен на Калининската АЕЦ. Нещо друго – фактът, че сме съхранили старото оборудване за такъв дълъг период от време, означава, че ние сме достатъчно отговорни. Колегите от НЕК и разбира се колегите от АЕЦ \"Козлодуй“, които ние можем да ползваме, имат необходимата специализация, за да положим най-добри грижи за това оборудване. Отделно от това ние ще правим тази преконсервация с наши сили, средства и специалисти, но под зоркия поглед на заводите производители. За нас това е и гаранция за качеството“, заяви Теменужка Петкова.\r\n\tЗа пореден път тя изрази надежда да се намери най-доброто решение за България по казуса АЕЦ \"Белене“ и обясни, че това зависи от окончателния доклад на БАН за нуждата от нови енергийни мощности на страната и от потенциалния инвеститорски интерес към закупуването на ядрения проект.\r\n\tМиналата седмица тя коментира, че засега инвеститорски интерес има само от китайска ядрена корпорация, която прави своите анализи по казуса, но не изключи възможността \"Росатом\" да бъде поканена като инвеститор, макар последните заявления на руската ядрена корпорация да бяха, че се интересуват от проекта само в частта за изпълнението на строежа.\r\n\t\r\n\tПреди дни председателят на Българския атомен форум Богомил Манчев, чиято компанията \"Риск Инженеринг\" бе консултант по строежа на АЕЦ \"Белене\" коментира пред сайта 3e-news. net, че от руска страна биха имали възможност и желание да кредитира АЕЦ \"Белене\" по подобие на проекта за унгарската АЕЦ \"Пакш 2\". \"Руската страна дава парите, построяват централата, а после заемъ се връщат за 20 години. След като централата заработи и влезе в търговска експлоатация, 6 месеца се плаща някаква първа вноска, не цялата. Парите се връщат 20 години. По-добър кредит, здраве му кажи!\", посочи Манчев относно схемата, приложена за унгарската централа.\r\n\t\"По сходен начин може да се случи и проектът за АЕЦ „Белене“. При положение, че се уговори лихва за експортен държавно-гарантиран кредит. Този вид кредит не е държавна помощ. Той е за подпомагане на държавно предприятие, като тогава държавата дава държавна гаранция. Това, че е експортно ориентиран означава, че парите ще се връщат от стопанската организация, от нейната стопанската дейност, а няма да се връщат от бюджета. Експортно ориентиран кредит, който е държавно гарантиран, но не е държавна помощ, се приема навсякъде по света включително и в Европейската общност.\", смята Манчев.\r\n\tСпоред него обаче първо трябва да се изчака евентуалното обявяване на проекта за приватизация, каквото намерение обяви правителството, а енергийният министър каза, че очаква това да се случи до края на годината.", "date": "2017.10.20", "title": "НЕК иска сама да се грижи за беленските реактори поне 5 години"}
{"url": "http://www.mediapool.bg/skladov-hab-za-indiyski-i-kitaiski-stoki-shte-se-stroi-krai-sandanski-news270782.html", "text": "Нова индустриална зона ще бъде изградена край Сандански. Развитието й ще зависи от инвеститорския интерес, съобщи зам.-министърът на икономиката Александър Манолев в петък.\r\n\tМеморандум за изграждането на зоната край Сандански беше подписан от кмета на града Кирил Котев и изпълнителния директор на Национална компания \"Индустриални зони\" Антоанета Барес, а чужда бизнес делегация се запозна на място с възможностите на бъдещата зона.\r\n\tТя ще бъде изградена при село Дамяница заради добрата автомобилна и жп свързаност, която мястото предлага, каза кметът Котев. Той изрази надежда проектът да помогне не само за увеличаване на доходите на хората, но и за създаване на заетост, която да върне младите, които са напуснали общината.\r\n\tЗоната може да бъде атрактивна за инвеститори от трети страни. Вече са проведени разговори с компании от Индия и Китай, които търсят място близо до пристанището в Солун и до европейски пазар, каза Александър Манолев.\r\n\tИндустриална зона \"Сандански\" ще се намира на 500 км от девет европейски столици и най-големия град в Европа – Истанбул, и на 2 часа път от икономическите центрове на България, Гърция и Македония, посочи той.\n\n\r\n\tПо това направление минават големи обеми товари. За първото полугодие на годината стокообменът между България и Гърция се е увеличил с 8.4% в сравнение със същия период на 2016 г. до 1.5 млрд. евро. Същевременно износът към Македония за 2016 г. възлиза на около 390 млн. евро, а вносът - 245 млн. евро. Част от тези обороти също остават или преминават през този регион, каза Манолев.\r\n\t\"Много важно е да създадем механизъм не само за привличане на инвестиции в региона, но и за тяхното задържане като индустриалната зона ще има важно значение в тези усилия\", каза зам.-министърът на икономиката.\r\n\tТой даде пример с Гърция, която е на трето място по обем на инвестициите в България с 3.7 млрд. евро за последните десет години и изрази надежда тази зона да е атрактивна и за компании от южната ни съседка.\r\n\tКъм този момент в Югозападна България липсва индустриална зона и Сандански има всички предпоставки да се развие като център, към който да се насочват инвеститорите с интерес към тази част на страната ни, каза Антоанета Барес, изпълнителен директор на НКИЗ.", "date": "2017.10.20", "title": "Складов хъб за индийски и китайски стоки ще се строи край Сандански"}
{"url": "http://www.mediapool.bg/zatyagat-se-iziskvaniyata-za-uspevaemost-na-in-vitro-klinikite-news270783.html", "text": "Изискванията за успеваемост към ин витро клиниките, финансирани от държавния Фонд за асистирана репродукция, ще бъдат завишени, а статистиката за успешните бременности и раждания ще стане достъпна на сайта на фонда. Това предвиждат промени в правилника на фонда, представени от Министерството на здравеопазването в петък и публикувани за обществено обсъждане.\r\n\tЗатягането на контрола идва след решението държавата да започне да финансира по-голям брой ин витро процедури. Със средства от фонда вече ще бъдат финансирани 4 пълни опита плюс 4 трансфера на размразени ембриони, вместо досегашните три пълни опита всеки на стойност до 5000 лева.\r\n\tДруга промяна е, че занапред ще бъдат финансирани замразяване на яйцеклетки и ин витро оплождане на онкоболни жени, както и процедури за двойки с генетично заболяване или хромозомни аномалии при поне един от партньорите, така че да се роди здраво дете.\r\n\t\r\n\tС промените в правилника се предвижда клиниките, които в момента имат договор за финансиране с фонда, да отговарят на по-високи критерии за успеваемост. Занапред те ще трябва да имат едновременно постигнати 20% клинични бременности със сърдечна дейност на плода и поне 15% раждания от одобрените от фонда цикли. Досега клиниките е можело сами да избират кой от двата критерия да покриват, докато сега трябва да ги изпълняват в цялост, обясни д-р Цветолюба Генкова от дирекция “Медицински дейности“ в здравното министерство, която е работила по изготвянето на промените.\n\n\r\n\tТези резултати трябва да са постигнати общо за последните три календарни години, в които не се включва годината, предхождаща тази, за която се иска сключване на договор.\r\n\tПо-високи критерии се залагат и към новите клиники, които вече няма да получават автоматично договор с фонда и в последствие да подлежат на последващ контрол. Сега те ще трябва да покриват същите критерии като вече работещите с фонда клиники или за последните 100 процедури или за период от 3 години назад.\r\n\tТака се цели да се осигури равнопоставеност между клиниките и да се гарантира, че всички двойки с репродуктивни проблеми ще попаднат на място, което покрива определено професионално ниво.\r\n\t\r\n\tВсяка година до 1 април на интернет страницата  на фонда ще се обявява информация за всяко лечебно заведение относно успеваемостта на дейностите по асистирана репродукция за предходната година.\r\n\tСтатистиката ще е разпределена и по възрастови групи, както и по средния период за изчакване от връчването на заповедта до започване на процедура за асистирана репродукция за всяко лечебно заведение. Целта е хората с репродуктивни проблеми, желаещи да ползват финансиране от фонда, да направят информиран избор на лечебно заведение, като се запознаят с двата най-съществени показателя – каква е успеваемостта и колко време биха чакали за включване в процедура.\r\n\t\r\n\tЗанапред фондът ще финансира замразяването на яйцеклетки и самите ин витро процедури на жени с онкологични заболявания, за които прогнозите са за висока преживяемост. Очаква се да бъдат подпомагани около 100 жени на година. Статистиката показва, че 5-годишната преживяемост при болни с определени локализации на тумора надвишава 90% от случаите.\r\n\tВ същото време лечението – химио и лъчетерапия, е свързано с редуциране или загуба на фертилната способност, което налага превантивни действия, които да осигурят в последствие правото на родителство на жените.\r\n\tОбщо добиването, замразяването на яйцеклетки и последващото оплождане и трансфер ще струват на бюджета около 500 000 лева годишно.\r\n\tФондът вече ще финансира и процедури за двойки с генетични проблеми, така че да се радват на здрави деца.\r\n\tСтава въпрос за случаи на доказано моногенно генетично заболяване или доказана балансирана хромозомна мутация при поне един от партньорите, което се удостоверява с медицинска документация.\r\n\tПри тези двойки ще се финансират процедури на оплождане извън тялото на жената, като се подбират яйцеклетки и сперматозоиди, които не са носители на доказания генетичен или хромозомен дефект\r\n\tЩе се финансира и трансферът на получения при оплождането ембрион. Целта на включването на тази нова индикация е да се намали рискът от раждане на деца с генетични проблеми, да се намали рискът от загуба на бременност, както и да се скъси времето за постигане на бременност.\r\n\tНуждаещите се от подпомагане с методите на асистираната репродукция двойки с генетични или хромозомни дефекти поне при единия от партньорите ще бъдат около 80 годишно, за които ще са нужни около 400 000 лева годишно.\r\n\t\r\n\tЗа да бъде наваксано изоставането поради съществуващия сега лимит от три ин витро опита, тази година фондът ще има нужда от 9 млн. лева допълнително, за да могат да бъдат одобрени всички нуждаещи се.\r\n\tОт 2018 година, при запазване на досегашния обем дейност, който е около 4000 заповеди за финансиране годишно, фондът ще трябва да разполага с бюджет от 20.6 млн. лева за всички нови дейности по асистирана репродукция.", "date": "2017.10.20", "title": "Затягат се изискванията за успеваемост на ин витро клиниките"}
{"url": "http://www.mediapool.bg/parvata-zhena-gubernator-na-tokio-raztarsi-politicheskata-stsena-predi-izborite-v-yaponiya-news270779.html", "text": "Юрико Койке казва, че е влязла в японската политика, за да бъде играч, а не наблюдател. Сега първата жена губернатор на Токио променя нещата из основи, като нейната нова Партия на надеждата хвърля ръкавицата на управляващия блок на премиера Шиндзо Абе на парламентарните избори на 22 октомври, свикани от японския лидер, за да търси нов мандат след близо пет години на поста. Когато Берлинската стена, разделяща Източна и Западна Германия, бе пробита през 1989 г., Койке е била 37-годишна телевизионна говорителка. Три години по-късно тя се кандидатира за парламента. \"Светът претърпяваше огромна промяна, затова аз се превърнах от човек, който съобщава новините, в такъв, който ги прави. Реших, че японската политика се променя прекалено бавно и, вместо да критикувам отвън, аз трябва да стана . . . вътрешен играч\", заяви Койке в интервю за Ройтерс.  Койке, която предизвика партията на Абе миналата година, кандидатирайки се за губернатор, не се стреми към място в долната камара на парламента за себе си, а е движещата сила - и публичното лице - на своята нова политическа формация. В много отношения тя е парадокс, показват разговори с хора, които я познават, и прегледът на нейната кариера. Мисленето на Койке е глобално с националистически оттенък. Тя е предприемчив човек извън системата, изкачил стълбата с помощта на стари приятели. Обича риска, но се спря пред може би най-големия си залог, като се отказа да се кандидатира на сегашните избори. Койке на крие амбициите си да стане първата жена премиер в историята на Япония - нейният домашен любимец, женски териер, се казва \"Со-чан\", умалително от \"сори\" или премиер на японски. Тя освен това вече премина през няколко бариери. През 2007 г. Койке стана първата жена министър на отбраната на Япония, въпреки че подаде оставка само след 55 дни заради конфликт с високопоставен чиновник. През 2008 г. тя стана първата жена, кандидатирала се за председател на управляващата Либерално-демократическа партия (ЛДП), но остана трета с голямо изоставане. Койке произлиза от занимаващо се с бизнес семейство в Западна Япония - произход, който я разграничава от много японски политици, включително Абе, които са потомци на политически династии \"със синя кръв\". Потеклото й може да е причината за нейния стил, който според почитателите я прави по-близка до предприемащите риск капиталисти, отколкото до улегналите депутати. \"Тя не се страхува да предприема инициативи - нещо, на което в по-голямата част от Япония се гледа неодобрително\", каза човек, който познава Койке от 25 години и я съветва за финансовите реформи. \"В Япония по принцип се говори с недомлъвки, а тя е пряма.\" Койке има талант за политически маркетинг - нещо, което критиците определят като популизъм. Тя използва това свое умение, опитвайки се да прокара граница между своята консервативна партия и също толкова консервативната ЛДП на Абе, обещавайки да \"счупи оковите\" на една политика на дълбоко вкоренени интереси. Койке нарича икономическата политика на своята партия \"Юриномика\", по аналогия с Абеномиката на премиера, и нейната платформа включва \"12 нули\", които тя иска да постигне, включително нито един случай на сенна хрема и на евтаназирани нежелани домашни любимци. Завършила Университета на Кайро през 1976 г., Койке, която говори арабски и английски, в някои отношения има глобална перспектива и често възхвалява разнообразието. Подобно на Абе тя се обявява за отваряне на Япония за повече висококвалифицирани чуждестранни работници. Също подобно на Абе Койке посещава храма Ясукуни, който почита загиналите във войните, но е смятан в Китай и Южна Корея за символ на японския милитаризъм в миналото. Тя обаче каза пред Ройтерс, че няма да ходи там, ако стане премиер. Койке също така е прегърнала някои каузи, които са скъпи за японската десница, включително внасянето на промени в следвоенната пацифистка конституция. В миналото тя дори е предлагала Япония да помисли дали да се сдобие с ядрени оръжия, счупвайки едно табу в единствената страна в света, която е преживяла ядрена атака. Койке освен това е против даването на право за гласуване на местни избори на живеещите в страната чужденци, много от които са от корейски произход.  \"Има тъмна страна, която не съответства на по-широкоскроената, смея да кажа, либерална визия\", каза нейният дългогодишен познат. Койке премина през няколко партии, преди да се присъедини към ЛДП през 2002 г., само за да я напусне, след като стана губернатор. Сред нейните ментори са Ичиро Одзава, бивш влиятелен представител на ЛДП, който помогна за прогонването от властта на управляващата почти без прекъсване партия през 1993 и отново през 2009 г., както и популярният бивш премиер Джуничиро Коидзуми.  Критиците казват, че нейната кариера се отличава с опортюнизъм, докато съюзниците й я наричат практична. \"Тя иска да постигне промяна, но е и прагматична - способна е да направи сделка с всички - комунистите, Абе или традиционните фактори\", заяви друг съветник. \"Това е своеобразен талант.\" Въпреки спекулациите, че ще напусне своя губернаторски пост, за да се върне в парламента, Койке остана вярна на решението си да не се кандидатира. Анализатори казват, че това по всяка вероятност е така, тъй като партията й има малки шансове да победи управляващия блок на Абе, но може да се представи достатъчно добре от нейна гледна точка, за да й даде възможност да \"скочи\" на следващите избори. Онези, които познават Койке, обаче твърдят, че желанието й за най-високия изборен пост в страната остава. \"Дали тя е макиавелист и стратег? Отговорът е да. Готова ли е да мисли в дългосрочен план? Отговорът е да\", каза нейният дългогодишен познат. \"Дали главната й амбиция е да стане първата жена премиер на Япония? Това несъмнено е нейна цел.\" ", "date": "2017.10.20", "title": "Първата жена губернатор на Токио разтърси политическата сцена преди изборите в Япония"}
{"url": "http://www.mediapool.bg/bnb-e-znaela-oshte-prez-2010-g-che-ktb-e-probita-news270780.html", "text": "Българската народна банка (БНБ) е знаела още през 2010 г., че в Корпоративна търговска банка (КТБ) се случват сериозни нередности, но ръководството на БНБ е предпочитало да си затваря очите. Затова може да се говори за управленски провал, допуснал сриването на четвъртата по големина банка в България.\r\n\tТова е едно от разкритията от двегодишното журналистическо разследване по проекта , в който основни партньори са Центърът за либерални стратегии, програма\"Достъп до информация\"и асоциация\"Прозрачност без граници\". Проектът, който създаде и сайта , се реализира с финансовата подкрепа на фондация\"Америка за България\", Форум за международен диалог\"Бруно Крайски\", Балкански тръст за демокрация и Европейската инициатива за стабилност. В четвъртък вечерта бе представена първата от трите книги по проекта - \"Държавата КТБ (Историята на най-големия банков фалит в България или как функционира една \"захваната\" държава).\r\n\tРазкритието на KTBfiles на практика опровергава тезата за надзорен провал на БНБ. Оказва се, че инспекторите в централната банка са си вършили работата и са констатирали проблемите в трезора на Цветан Василев, но ръководството не е реагирало.\r\n\tЕкипът на KTBfiles се е сдобил с документ от 2010 г., който по същество е докладът от една от двете големи надзорни проверки на КТБ преди фалита й през 2014 г. Проверките са направени именно през 2010 г. и 2013 г., разказаха авторите Зорница Маркова и Николай Стоянов.\n\n\r\n\t\"Обобщаването на проблема като провал на БНБ или на \"Банков надзор\" пропуска един много важен момент. Всъщност всички индикации са, че в регулатора е имало доста добро знание за това, което се е случвало в КТБ – за поеманите рискове и за заобикалянето на правилата. Реално, ако трябва да се определи провалът, той е управленски, а не надзорен. Причината за пропуските не е некадърност, а умишлено затваряне на очите от страна на ръководството на БНБ\", констатира книгата \"Държавата КТБ\".\r\n\tДруго разкритие е, че най-вероятно е имало предупредени лица, че се готви атаката срещу банката. За това свидетелстват тегления в последните дни и седмици преди затварянето на трезора на 20 юни 2014 г.\r\n\tСпоред KTBfiles такъв пример са издателите на в. \"Уикенд\" (част от медийната група на Пеевски-Василев) Мартин Радославов и Недялко Недялков. Двамата са били предупредени лично от Делян Пеевски, че до няколко дни \"тая банка няма да я има\". В резултат Радославов е оставил влога си в КТБ в размер на 3 млн. лв. в очакване на падежа от лихвата си, която е била 10%, а Недялков е превел сумата от 4 млн. лв. в друга банка два дни преди КТБ да бъде поставена под специалния надзор.\r\n\tСпоред KTBfiles други, които спасяват парите си или част от тях в последния момент, са Александър Сталийски и приятелката му Виолета Сечкова, бившият зам.-министър на икономиката Димитър Чохаджиев, бившият главен редактор на \"Труд\" Тошо Тошев, телевизионният журналист Иван Гарелов, социологът Кънчо Стойчев, бившият финансов министър Милен Велчев, Бисер Лазов, който бе дясна ръка на Цветан Василев, но впоследствие стана свидетел на прокуратурата срещу нето и др.\r\n\tОще през 2015 г. излезе и официална информация, че ден преди затварянето на КТБ парите си от банката спасява и тогавашният и. д. подуправител на БНБ, ръководещ управление \"Банков надзор\" Нели Кордовска, което може би е най-големият символ на падението на елита по случая с КТБ. Още повече, че Кордовска и към момента е зам.-председател на Фонда за гарантиране на влоговете в банките, който надзирава синдиците на КТБ и процеса по управление на остатъците от фалиралия трезор. Нели Кордовска е във ФГВБ като представител на БНБ, чието ново ръководство в лицето на управителя Димитър Радев не смята да я оттегля въпреки всичките си претенции за реформи и скъсване с ерата \"Иван Искров\".\r\n\t\"Фалитът на КТБ е само част от модела на захванатата държава, в който институциите са впримчени да защитават интересите на група от хора, а не на обществото\", обобщиха при представянето на книгата участниците в проекта Зорница Маркова и икономистът Георги Ганев. Според Ганев КТБ може да е фалирала, но моделът продължава да функционира, като в момента проектът си търси нов финансов център.\r\n\tГанев смята, че случаят КТБ все пак е изолиран за банковата система, защото това е била финансова институция със специално отношение от страна на БНБ и целия политически елит.\r\n\tИкономистът смята, че има и нещо полезно във фалита, защото парите, освободени от гарантираните депозити в БНБ, са прехвърлени в другите банки и заработили по-добре за икономиката. \"Със затварянето на четвъртата по големина банка у нас не настана армагедон. Нищо кой знае колко страшно не се случи макроикономически и не последва апокалипсис“, каза Ганев.\r\n\tСпоред него е нормално, че икономическите експерти през лятото на 2014 г. са призовавали да се спаси КТБ, въпреки че е ясно, че трезорът е бил управляван криминално.\r\n\tВъпреки че прокуратурата е била инструмент за атакуването на банката през 2014 г., ако държавното обвинение не се беше намесило, щетите от криминалната схема щяха да бъдат значително по-големи, обясниха още авторите. Те обаче смятат, че ако прокуратурата се бе захванала с банката още при първите по-сериозни публикации на в. \"Капитал\" за порочните практики в КТБ, щяха да бъдат спестени към 2-3 млрд. лв. загуби.", "date": "2017.10.20", "title": "БНБ е знаела още през 2010 г., че КТБ е пробита"}
{"url": "http://www.mediapool.bg/stres-test-za-amerikanskata-demokratsiya---devet-mesetsa-s-tramp-kato-prezident-news270778.html", "text": "В петък се навършват девет месеца откакто Доналд Тръмп влезе в Овалния кабинет. В известен смисъл, струва ни се по-дълго. (Спомняте ли си живота ви преди туитовете на Тръмп?) Стана и по-трудно да се дистанцираме от всекидневната лудост и да помислим какво означават действията на Тръмп за Съединените щати и тяхното бъдеще. Но подобна перспектива е необходима, ако искаме да отсеем онова, което има значение, от враждите, скандалите, сривовете и бъркотията, които са същината на администрацията на Тръмп.\r\n\t \r\n\tИсторията има две страни. Ако възприемем президентството на Тръмп като стрес тест за американската демокрация, то системата реагира твърде добре - възпира го, предизвиква го и осуетява някои от най-нелибералните му замисли. Но има и тревожни признаци. Всеки ден, в който Тръмп остава на поста си, той продължава да поляризира страната и да снижава международния й авторитет. И докато той размишлява върху надвисналата реалност от това да остане в историята като провалил се президент, не се знае накъде ще го тласнат демоните му.\r\n\t \r\n\tС важното изключение на Републиканската партия, повечето от държавните и гражданските институции реагират решително на Тръмп. Федералните съдилища отхвърлиха първите му две антимюсюлмански забрани за пътувания. Министерството на правосъдието назначи специален прокурор, след като Тръмп уволни Джеймс Коми, директора на ФБР. Служители на разузнаването разкриха унищожителна информация за сътрудници на Тръмп и отношенията им с руски представители. Висши военни, включително министърът на отбраната Джим Матис, успяха да притиснат президента да подкрепи член пети от договора за НАТО. Дори вътре в самия Бял дом - наречен от сенатор Боб Коркър \"забавачница за възрастни\" - служителите \"прекарват значителна част от времето си в това да измислят начини да обуздаят и контролират напористия президент\", както писа в. \"Вашингтон пост\".\r\n\t \r\n\tПодобни информации се появяват буквално всеки ден. Американските медии, които Тръмп нарече \"врагове на народа\" малко след като встъпи в длъжност, никога не са били толкова мотивирани. Извън пределите на Вашингтон междувременно се зароди широко съпротивително движение, което президентът сам генерира. Освен че мобилизира традиционните поддръжници на Демократическата партия, той активира много хора, които до тогава никога не бяха смятали себе си за твърде политизирани. Дори в демокрация, обвързана с групи с големи интереси, определени публични ангажименти могат да имат силен ефект - пример за това е фактът, че Републиканската партия не отхвърли Обамакеър.\r\n\t \n\n\r\n\tТова е от положителната страна на скалата. Ако в деня на встъпването в длъжност въпросът беше дали американската демокрация ще се окаже по-силна от президент като Тръмп, отговорът за момента е до голяма степен положителен. Но не бива да се отпускаме. Ако Тръмп не подаде оставка или не бъде отстранен от поста, той ще има поне още трийсет и девет месеца в Белия дом. (И много повече, ако бъде преизбран.) Главният въпрос е колко още щети ще нанесе той, преди да си тръгне.\r\n\t \r\n\tВъпреки че законодателният му дневен ред за момента е провал, той отбелязва напредък (по неговата преценка) в други области. Миналата седмица Белият дом предприе няколко стъпки да саботира системата на здравни осигуровки на Обамакеър. Тази седмица преправената и вече безсрочна забрана за пътувания ще влезе в сила. Нийл Горсъч, когото Тръмп номинира за съдия във Върховния съд, възстанови едно консервативно мнозинство в съда. А назначени от президента хора в агенции като Агенцията за защита на околната среда, Федералната комисия за комуникациите и Националния борд за трудовите взаимоотношения са се заловили - далеч от погледа на обществеността - да променят регулации, отнасящи се за климатичните промени, конкурентността на пазарите, новата икономика и правата на работниците. С времето тези административни промени ще имат огромно значение.\r\n\t \r\n\tНа външнополитическия фронт съветниците на Тръмп очевидно са го убедили да не отменя постигнатата от администрацията на Обама ядрена сделка с Иран и вместо това публично да хвърли съмнение върху нея и да насочи въпроса към Конгреса. Като имаме предвид предишните изявления на Тръмп, този ход е леко обнадеждаващ, но неговият изолационизъм и войнственост си остават. Под неговото ръководство САЩ се изтеглиха от транстихоокеанското партньорство, от Парижкото споразумение за климата, а ЮНЕСКО и НАФТА може да са следващите. Вместо Пакс Американа, сега сме свидетели на \"Доктрината на изтеглянето\", по определението на Ричард Хаас, президент на Съвета за международни отношения.\r\n\t \r\n\tА най-сериозното предизвикателство за националната сигурност тепърва предстои. Преди няколко седмици прессекретарят на Белия дом Сара Хъкаби Сандърс буквално призна, че Тръмп се опитва да убеди севернокорейския лидер Ким Чен-ун, че е достатъчно луд, за да нанесе ядрен удар. Според вътрешната логика на това рисково политическо поведение може би има смисъл да всееш съмнения в главата на противника си и той да се чуди дали ти си с всичкия си. Но какво ще стане, ако Тръмп действително е дотолкова дементен, че да нареди изпреварващ удар срещу Пхенян? Ще могат ли да го спрат тримата висши генерали от администрацията - Матис, Джон Кели, шефът на канцеларията на Белия дом и Ейч Ар Макмастър, съветникът по националната сигурност?\r\n\t \r\n\tУжасяваща е мисълта какъв отговор би дал Тръмп на терористична атака на Ислямска държава на американска земя. В такъв случая страната ще бъде принудена да оплаква жертвите при наличието на президент, който през 2015 г. говореше, че мюсюлманите трябва да бъдат задължени да носят специални карти за самоличност, в джамиите да бъдат извършвани обиски без заповеди за това, а в мюсюлманските общности да бъде въведено масово наблюдение. Той призова и за връщане на мъченията на заподозрени терористи.\r\n\t \r\n\tДори ако имаме късмет да избегнем смъртоносна война или терористичен атентат, трудно е да се измери ефектът от още трийсет и девет месеца с Тръмп, или дори повече. От първия ден на президентската кампания той агитира срещу много от нормите, свързвани с американската демокрация. \"Направо е отвратително, че пресата може да пише каквото си иска\", каза той в интервю миналата седмица. Ден по-късно говореше как спасителните екипи трябва да бъдат изтеглени от бедстващия Пуерто Рико, чиито жители са американски граждани от един век.\r\n\t \r\n\tСъс сигурност голяма част от приказките на Тръмп нямат сериозен политически пълнеж. Но това не може да го извини, нито да смекчи психологическата атака, на която той подлага цялото американско общество. Съединените щати са огромна, разнообразна по състав страна с дълбоки социални, расови и икономически разделения. За да поддържат единство, те залагат на създадената в хода на историята представа (част от която е мит), че всеки споделя едни и същи основни ценности и получава еднакво отношение и уважение.\r\n\t \r\n\tНа практика Тръмп всекидневно подронва този наратив, разпръсквайки безкрайни потоци от отрова и разединяващи обществото думи. Когато те не са насочени срещу смятаните от него за политически врагове - Ен Би Си нюз, Си Ен Ен, \"Ню Йорк таймс\" - той често съска срещу членове на малцинствени групи като чернокожите играчи от Националната футболна лига или кмета на Сан Хуан. Расистите и хейтърите следят какво прави той и се нахъсват. Хората, които са виждали как други демокрации се изхабяват, а други разединени страни се разпадат, го наблюдават с ужас.\r\n\t \r\n\tВъпреки обещанието му \"Да направим Америка велика отново\", Тръмп всъщност не произвежда нищо друго освен хаос, брътвежи и разцепление. Докато е президент - пост, за който е драстично неподходящ - той ще продължи да подкопава основите на страната. Сега само колегите му от кабинета и републиканците на Капитолия имат пълномощията да сложат край на това голямо и тежко изпитание. Много малко са признаците, че те имат необходимата воля и смелост, за да действат.", "date": "2017.10.20", "title": "Стрес тест за американската демокрация - девет месеца с Тръмп като президент"}
{"url": "http://www.mediapool.bg/lichnite-lekari-sa-protiv-minimalno-uvelicheniya-si-byudzhet-news270785.html", "text": "Националното сдружение на общопрактикуващите лекари се обяви против предвидените средства за първична извънболнична помощ в бюджета на Националната здравноосигурителна каса за 2018 година в размер на 200.2 млн. лв и настоява за увеличение с 25 млн. лева.\r\n\t“Категорично изразяваме своето несъгласие с минималното увеличение на определения бюджет за извънболнична медицинска помощ като цяло и в частност символичното увеличение, което може да бъде определено като липсващо в бюджета за първична помощ“, заявяват от сдружението. Те посочват, че увеличението от 200 000 лева е 0.008 % или по 3.70 лв. месечно за всяка една практика за първичната помощ.\r\n\t“Това решение е в коренно противоречие с определената приоритетна политика в Националната здравна стратегия 2020, насочена към изграждане и управление на справедлива, устойчива и ефективна здравна система, ориентирана към качество и резултати“, казват общопрактикуващите лекари.\r\n\tТе дават пример, че ролята на общопрактикуващите лекари, профилактиката и превенцията на заболяванията са изведени като приоритети в редица документи.", "date": "2017.10.20", "title": "Личните лекари са против минимално увеличения си бюджет"}
{"url": "http://www.mediapool.bg/gotovo-nachertaha-patya-kam-sledvashtiya-tsatsarov-news270786.html", "text": "Новият състав на Висшия съдебен съвет (ВСС) одобри Георги Чолаков за председател на Върховния административен съд (ВАС). Одобри го, не го избра, защото избор нямаше - седмица по-рано ВСС реши да обсъди само неговата номинация. След като в последните си дни старият ВСС скоростно завърши процедурата по избора на Чолаков, президентът Румен Радев отказа да подпише съответния указ - това е работа на следващия състав на ВСС, мотивира се държавният глава. Както видяхме, новите кадровици на съдебната власт потвърдиха избора на старите. И сега продължаваме напред! Този път президентът няма право на мнение, Конституцията го задължава да издаде указ. А това означава, че Чолаков ще ръководи ВАС през следващите седем години.\r\n\tНовият ръководител на съда, който стои между властта и закона, тепърва ще има възможност да изгражда мнението за себе си. Но още самата процедура по избора му показа, че Чолаков е продукт на познатото статукво във ВСС, което и досега взимаше решения с желязно мнозинство, без излишни, според тях, дебати, без да обръща внимание на съмнения и неясноти, без да си създава главоболия да проверява данни за евентуални нередности. Мълчаливо и под строй - така се гласуваше досега във ВСС, така ще се гласува изглежда и занапред. А когато не личи да има съревнование, тогава се пораждат съмнения за някакви невидими мотиви, които пък водят след себе си зависимости. Новият председател на ВАС излиза на сцената именно с тези съмнения.\r\n\t\r\n\tРезултатът от гласуването е внушителен - 20 срещу 4 гласа. Четиримата несъгласни бяха членуващият по право във ВСС председател на Върховния касационен съд Лозан Панов и избраните от общото събрание на съдиите в цялата страна Атанаска Дишева, Цветинка Пашкунова и Олга Керелска. Само те си направиха труда да задават въпроси на Чолаков, за останалите въпросите и отговорите нямаха значение. Те гласуваха за Чолаков с един-единствен мотив - че го подкрепя мнозинството от самите съдии във ВАС, което е факт. Но въпросите около този факт също останаха без достатъчно отговори - защо изобщо досегашният председател Георги Колев свиква събрание за излъчване на кандидат; защо гласуването е било явно и дали би имало някаква разлика, ако не е явно; защо в протокола пише 61 гласа „за“, след като това е общият брой на присъствалите, а не на подкрепилите...\r\n\tВсъщност, изобщо даже нямаше нужда някой да се старае да отговаря с цел да разсее впечатлението, че новият председател е кандидатура на стария - самият Колев представи нещата по този начин още в началото.\n\n\r\n\tДругият заметен въпрос е свързан с имотите на Чолаков, за които се появиха публикации няколко дни преди избора му - малоимотни граждани получили земи от общината по преференциални условия, после ги заложили срещу заем, законът обаче не им давал правото да ги продават 10 години, а човекът с парите прехвърлил тези вземания на съдията, който пък тогава бил временно нотариус в другия край на страната, и така получил земите, които обаче още не били официално негови... Случаят може да обърка мнозина. Но въпросителните са налице. Въпреки това Инспекторатът към ВСС отказа да се занимае с въпроса. Няма такава тема и точка.\r\n\tТретият заметен въпрос е решение на ВАС по случая КТБ, взето с участието на Чолаков. С това решение акционерите в банката бяха лишени от правото да обжалват отнемането на лиценза. Според много юристи, това противоречи на решение на Европейския съд за правата на човека по подобен случай. Но и това не заинтригува нито един от онези 20 гласа, които направиха Чолаков шеф на ВАС.", "date": "2017.10.20", "title": "Готово: начертаха пътя към следващия Цацаров"}
{"url": "http://www.mediapool.bg/ktb-razvodat-mezhdu-delyan-peevski-i-tsvetan-vasilev-news270781.html", "text": "В началото на 2016 г. Цветан Василев, вече в изолация в Белград, дава интервю пред журналиста Сашо Диков. Най-интересното в него е един списък със \"Спешни задачи\", който банкерът показва в ефир. Този списък съдържа активи, придобивани с пари от КТБ, към които бившият партньор на Василев – Делян Пеевски, има претенции. Сред тях са \"Булгартабак\", БТК, \"Дунарит\", зала \"Универсиада\", ИПК и др. Според описаните претенции Василев трябва да прехвърли части от всички тези компании, за да се \"откупи\".\r\n\tТози списък си има предистория. Той е част от една много по-дълга и задълбочена кореспонденция между Василев и адвокат Александър Ангелов. Адвокат Ангелов говори от името на Делян Пеевски. KTBfiles разполага с тази кореспонденция от източници и успя да потвърди нейната автентичност.\r\n\tВ тези пет-шест страници е събрана цялата логика и историята на модела, създаден от Цветан Василев и Делян Пеевски. Тя показва в какво са инвестирани парите на КТБ, т.е. на нейните вложители. Кореспонденцията между двамата бивши партньори разкрива как са били уреждани отношенията между тях – хаотично, на едро, без много отчетност и \"възможност за контрол\".\r\n\tВиждат се обемите на инвестираните средства, а те никак не са малко. Става въпрос за над 200 млн. лв., вложени в общи проекти. Това са именно онези активи, които са финансирани от банката, но към които Делян Пеевски също има претенции. Прозира и логиката, която се крие зад всеобхватното придобиване на медии, а именно – \"ползването е общо\", т.е. и двамата са се възползвали от влиянието, което им дава собствеността на вестници.\n\n\r\n\t\r\n\tМоделът, изграден от Делян Пеевски и Цветан Василев, започва да се пропуква още през 2013 г. С различен интензитет конфликтът става явен някъде в края на 2013 и началото на 2014 г. През първите месеци на 2014 г. Делян Пеевски вече явно атакува бившия си партньор със сигнали до прокуратурата, за които Василев твърди, че са поръчкови. От своя страна банкерът все още има надежда, че ще може да се разбере с Пеевски, и се опитва да договори с него бъдещето на отношенията и взаимния им бизнес. Според кореспонденцията той предлага различни варианти за решаване на конфликта – чрез поделяне на бизнеса или чрез връщане на задълженията, които Пеевски има към банката и лично към Василев.\r\n\tВасилев предоставя на Пеевски списък със \"съвместни проекти\", които са финансирани с пари от банката и за които ангажиментът следва да е 50/50. Някои от позициите са обозначени само с по една дума и срещу тях е посочена сумата, инвестирана от КТБ. При всеки проект има обяснение дали съществува възможност за контрол, т.е. дали контролът се упражнява само от Пеевски, въпреки че финансирането е от банката, или Василев също има \"възможност за контрол\".\r\n\tВасилев има претенции към Пеевски за общо близо 17.9 млн. евро. Към това се прибавят още 24.3 млн. евро дългове на Пеевски към банката по линия на финансиране на негови лични проекти.\r\n\tОбщата претенция на банкера към депутата от ДПС е за 41.4 млн. евро. На базата на тези дългове той предлага сделка. Депутатът от ДПС трябва или да покрие своите задължения, или да осигури \"възможност за контрол\" върху част от съвместните активи.\r\n\tТака например Василев иска да има контрол върху \"24 часа\", \"Труд\" и \"Преса\" и предлага жълтите издания да останат при Пеевски. Василев е готов да се откаже от участието си в \"Юрий Гагарин\" и печатницата, ако Пеевски рефинансира двата актива. Василев предлага да придобие \"Техноекспортстрой\" и отстъпва \"Промишлено строителство холдинг\" (ПСХ) и т.н., и т.н...\r\n\tПеевски не приема тези предложения. Не е съгласен и с повечето задължения, които му се приписват. В отговор той изпраща насрещен списък, станал известен в интервюто пред Сашо Диков като \"Спешни задачи\", в който иска да получи дялове в голяма част от съвместния бизнес. След като Василев му отказва, се минава към атака и срутване на банката.\r\n\t\r\n\t\r\n\t\r\n\t\r\n\t\r\n\tТова отговаря Цветан Василев в интервюто си пред KTBfiles по повод ролята на Делян Пеевски в развитието на банката. Ако трябва да се обобщи, Пеевски е използвал политическите си контакти, за да пази банката, уреждал е проекти, за да се развива тя, а в замяна е получавал финансиране на свои бизнес инициативи.\r\n\tНо това не е единственото, което Делян Пеевски получава по линия на КТБ. Той осигурява протекцията на ДПС, като същевременно отново през него минава това, което движението получава от КТБ.\r\n\tЧаст от документите, с които се сдобихме в процеса на нашето разследване, са разпечатки от две сметки – в евро и в долари. Това са вътрешни счетоводни сметки, които са се водели от една от фирмите под шапката на КТБ и оперативно са се управлявали от Бисер Лазов – тогава доверен човек на Цветан Василев, а по-късно преминал в лагера на Пеевски. Източник на KTBfiles потвърди, че двете сметки са автентични и че със средствата от тях е разполагал депутатът от ДПС Делян Пеевски. Тяхната цел е била \"За партийни нужди\".\r\n\tВ тези сметки месечно от банката постъпват кръгли суми от по 100 хил. в съответната валута. За периода между 1 януари 2010 г. и 26 май 2014 г., когато банката вече е подложена на атака и добутана до фалит, обемът на натрупаните средства е съответно 6.2 млн. евро и 105 хил. долара. Отделно изплатените лихви по евровата сметка са близо 2.5 млн. лв.\r\n\tАвтентичността на тези партийни инвестиции под формата на Payroll от страна на КТБ се доказва и от кореспонденцията между Цветан Василев и Пеевски.\r\n\t\"Да не се забравя, че по специална партида са начислени (отделно от лихвите) 6 153 000 евро за партийни нужди. Платените лихви за периода са 2 469 868 евро и 104 852 щ. дол. Тук предоставям справка за движенията по тази партида, от която могат да се видят всички движения. В зелено са оцветени начисляваните (внасяни от мен) суми помесечно, а в червено са платените от мен лихви\", пише в кореспонденцията.\r\n\tТова не е единствената политическа инжекция, за която има доказателства. По-надолу в кореспонденцията се чете:\r\n\t\"Освен това за периода 2009 – 2014 на месечни вноски и други плащания са осигурени от мене безвъзмездно над 40 млн. евро. Тук се включват както ежемесечните плащания в брой за близо 60 млн. лв., така и всички други плащания, извършени чрез него (в това число и по мероприятията 2009, 2013).\"\r\n\tПрез 2009 г. и 2013 г. се провеждат предизборните кампании и съответно парламентарните избори.\r\n\tОтговорът на Пеевски съдържа малко повече информация за тези плащания.\r\n\tПо точка V. – \"на полза роду за тази власт\" – 25 млн. лв. – Не е сериозно – каква е стойността на ползите (?) – само от \"емисиите\" печалбата е по-голяма.\r\n\tКореспонденцията е от 2014 г. По това време е на власт правителството на Орешарски.", "date": "2017.10.20", "title": "КТБ: Разводът между Делян Пеевски и Цветан Василев"}
{"url": "http://www.mediapool.bg/prez-dekemvri-tragva-izborat-na-izpalnitel-na-pilotnata-sistema-za-e-glasuvane-news270787.html", "text": "В началото на декември се очаква да бъде открита процедурата за изработване на пилотната система за дистанционно електронно гласуване, съобщи Силвия Митева, ръководител на проекта, пред журналисти в петък.\r\n\tПо думите ѝ на европейските избори през 2019 г. ще може да се гласува дистанционно електронно, тъй като срокът на изпълнение на проекта е до 31 декември 2018 г.\r\n\tБлизо 1.5 млн. лв. е бюджетът за пилотната система за електронно гласуване. При изработването й трябва да се проведени три симулации с една от добрите практики.\r\n\tДистанционното е-гласуване ще допринесе за развитието на електронното управление в България и ще улесни обработката на огромни масиви от данни, свързани с изборния процес, смята шефът на дирекция \"Планиране и управление на дейности и проекти за е-управление“ Иван Модев.\r\n\t\"Ще се повиши доверието в институциите. Предимствата са безспорни. Съществуват рискове, свързани с дигиталната грамотност и киберсигурността. Трябва да се гарантира сигурността, оперативната съвместимост и функционалността на системата. Всеки гражданин ще има възможност да гласува електронно от дистанция преди изборния ден, но ако реши може да гласува в деня на изборите на хартия или машинно, което ще отмени вота по електронен път“, обясни още Иван Модев.\n\n\r\n\tТой уточни, че очакват анализа на добрите практики, който дава възможност да се представи тестването.\r\n\t\"На двудневната симулация ще има възможност да се тестват 3 различни вида избори – за местни органи, за Народно събрание и за членове на Европейския парламент. Тази симулация е по-скоро демонстрационен акт. Тя сама по себе си не може да бъде приравнена със системата, която ще бъде изработена“, допълни той.", "date": "2017.10.20", "title": "През декември тръгва изборът на изпълнител на пилотната система за е-гласуване"}
{"url": "http://www.mediapool.bg/savetat-za-sadebna-reforma-na-tsacheva-e-sreshtu-bonusite-na-spetsmagistratite-news270764.html", "text": "Съветът за съдебна реформа, председателстван от правосъдния министър Цецка Цачева, се обяви срещу допълнителните бонуси, предвидени в спорната промяна на Закона за съдебната власт (ЗСВ), предложена от депутати от ГЕРБ, \"Обединени патриоти\", ДПС и \"Воля\".\r\n\tТова става ясно от съобщение на ведомствения пресцентър за извънредното заседание на членовете на съвета, свикано от Цачева в петък. Позицията му става факт само ден, след като правната комисия в парламента  след около 8-часово заседание.\r\n\tСпоред съвета към правосъдния министър обаче \"действащият текст от Закона за съдебната власт (чл. 233, ал. 6), който предвижда възможности за допълнително материално стимулиране на магистрати и съдебна администрация, е напълно достатъчен и не се налагат промени, с които да се дават повече права на специализираните структури в съдебната система\".\r\n\tТова на практика означава, че ресорният министър на ГЕРБ ще бъде бламиран от собственото ѝ мнозинство, ако поправката на ЗСВ мине през пленарна зала и на второ четене. Това ще стане ясно до две седмици.\r\n\tСъветът за съдебна реформа се размина с мнението на депутатите на управляващите и по друг спорен въпрос – възможността за отстраняване на магистрат, на когото е било повдигнато обвинение. Тази поправка в ЗСВ бе приета набързо непосредствено преди лятната ваканция на парламента и предизвика възмущението на юридическите среди и Европейската комисия за демокрация чрез право (Венецианската комисия).\r\n\tОсновните критики срещу новия регламент бяха свързани с това, че той дава възможност на прокуратурата да отстранява от работа всеки съдия, от когото не е доволна по някакви причини, само чрез повдигане на обвинение срещу него на базата на недостатъчно доказателства. Затова и под натиска на Венецианската комисия Цачева изпрати писмо на председателя на парламента Димитър Главчев и шефа на правната комисия Данаил Кирилов (ГЕРБ), с което настояваше този текст да бъде редактиран.\r\n\tСъветът в правосъдното министерство е упълномощил министъра да предложи на депутатите приемането на \"съдебен контрол върху решението на съответната колегия на Висшия съдебен съвет\". Той обаче не трябва да спира изпълнението на съответното решение за отстраняване.\r\n\tЗа разлика от препоръката по този въпрос, Цачева и председателстваният от нея съвет не взимат никакво отношение по останалите критики на Венецианската комисия, свързани с фигурата на главния прокурор. Едното предложение на комисията бе обвинител №1 да не може да се меси при избора на шефовете на върховните съдилища, а второто – да се създаде независима институция, която да може да разследва главния прокурор.\r\n\tВенецианската комисия е помощен орган на Съвета на Европа и е най-авторитетният орган в Европа в областта на конституционното право. Българските власти неотменно се допитват до нея по спорни въпроси, но всеки път възприемат препоръките избирателно, както стана преди две години с последните промени в конституцията.", "date": "2017.10.20", "title": "Съветът за съдебна реформа на Цачева е срещу бонусите на спецмагистратите"}
{"url": "http://www.mediapool.bg/chia-kinoa-i-avokado-vlizat-v-menyuto-za-detskite-gradini-news270788.html", "text": "Нови храни ще бъдат включени в сборника с рецепти за ястията, които се предлагат на децата в яслите и детските градини. Той ще бъде одобрен в началото на следващата година и в него ще бъдат включени храни като чиа, киноа, авокадо, броколи и брюкселско зеле. Това каза проф. Стефка Петрова от Националния център по обществено здраве и анализи пред бТВ.\r\n\tНовите храни ще са по-скоро алтернатива на традиционните рецепти, тъй като са по-скъпи и могат да утежнят бюджета на детските градини и яслите. В новия сборник ще влязат голяма част от прилаганите сега рецепти, но при някои количеството на сол и захар ще бъдат намалени.\r\n\t„Суперхраните наистина са ценни - имат растителни мазнини и минерали. Добре е децата да бъдат запознати с тези храни и да бъде част от менюто им”, посочи проф. Петрова. От менюто са изключени пържените храни и колбасите.\r\n\tВключването на новите храни става и по предложение на родители и специалисти по хранене, които препоръчват тези продукти да се използват при първоначалното захранване на бебета. Има обаче и противници на суперхраните, които споделят тезата, че децата не трябва да се хранят с продукти, които не са традиционни за страната, в която са родени, тъй като може да не се усвояват или приемат добре от организма.\r\n\tВ новия рецептурник е въведен и по-висок грамаж за порциите, заради многото сигнали, че по-големите деца не могат да се нахранят 130 грама.\n\n\r\n\tЕкспертите очакват известна съпротива с прилагането на новите храни. Но смятат, че сега е моментът децата да свикват и да се запознават с нови случай.", "date": "2017.10.20", "title": "Чиа, киноа и авокадо влизат в менюто за детските градини"}
{"url": "http://www.mediapool.bg/ludogorets-pobedi-braga-i-izleze-nachelo-na-grupata-news270750.html", "text": "\"Лудогорец\" победи \"Брага\" с 2:0 като гост и излезе начело в група \"С\" от турнира за Лига Европа.\r\n\tРумънският защитник Козмин Моци откри в 25-ата минута, а Раул Силва си отбеляза автогол в 56-ата минута.\r\n\tТова беше първа победа на български отбор в Португалия в мачове от евротурнирите. От изиграните до момента девет срещи от евротурните нашите отбори имаха само загуби и един равен мач.\r\n\tНаставникът на отбора Димитър Димитров поднесе две големи изненади. Едната беше титулярния състав, в който нямаше нито един футболист роден в България. Единственият с български паспорт на терена беше натурализираният бразилец Марселиньо. На негово място в 75-тата минута влезе капитанът Светослав Дяков, който беше оставен резерва в мача.\r\n\tДругата изненада беше променената схема на игра. Димитров заложи на трима централни бранители - Пластун, Моци и най-новото попълнение Рафаел Форстър. Сисиньо и Натанаел играха бекове, а халфовата линия започна с Анисе, Горалски, Вандерсон и Марселиньо. На върха на атаката беше Лукоки.\r\n\t\"Брага\" откри резултата още в 8-ата минута на двубоя, но попадението беше отменено заради засада на Паулиньо.\n\n\r\n\tВ 25-тата минута румънецът Козмин Моци вкара за 1:0 и българският отбор поведе в резултата.\r\n\tСлед почивката португалецът Раул Силва си отбеляза автогол след хубав пробив отляво на Вандерсон.\r\n\tПортугалците имаха претенции и в 70-ата минута, когато след шут от близо топката срещна дясната ръка на Абел Анисе. Сигнал от рефера не последва, което вбеси треньора на \"Брага\" Абел Ферейра и той бе изгонен на трибуните.\r\n\tПоследва натиск на \"Брага\", който създаде няколко ситуации пред вратата на Ренан, но бразилецът имаше ден и спаси всички опасности, които не бяха никак малко.\r\n\tТака отборът на Кирил Домусчиев спечели срещата с 2:0 и излезе на първо място в група \"С\" със 7 точки, с една повече от \"Брага\".\r\n\tВ другата среща от нашата група \"Хофенхайм\" спечели с 3:1 срещу \"Истанбул Башакшехир\".", "date": "2017.10.20", "title": "\"Лудогорец\" победи \"Брага\" и излезе начело на групата"}
{"url": "http://www.mediapool.bg/teodor-ushev-stana-kavaler-na-izkustvata-i-kulturata-na-frantsiya-news270751.html", "text": "Българинът с канадски паспорт Теодор Ушев е отличен с ордена \"Кавалер на изкуствата и културата\" на Франция. Това съобщи номинираният за \"Оскар\" аниматор във \r\n\tНоминацията е подписана от бившия френски културен министър Одри Азуле, преди да бъде избрана за новия председател на ЮНЕСКО.\r\n\t\"Не знам кой и кога ме е предложил за тази декорация (сигурно с връзки;) , но за мен е чест да получа отличие от Франция\", пише Ушев.\r\n\tТой споделя, че е предпочел да получи ордена без церемонии и фанфари, защото вярва, че артистите не трябва да се мотаят по официални правителствени събития и да получават ордени и звания.\r\n\t\"За мен е чест да получа номинация \"шевалие на изкуството и буквите\" на Франция!\", благодари Ушев за отличието.\n\n\r\n\tТази година филмът на живещия в Монреал български аниматор \"Сляпата Вайша\" по разказ на Георги Господинов беше номиниран за Оскар в категорията за късометражна анимация. Така за първи път българин стигна сред финалните номинации за наградата на филмовата академия в Холивуд и малко не му достигна да вземе едно от най-големите отличия в света на киното.\r\n\tТео, както го наричат приятелите му, е един от най-успешните български артисти зад граница. Той е аниматор, графичен дизайнер, плакатист, илюстратор и преподавател, но най-вече артист, който умело съчетава идеи и знания, за да създава успешни проекти, които му печелят световна слава. \r\n\tТеодор Ушев е роден на 4 февруари 1968 година в Кюстендил. Син е на художника Асен Ушев и на медицинската сестра и журналистка в радио \"Свободна Европа\" Валя Ушева. През 1995 г. се дипломира в специалност \"Графичен дизайн\" в Националната художествена академия в София.\r\n\tНяколко години по-късно заминава за Монреал. По негови признания отива в Канада, след като усеща, че нито творческата, нито политическата среда в България му дават възможност за развитието, което търси.\r\n\t\"Никога не съм имал идеята да бъда невъзвращенец. Интуитивно усещах, че това (Канада - бел.ред.) е място, където мога да създавам интересни неща. Да се развия като творец. Да се спася физически\", казва Ушев.\r\n\tНе бърка, защото в сътрудничество с канадския Национален филмов център създава творби, които му носят световна слава и международно признание.\r\n\tОт 2010 г. преподава и провежда работилници и майсторски класове в повече от 20 университета и фестивала по света в Япония, Франция, Испания, Германия, Португалия, Лондон и други. Освен на тънкостите в занаята, Ушев учи колегите си да бъдат смели и никога да не се предават, но и да не се взимат прекалено насериозно. \r\n\tКъсометражните му анимационни творби \"Тауър Бауър\" (Tawer Bawher, 2005) по музика на Георгий Свиридов, детският \"Царица\" (Tzaritza, 2006) и \"Човекът, който чакаше\" (The Man Who Waited, 2006), по текст на Кафка му носят много награди.\r\n\tСлед успеха на \"Сляпата Вайша\" в Холвуд той беше поканен да оценява кандидатите за Оскар за 2018 г.", "date": "2017.10.20", "title": "Теодор Ушев стана Кавалер на изкуствата и културата на Франция"}
{"url": "http://www.mediapool.bg/borisov-yunker-i-tsipras---mnogo-golyama-koalitsiya-news270789.html", "text": "Премиерът Бойко Борисов се срещна в Брюксел с председателя на ЕК Жан-Клод Юнкер и с гръцкия премиер Алексис Ципрас, за да обсъдят възможностите за европейско финансиране на железопътната връзка между България и Гърция.\r\n\tСлед общото ръкостискане Ципрас коментира, че тримата са голяма коалиция, а Юнкер и Борисов добавиха \"много голяма коалиция\".\r\n\t\r\n\tОсновна тема на срещата беше сигурността на Западните Балкани и европейската перспектива на страните от региона, съобщиха от правителствената пресслужба.\r\n\tПредставени били резултатите от четиристранната балканска среща в \"Евксиноград\", където премиерът Борисов прие министър-председателите на Гърция и на Румъния - Алексис Ципрас и Михай Тудосе, както и сръбския президент Александър Вучич.\n\n\r\n\tПремиерът Бойко Борисов отбеляза, че е изключително доволен от конструктивния диалог с колегите си от региона.\r\n\tТой акцентира върху необходимостта отношенията между страните на Балканите да се развиват така, че да се гарантират мирът, стабилността и просперитетът в тази част на Европа.\r\n\tПо думите му България може да има своя съществен принос за това, включително благодарение на предстоящото председателство на Съвета на ЕС.\r\n\tБорисов добави, че споделя желанието на гръцкия премиер българското председателство да бъде и балканско, така че да се насърчи дискусията за необходимостта от силен ангажимент на ЕС към региона.\r\n\tМинистър-председателят Борисов потвърди, че страната ни ще разчита на подкрепата на Европейската комисия, за да реализира успешно приоритетите по време на председателството през първите шест месеца на следващата година.", "date": "2017.10.20", "title": "Борисов, Юнкер и Ципрас - \"много голяма коалиция\""}
{"url": "http://www.mediapool.bg/dva-vida-bonusi-v-sadebnata-vlast-za-vsichki-i-za-spetsialnite-news270752.html", "text": "Бонусите в съдебната власт се разделят на два вида: едните ще са всички магистрати и ще зависят от натовареността им с дела, а другите ще са само за спецмагистратите, които ще получават отгоре до шест заплати годишно за \"резултати от дейността\" плюс допълнителни пари за натовареност. И в двата случая става дума за допълнително възнаграждение, различно от допълнителното материално стимулиране (ДМС), раздавано обичайно в края на годината. Решението бе взето късно вечерта в четвъртък от правната комисия в Народното събрание, която прие на второ четене поредните спорни промени в Закона за съдебната власт.\r\n\tЗаконопроектът се гласува ударно за по-малко от две седмици, защото в края на октомври спецсъдилищата ще поемат делата за корупция по върховете на властта.\r\n\tПървоначално депутатите от ГЕРБ, \"Обединени патриоти\", ДПС и \"Воля\" предложиха бонуси от шест заплати годишно само за съдиите, прокурорите и следователите в специализираните звена. Аргументът бе, че иначе специализираните съдебни институции ще блокират, защото магистратите в тях ще поемат нови отговорности срещу по-малко пари. Това доведе до критики, че и сега има редица съдилища, които са свръхнатоварени с дела, но не получават нищо отгоре. По тази причина депутатите решиха да дадат възможност на ВСС да увеличи заплащането в тези натоварени институции, но без предварително да се залага размер на бонуса.\r\n\tПравната комисия стигна до гласуване на \"бонусите\" след 22 часа в четвъртък, в края на изнурително заседание. Текстът в закона придоби следната редакция, цитирана от специализирания сайт  : \r\n\tШестте допълнителни заплати ще се полагат и за съдебните служители в спецзвената.\r\n\tЗаконовата поправка, която практически създава каста привилегировани спецмагистрати, бе критикувана от представляващия ВСС Боян Магдалинчев и заместник-председателя на Върховния касационен съд Павлина Панова. Магдалинчев настоя магистратите да получават пари отгоре за качествена работа, а не защото работят на определено място. Съдия Панова изтъкна, че с тази поправки специализираните институции се превръщат в извънредни, което е забранено от конституцията.\r\n\tНовите правила за заплати влизат в сила от 1 януари 2018 г.\n\n\r\n\tМиналата седмица Съюзът на съдиите в България излезе с остра позиция срещу законопроекта. Организацията казва, че специализираните институции получават \"специален статут\", при който значителното завишаване на възнагражденията им спрямо останалите съдии може да бъде възприето като тяхно облагодетелстване от страна на държавата. \"Това е един от белезите за извънредност (на тези съдилища - бел.рез.)\", допълва организацията.\r\n\t\"Основният критерий, по който тези дела ще бъдат разглеждани от специализираните съд и прокуратура, е качеството на лицата, срещу които се води съответното наказателно производство, което, само по себе си, не предпоставя по-висока фактическа или правна сложност спрямо друго наказателно производство за същото по вид престъпление, подсъдно на общите съдилища\", казва съдийският съюз.\r\n\tУправляващите никога не са демонстрирали подобна загриженост към финансовото благоденствие на съдиите в Софийския градски съд, който продължава да е свръхнатоварен. Този съд гледа делата за корупция по върховете на властта в продължение на няколко десетилетия, но магистратите в него не се ползваха от подобни бонуси.\r\n\tОгромни проблеми има в районните съдилища в София, Пловдив и Варна, които също са свръхнатоварени. Положението в София е бедствено, но там съдиите все така получават малко над 2000 лева брутна заплата. Срещу това възнаграждение те решават между 60 и 110 дела на месец.\r\n\tЗа сравнение, привилегирована каста от спецмагистрати и съдебни служители ще получават до 18 пъти годишно по над 3000 лева. От възнагражденията ще се възползват над 200 магистрати и служители от общо около 10 000 в цялата страна.\r\n\tАргументите на вносителите за опасността от блокирането на спецсъдилищата са много спорни. Към тях не липсва интерес от магистрати. Миналата седмица бившите членове на Висшия съдебен съвет Галя Георгиева, Магдалена Лазарова и Даниела Костова (и трите от мнозинството на Сотир Цацаров и Георги Колев – бел.ред.) избраха да продължат своята кариера в специализираните съдилища. Една от причините е, че там те ще гледат в пъти по-малко дела в сравнение със съдилищата, от които идват.\r\n\tГаля Георгиева беше съдия в Апелативен съд – Пловдив преди да стане член на ВСС. Ако тя се бе върнала в Пловдив, щеше да решава по седем дела на месец, а в Апелативния специализиран съд ще гледа по три.", "date": "2017.10.20", "title": "Два вида бонуси в съдебната власт – за всички и за \"специалните\""}
{"url": "http://www.mediapool.bg/zhiteli-na-vladaya-i-knyazhevo-izlizat-na-chetvarti-protest-v-sabota-news270790.html", "text": "Жители и Владая и Княжево излизат на четвърти протест в събота. Те ще спрат движението от 13 до 14 часа по бул. \"Цар Борис III\" в района на бившите \"легнали полицаи\" при улиците \"Мала кория\" и \"10-ти километър\" непосредствено до Александровски мост, съобщиха от Инициативния комитет.\r\n\tПоводът за поредния протест е, че Столична община повече от година не се съобразява с исканията на протестиращите за поставяне на светофар.\r\n\tНедоволните искат да бъде монтирана светофарна уредба на бул. \"Цар Борис III\" и ул. \"Мала кория\" и на бул. \"Цар Борис III\" и ул. \"10-ти километър\", а изкуствено създадените неравности на пътя да бъдат премахнати.\r\n\tОсвен това протестиращите настояват и за поставяне на осветление във Владайското дефиле с цел намаляване на транспортните произшествия.\r\n\t\"Липсата на чуваемост на \"Московска\" 33 не ни обезсърчава и демотивира. Напротив, ние ще продължим с още по-голямо усърдие да отстояваме законните искания на нашите съграждани от кв. Княжево и село Владая\", е посочено в позицията на Инициативния комитет.\n\n\r\n\tНеправителствената организация се кани да потърси помощ от международни правозащитни организации, включително и от Международния съд по правата на човека в Страсбург.\r\n\t\"Ние инициираме частни съдебни дела срещу служебни лица, които неправомерно отказват достъп до обществена информация и по такъв начин въвеждат в заблуждение гражданите и вишестоящите. Няма да позволим на шепа самозабравили се безотговорни служители да се отнасят към нашите проблеми с цинизъм, арогантност и презрение\", завършва съобщението на Инициативния комитет до медиите.", "date": "2017.10.20", "title": "Жители на Владая и Княжево излизат на четвърти протест в събота"}
{"url": "http://www.mediapool.bg/iliyana-yotova-ima-naprezhenie-mezhdu-prezident-i-premier-news270753.html", "text": "Няма \"студена война\" между правителството на ГЕРБ и президентската институция, но има \"определено напрежение\", смята вицепрезидентът Илияна Йотова.\r\n\t\"Казвате - има студена война. Ако мирът е отношенията, които имаха правителството на Борисов с предишната институция, тук може да се говори за определено напрежение, но истината е, че не търсим конфронтация с която и да е институция\", коментира Йотова пред Нова телевизия различната тоналност в цигулките на президента и премиера, ако се използва сравнението на Борисов.\r\n\t\"Трябва да е ясно едно - президентът Радев има своите позиции и те няма да стават обект на съглашателство, с която и да е институция зад гърба на българските граждани\", допълни вицепрезидентът. Тя подчерта, че екипът на държавния глава се опитва да намери златната среда.\r\n\tНапрежението между президента Румен Радев и управляващата партия започна заради отказа на ГЕРБ да се съобрази с искането на държавния глава да бъдат купени бързо изтребители \"Грипен\" за около 1.5 млрд. лева. То ескалира с провал на на Консултативния съвет за национална сигурност (КСНС), свикано от Радев, на което трябваше да бъде обсъдена борбата срещу корупцията, след като безпрецедентно ГЕРБ го напусна и се наложи съвета да бъде свикан повторно.\r\n\tПървият Консултативен съвет за национална сигурност при президента оставя впечатление, че шефовете на парламентарните групи не искат да бъдат държавници, смята Йотова.\n\n\r\n\t\"Говорила съм с хора, писали Конституцията за целта на КСНС. Идеята е хората, от които зависи решаването на най-важните проблеми в държавата, да се съберат на една маса. Очевидно темата за борбата с корупцията не беше важна, след като си намериха по-важна работа\", каза Йотова по повод провала на първото заседание на съвета миналата седмица.\r\n\tВицепрезидентът се засегна от въпроса на водещия дали държавният глава не е организирал КСНС именно за да каже това.\r\n\t\"Президентът отдели доста време за този КСНС, за неговата подготовка, имаше теза, че наистина има желанието и политическата воля. Той не очакваше този съвет да се провали, защото някой си гони разписанието на самолетите\", заяви Йотова.\r\n\tСпоред нея и двата законопроекта - този на Министерски съвет, който в крайна сметка отива в зала, и този на БСП, който бе отхвърлен на правна комисия в четвъртък, имат ключови недостатъци.\r\n\t\"Законопроектът, който ще се гледа в парламента, можеше да бъде още по-ефикасен, ако се включваха вътре текстове как се предпазват подаващите сигнали, какви защити има за журналистически разследвания, какво правим за давността, за ефекта на въртящата се врата - напускате и правите частен бизнес със същия предмет на действие, ползвате старите си връзки, или обратното\", заяви Йотова.\r\n\tТя коментира и въпроса с избора на изтребители за армията, като заяви, че позицията на президента е известна отдавна. \"Има ли към днешна дата нашата държава позиция за това кой вариант за въоръжаване в Европа искаме? Дали говорим за споделена отбрана или обща отбрана? Тук не е само въпросът за въоръжаване и техника, а как се вплиташ в една бъдеща структура\", каза Йотова.", "date": "2017.10.20", "title": "Илияна Йотова: Има напрежение между президент и премиер"}
{"url": "http://www.mediapool.bg/grigor-dimitrov-prodalzhava-napred-na-turnira-v-stokholm-news270754.html", "text": "Григор Димитров победи 203-сантиметровия поляк Йежи Янович с 2:0 сета и се класира за осминафиналите на тенис турнира в Стоклохлм от сериите АТП250.\r\n\tНай-добрият български тенисист спечели срещата в оспорвана надпревара със 7:5, 7:6(5) след час и 38 минути игра. Така балансът от двубоите помежду им вече е 3:2 в полза за осмия в световната ранглиста.\r\n\tГригор Димитров е поставен под номер 1 в основната схема на турнира и в следващия кръг излиза срещу Миша Зверев. Германецът отстрани чеха Виктор Троицки с 2:0 сета (6:2, 6:3).\r\n\tДимитров има две победи срещу Зверев през тази година. Първата е от февруари на турнира в Ротердам, а втората от август в Монреал. Ако го победи отново, българинът ще защити точките си в турнира от миналия сезон, когато отпадна на полуфинал от Хуан Мартин дел Потро, който впоследствие спечели трофея.\r\n\tУспехът на Димитров срещу Янович е 12-ти в последните му 15 мача. Българският тенисист претърпя две поражения от световния номер едно Рафаел Надал в рамките на седмица на турнирите в Пекин и Шанхай. Другата му загуба е от Андрей Рубльов във втори кръг на откритото първенство на САЩ.", "date": "2017.10.20", "title": "Григор Димитров продължава напред на турнира в Стокхолм"}
{"url": "http://www.mediapool.bg/glavniyat-prokuror-iska-zakrivaneto-na-fondatsiya-finansirala-dost-news270755.html", "text": "Главният прокурор Сотир Цацаров иска от Окръжния съд в Кърджали да прекрати дейността на фондацията \"Асоциация Бату платформ\", тъй като незаконно е финансирала предизборната кампания на партия ДОСТ, съобщиха в петък от държавното обвинение.\r\n\tРазследващите твърдят, че на 14 март сдружението е получило превод от 100 000 евро, нареден от турската банка TURKKIYE VAKIFLAR BANKASI без да е ясно откъде идват парите.\r\n\tВпоследствие сумата е използвана за закупуването на различни хранителни продукти, които са разпределени и раздадени безплатно със съдействието на членове и симпатизанти на ДОСТ в 15 града в страната.\r\n\tСпоред разследване на Окръжната прокуратура в Добрич сдружението е раздавало захар, брашно, ориз, макарони и други продукти в Пловдив, Гоце Делчев, Търговище, Силистра, Добрич, Бургас, Смолян, Хасково, Шумен, Павел баня, Сливен, Дулово, Русе, Омуртаг и Ботевград.\r\n\t\"Получаването на парични средства от анонимен източник от чужда държава и разходването им с цел агитация и склоняване на български граждани да упражнят избирателното си право в полза на определена политическа партия е нарушение на чл. 12, ал.2 от Конституцията на Република България\", отбелязва държавното обвинение.\r\n\tОттам уточняват още, че \"Асоциация Бату платформ\" е в нарушение и на Изборния кодекс, който забранява финансирането на предизборна кампания с пари, чиито произход е анонимен. Затова и Цацаров настоява съдът да прекрати регистрацията на сдружението.\r\n\tМалко по-късно от ДОСТ излязоха с официална позиция, според която партията не е имала нищо общо с дейността на \"Асоциация Бату платформ\" и нейни членове и симпатизанти не са участвали в закупуването, транспортирането и раздаването на хранителни продукти.Единствените хранителни продукти, чието раздаване бе спряно от полицията в Кърджали по време на предизборната кампания, са закупени със средства на ПП ДОСТ на стойност 8431,20 лева, съгласно надлежно издадена фактура № 0000000001/04.03.2017, доставчик ЛУКС 87 ЕООД – Кърджали\r\n\tНа парламентарните избори през март ДОСТ участва с Народната партия свобода и достойнство на Касим Дал, събирайки 2.86% подкрепа или около 100 000 гласа. След изборите Местан ги оспори заради блокадата на границата с Турция, организирана от \"Обединени патриоти\", които в момента управляват заедно с ГЕРБ.", "date": "2017.10.20", "title": "Главният прокурор иска закриването на фондация, финансирала ДОСТ"}
{"url": "http://www.mediapool.bg/sadat-otlozhi-deloto-za-referenduma-v-stolichniya-kvartal-mladost-news270756.html", "text": "Административният съд в София отложи за 8 декември делото срещу отказа на Столичния общински съвет да се проведе референдум заради презастрояването на квартал \"Младост\" .\r\n\tПричината за отлагането е събиране на доказателства. Съдебна експертиза ще трябва да провери верността на данните, обработени от ГРАО. От тази проверка зависи дали ще се окажат реални 14 000 подписа, събрани от комитета за \"Зелен Младост\", който поиска провеждането на допитване за застряването. От тях ГРАО призна 8000.\r\n\tАко проверката докаже, че над 10% от жителите на \"Младост\" са поискали референдум, той е трябвало да бъде задължителен или е следвало да бъде одобрен от Столичния общински съвет.\r\n\tНа заседанието на Административния съд присъстваха членове на Инициативния комитет \"За зелен \"Младост\"\". В качеството си на гражданин бе призована и кметът на района Десислава Иванчева.\r\n\t\"Ще пледираме протоколът, който е от ГРАО, да се обяви за нищожен, тъй като по запитване от други неправителствени организации и съответно от нас сме стигнали до извода, който МРРБ е изпратил до съответните неправителствени организации, че те самите нямат методика за проверка със стара дата на тези данни\", каза Иванчева пред БНР.\n\n\r\n\tПрез април  реши, че няма да се проведе референдум в \"Младост\" за налагане на мораториум върху строителството и за промяна на плановете, така че да се спрат строежите в градинки и междублокови пространства в района.", "date": "2017.10.20", "title": "Съдът отложи делото за референдума в столичния квартал \"Младост\""}
{"url": "http://www.mediapool.bg/ruski-firmi-iskat-da-stroyat-zavodi-v-bulgaria-za-dostap-do-evropazara-news270757.html", "text": "Руски компании искат да строят заводи в България, за да навлязат на европейския пазар. Това става ясно от интервю на Владимир Падалко, вицепрезидент на Търговско-промишлената палата на Русия пред БГНЕС.\r\n\tВ София се проведе Българо - руски инвестиционен форум в четвъртък, в който участваха над 100 представители на българския и руския бизнес.\r\n\tВ момента се решава въпросът за пускането в експлоатация на съвместен завод за сглобяване на трактори в България, намиращ се на около 50 км от София, съобщава Падалко. По думите му това е голямо предприятие, в което и руската, и българската страна в някаква степен рискуват, защото ще вложат пари.\r\n\t\"Руснаците ще доставят комплектните части, ще ги сертифицират според българското законодателство, а с излизането на европейския пазар ще са необходими още повече пари. Независимо от всичко, което се говори, че тракторите са примитивни машини, това днес не е така – става дума за високотехнологичен продуктКъм съвременния трактор трябва да се отнасяме като към космически кораб\", казва  Падалко.\r\n\tТой посочва, че друга руска компания води преговори за производство на трисалови ремаркета, които могат да издържат всякакво натоварване.\n\n\r\n\tСпоред Падалко на руския пазар не е нужно да се рекламира нещо, което и без това носим в гените си. \"Българският бизнес трябва само да се запознае с възможностите за работа в Русия и да има информация за пазарните ниши\", посочва вицепрезидентът на Търговско-промишлената палата на Русия.\r\n\tKъм днешна дата Русия се намира на трета позици сред търговските партньори на България.\r\n\tПрез първото полугодие на 2017 г. износът на България за Русия бележи ръст от близо 10% и възлиза на 324.5 млн. долара, съобщи заместник-министърът на икономиката Александър Манолев по време на форума. За същия период двустранният ни стокообмен с Русия се е увеличил с 35.4% и възлиза на 1.8 млрд. долара. Търговското ни салдо с Русия е отрицателно от години.\r\n\t\"Нашият потенциал е огромен. Дори и с оглед на контрасанкциите, въведени от Русия спрямо някои стоки, имаме големи възможности за съвместна работа. Това, което трябва да се направи, е единствено да се подкрепи желанието на бизнеса с правителствени гаранции, че властите няма да му обърнат гръб\", казва Владимир Падалко.\r\n\tСпоред него фирмите, които искат да произвеждат, се нуждаят от подкрепа. \"Те се нуждаят на първо място от това държавата да не променя правилата на играта. На второ държавата да дава възможност и да осигурява дори и минимален пазар за продажба на съответната продукция. Държавата трябва да има някаква отговорност за пазара, където ще се продава съответната продукция\", казва Падалко.\r\n\tСпоред него също така е много важен и въпроса с осигуряването на финансирането, което да не е обременително за бизнеса. \"Не може държавата да разполага с пари и да кредитира бизнеса при високи лихви. Това не е правилно. По тази причина бихме желали достъпът до кредити да бъде разумен, за да може и бизнесът да знае как да връща тези заеми. Ако тези три неща се осъществят, тогава ще има резултати\", заявява Падалко.\r\n\tНеотдавна държавната Българска банка за развитие заяви, че обмисля фонд, с който да подпомага чужди инвеститори в България.\r\n\t\"В Русия в момента има 6 милиона юридически лица, т.е. 6 милиона предприемачи. С внос-износ се занимават много малък брой – 12 000 устойчиви, добри и сериозни, които работят всеки ден. Разполагаме с достатъчно голям брой инструменти, с помощта на които може да се излезе на руския пазар, включително и Българо-руската търговско-промишлена палата. Имаме много инструменти, а предприемачите не знаят как да се възползват от тях\", казва Падалко.\r\n\tПо думите му стоките, които България традиционно произвежда, имат достъп до руския пазар в момента.\r\n\t\"Само трябва да ги знаеш, трябва да работиш в този сектор и задължително да се опираш на партньорите в Русия. Ако някой ви каже, че ще дойде сам в Русия и ще работи там, това не е истина. Също както и руснак не може да дойде в България и да работи сам тук, защото е достатъчно успял или богат. Без стратегически партньор бизнесът няма да се получи\", посочи Падалко.\r\n\tСпоред него първото условие за успешен бизнес е да разполагаш с информация, второто – със стратегически партньор, а третото е иновацията. \"Не трябва да стъпваш на пазара на друга страна, ако нямаш продукт, в който да има нещо специфично\", препоръчва Падалко.", "date": "2017.10.20", "title": "Руски фирми искат да строят заводи в България за достъп до европазара"}
{"url": "http://www.mediapool.bg/severna-koreya-skoro-shte-usavarshenstva-yadrenata-si-programa-obyavi-shefat-na-tsru-news270758.html", "text": "Само след няколко месеца Северна Корея ще усъвършенства ядрената си програма. Това заяви по време на форум за сигурност във Вашингтон директорът на ЦРУ Майк Помпео, съобщи вестник \"Гардиън\".\r\n\t\"Те са достатъчно близо като възможности, затоваполитиката на САЩ в перспектива трябва да бъде да се държим така, сякаш всеки момент могат да го постигнат\", заяви той.\r\n\tПомпео посочи, че има разлика в това да можеш да изстреляш една единствена ядрена ракета и способността да произвеждаш голямо количество материал за ядрена енергия и създаването на арсенал.\r\n\tСпоред него информацията, която има разузнаването за Северна Корея, е в голяма степен несъвършена и затова, \"когато се говори за месеци, нашата възможност да разберем това на детайлно ниво е в голяма степен без значение\".\r\n\tНа този етап президентът Тръмп е стигнал до извода, че са нужни усилия на глобално ниво, за да бъде възпряна тази възможност, посочи шефът на ЦРУ.\n\n\r\n\tСпоред него Китай е направил повече от очакваното за намаляването на търговията със своя съюзник, но може да направи и още.\r\n\t\"Всички искаме да разрешим този проблем без военна сила\", каза Помпео и допълни, че Тръмп е готов да ползва такава при необходимост.\r\n\tВ последните месеци Северна Корея демонстрира напредък с ядрената си програма - бомбените тестове зачестяват, стават по-силни, а ракети й стигат все по-далеч.", "date": "2017.10.20", "title": "Северна Корея скоро ще усъвършенства ядрената си програма, обяви шефът на ЦРУ"}
{"url": "http://www.mediapool.bg/futbolnata-legenda-dzhordzh-uea-e-na-pat-da-stane-prezident-na-liberiya-news270759.html", "text": "Известният в миналото футболист Джордж Уеа печели първия тур на президентските избори в Либерия, съобщиха световните агенции. \r\n\t \r\n\tЗа Уеа са гласували почти 600 000 избиратели, или 38.4 процента от гласовете. Основният му съперник - вицепрезидентът Джоузеф Боакай - е на второ място с 28.8 процента от гласовете. Двамата ще се явят на втори тур през ноември.\r\n\t \r\n\tАдвокатът Чарлз Брумскине и бившият командир от гражданската война Принс Джонсън се наредиха на трето и четвърто място съответно с 9.6 и 8.2 процента от гласовете. \n\n\r\n\t \r\n\tНа първия тур участваха общо 20 кандидати. Избирателната активност е била 75.2 процента. \r\n\t \r\n\tНа парламентарните избори, произведени успоредно с гласуването за президент, побеждава оглавяваната от Уеа Коалиция за демократична промяна, която печели 21 депутатски места. \r\n\t \r\n\tУправляващата Партия на единството на настоящия президент Елън Джонсън-Сърлийф получава 18 места в 73-членната долна камара на парламента.", "date": "2017.10.20", "title": "Футболната легенда Джордж Уеа е на път да стане президент на Либерия"}
{"url": "http://www.mediapool.bg/voenniyat-ministar-prizna-che-migranti-preskachat-ogradata-s-turtsiya-chrez-stalbi-news270760.html", "text": "Вицепремиерът и министър на отбраната Красимир Каракачанов призна пред Нова телевизия, че се използват стълби, за да се премине оградата по границата с Турция.\r\n\tСпоред него трафикът на хора продължава, заради корупцията, която е пробила част от системата в охраната на границата.\r\n\tПреди това депутатът от БСП Елена Йончева показа снимка как бежанци прескачат оградата с помощта на стълба. Тя показа и фотография, на която се вижда огромна дупка под самото съоръжение и може да се преминава безпроблемно. Според нея има активен трафик на бежанци, за който не се говори изобщо.\r\n\t\"Има стълбичка, има и трафик на хора. Трябва да решим проблема с нелегалните мигранти и корупцията, заради която се случва всичко това. Смешно е обаче да се иска оставката на министър и вицепремиер, защото оградата беше обявена за стратегически обект за националната сигурност\", коментира Каракачанов в отговор на искането на левицата Валери Симеонов и Валентин Радев да подадат оставки.\r\n\tКаракачанов попита дали Йончева ще може без проблеми да снима оградата от турска територия, както и дали ще я допуснат до такъв обект в някоя западна държава.\n\n\r\n\t\r\n\tСпоред Каракачанов няма проблем Русия да ремонтира военновъздушната техника на България, тъй като голяма част от нея е руско производство. Той посочи, че има и други страни в НАТО, които използват руски машини, като сред тях били Румъния, Полша, Хърватия и др.\r\n\t\"Имаме няколко десетки самолета, които трябва да ремонтираме и поддържаме, за да удължим живота им с около 12 години. Ремонтите на някои от тях ще струват не повече от 1.5 млн.\", заяви Каракачанов.\r\n\t\r\n\tВ последните години българското мюфтийство назначава за имами хора, които са завършили в чужди университети, в които се проповядва радикален ислям, каза Каракачнов. Причината според него била, че у нас нямало достатъчно подготвени кадри.\r\n\tЗатова според него трябва да има такава възможност за образование и в България. \"Може да се създаде някой факултет, както има Богословски факултет. Може да се направи като отделна специалност\", посочи Каракачанов и уточни, че само така ще се спре практиката чужденци да ръководят мюфтийствата и да участват в ръководството на вероизповеданието.\r\n\tПо думите му в момента има сериозен конфликт между имамите от преди демократичните промени и младите, които от 10 години се занимават с това. Спорът бил заради това, че старите имами проповядват умерен ислям, докато младите изучавали по-крайните му разновидности.", "date": "2017.10.20", "title": "Военният министър призна, че мигранти прескачат оградата с Турция чрез стълби"}
{"url": "http://www.mediapool.bg/direktorat-na-tsru-ruskata-namesa-ne-e-povliyala-varhu-izbornite-rezultati-news270761.html", "text": "Директорът на ЦРУ Майк Помпейо каза, че руската намеса в президентските избори в САЩ през 2016 г. не е повлияла върху резултата от гласуването, съобщиха информационните агенции. \r\n\t \r\n\t\"Оценката на разузнавателната общност е, че руската намеса не е оказала влияние върху резултата от изборите\", заяви Помпейо.\r\n\t \r\n\tНай-високопоставеният демократ в комисията по разузнаване на Камарата на представителите на американския Конгрес Адам Шиф разкритикува Помпейо за това изказване.\n\n\r\n\t \r\n\t\"Бях дълбоко разочарован да науча, че директорът на ЦРУ Помпейо е заявил, че разузнавателната общност е установила, че руската намеса в нашите избори не е повлияла върху резултата. Всъщност разузнавателната общност не е установявала подобно нещо, нито би могла\", заяви Шиф.\r\n\t \r\n\tПомпейо също така каза на форум по сигурността във Вашингтон, че групировката \"Ислямска държава\" е в състояние да организира и извърши нападение срещу САЩ, евентуално като свали самолет, дори след като беше изтласкана от сирийския град Ракка, посочва Асошиейтед прес.\r\n\t \r\n\tПо думите му САЩ са заплашени и от други въоръжени групировки.\r\n\t \r\n\t\"Способността на \"Ислямска държава\" за осъществяване на външна операция остава\", каза той.\r\n\t \r\n\t\"Но не бих казал, че тя е единствената. Ал Каида на Арабския полуостров отдавна заявяваше такава мисия, която включва свалянето на търговски самолет, пътуващ за западна страна. Със сигурност в това число биха могли да бъдат САЩ\", заяви Помпейо.\r\n\t \r\n\tТой каза също така, че Северна Корея е на месеци от усъвършенстване на своя потенциал за ядрено оръжие.\r\n\t \r\n\tСпоред него обаче има разлика между способността за изстрелване на ядрена ракета и възможността за производство на голямо количество ядреноделими материали и разработване на арсенал от подобни оръжия.", "date": "2017.10.20", "title": "Директорът на ЦРУ: Руската намеса не е повлияла върху изборните резултати"}
{"url": "http://www.mediapool.bg/polski-granichari-sa-poeli-gkpp-malko-tarnovo-sled-arestite-na-dvete-smeni-news270762.html", "text": "Полски гранични полицаи са поели обслужването на граничния контролно-пропусквателен пункт \"Малко Търново\".\r\n\tПричината е задържането на дневната и нощната смяна на граничния пункт в четвъртък заради съмнения за корупция.\r\n\tАкцията беше проведена от ГДБОП и продължи около 7 часа, блокирайки преминаването през пункта.", "date": "2017.10.20", "title": "Полски граничари са поели ГКПП \"Малко Търново\" след арестите на двете смени"}
{"url": "http://www.mediapool.bg/es-dava-zelena-svetlina-za-podgotovka-na-targovskite-pregovori-s-london-news270763.html", "text": "Лидерите на ЕС решиха да започнат подготовка за втората фаза от преговорите по Брекзит – търговските преговори, но евентуалното крайно решение ще се вземе на нова среща на върха през декември, съобщи председателят на Европейския съвет Доналд Туск.\r\n\t \r\n\t\"Заключенията за Брекзит приети. Лидерите дават зелена светлина за начало на подготовката на втора фаза\", написа Туск, в края на втория ден от заседанието на Европейския съвет в Брюксел.\r\n\t \r\n\tДвадесет и седемте държавни глави и правителствени ръководители отбелязват, че през декември ще дадат нова оценка дали има достатъчен напредък по основните въпроси, който да позволи преговорите да преминат към обсъждане на бъдещите взаимоотношения между ЕС и Обединеното кралство.\r\n\t \r\n\t\r\n\t\tБританският премиер Тереза Мей заяви oт своя страна, че е уверила колегите си от ЕС, че Великобритания ще изпълни ангажиментите си към съюза, свързани с Брекзит.\r\n\t\r\n\t\t \r\n\t\r\n\t\tПопитана от журналисти дали е казала на вчерашната вечеря в Брюксел, че е готова да увеличи британското финансово предложение, Мей отвърна, че е повторила основните точки от произнесената миналия месец реч във Флоренция.\r\n\t\r\n\t\t \r\n\t\r\n\t\t\"Великобритания ще стигне до финансово споразумение за Брекзит, едва след като бъдат договорени бъдещите отношения с ЕС\", допълни Мей. \r\n\t\r\n\t\t \r\n\t\r\n\t\tЕвропейски лидери казаха, че Мей не е правила нови обещания и е повторила виждането си, че много от исканията на ЕС са неоснователни от правна гледна точка. \r\n\t\r\n\t\t \r\n\t\r\n\t\tРешението на европейските лидери дават възможност на Мей да не се върне с празни ръце в Лондон и да отчете напредък, но на практика процесът се е приближил съвсем малко напред и основните открити въпроси остават. Toва са правата на гражданите, задълженията на Лондон към бюджета на ЕС и граничният режим с Ирландия.\r\n\t\r\n\t\t \r\n\t\r\n\t\tВъпреки че липсва съгласие по тях, британската министър-председателка Тереза Мей настоява да започнат и разговорите по другите теми. \r\n\t\r\n\t\t \r\n\t\r\n\t\t\"Аз съм оптимист за бъдещето на Великобритания и на тези преговори, но знам, че все още имаме много работа за вършене”, каза Мей след срещата в петък.\r\n\t\r\n\t\t \r\n\t\r\n\t\t\r\n\t\t\r\n\t\t\r\n\t\t\r\n\t\t\n\n\r\n\t\t\r\n\t\t\r\n\t\t\r\n\t\t\r\n\t\t\r\n\t\t\r\n\t\r\n\r\n\t \r\n\t\r\n\t \r\n\tНяколко часа по-рано в четвъртък вечерта тя призова лидерите от Европейския съюз да предложат динамика, която да позволи постигането на напредък в преговорите.\r\n\t \r\n\t\"Би трябвало да сме оптимисти и амбициозни за това, което можем да постигнем, тъй като споделяме едни и същи основополагащи възгледи относно свободната търговия, строгата и честна конкуренция, силните потребителски права и високите регулаторни стандарти\", заявила тя пред лидерите на вечеря в Брюксел според британски правителствен служител.\r\n\t \r\n\t\"Наред с това искам да бъда много ясна, че Великобритания е безусловно ангажирана с поддържането на сигурността на Европа\", казала Мей по време на вчерашните разговори в Брюксел и за пръв път признала, че преговорите за Брекзит срещат \"трудности\".\r\n\t \r\n\t\r\n\t \r\n\t\r\n\t\tЛидерите от Европейския съюз обаче й казаха, че Лондон тряба да съчетае обещанията си за стимулиране на преговорите за Брекзит с конкретни предложения, ако наистина иска да започне да обсъжда бъдеща търговска сделка до декември.\r\n\t\r\n\t\t \r\n\t\r\n\t\t\"Ще имаме нужда от повече месо върху кокала\", каза холандският министър-председател Марк Рюте.\r\n\t\r\n\t\t \r\n\t\r\n\t\tТой заяви, че наскоро се обадил на Мей и й казал, че лидерите от ЕС \"имат нужда от повече яснота, конкретно за сметката\".\r\n\t\r\n\t\t \r\n\t\r\n\t\tРюте имаше предвид парите, които Великобритания ще дължи на ЕС за вече поети ангажименти, след като напусне общността през март 2019 г. \r\n\t\r\n\t\t \r\n\t\r\n\t\t\"Бих предпочел някаква сума, за да преговаряме по нея. Но ако това е твърде голямо искане, тогава поне да бъде направено предложение как да стигнем до някаква сума. Но тя (Мей) не може да предложи дори това\", заяви Рюте.\r\n\t\r\n\t\t \r\n\t\r\n\t\tВсе пак според него предлагането на подходящ метод за изчисляване на парите, които Великобритания дължи на ЕС, може да бъде достатъчно, за да позволи на лидерите да го определят като \"задоволителен напредък\", за да могат преговорите да се придвижат към втори етап през декември.\r\n\r\n\t \r\n\t\r\n\t \r\n\tБританският вестник \"Индипендънт\" отбелязва, че преговорите вече са станали проблемни и затова Мей се опитва да възстанови нормалния им ход. Изданието коментира, че вчера тя е искала настойчиво от европейските лидери да й дадат някакво споразумение за Брекзит, което да може \"да продаде на британската общественост\".\r\n\t \r\n\tПо този повод вестникът посочва, че пред германския канцлер Ангела Меркел и френския президент Еманюел Макрон Мей е заявила, че е налице спешна необходимост от напредък в преговорите, тъй като започва да назрява заплаха Обединеното кралство да излезе от ЕС без споразумение.\r\n\t \r\n\tМей предприема тези действия, докато Европейският съвет изглежда готов да откаже на Лондон да се тръгне към преговори за търговията и бъдещите двустранни отношения - които според съвета могат да започнат единствено при \"достатъчен напредък\" по уреждането на разходите за излизането от ЕС, северноирландската граница и правата на гражданите на ЕС, коментира \"Индипендънт\".\r\n\tТереза Мей призова за нова динамика в преговорите за Брекзит - Ангела Меркел обаче каза, че \"това още не е достатъчно\", отбелязва от своя страна \"Телеграф.\r\n\t \r\n\tСпоред изданието на вечерята с останалите лидери от ЕС Мей не е оставила никакво съмнение, че се нуждае от помощта им, за да представи на британските избиратели приемливо споразумение за Брекзит.\r\n\t \r\n\tМей поиска от ЕС да не я притиска в ъгъла по въпроса за излизането, пише \"Файненшъл таймс\".\r\n\t \r\n\tВестник \"Таймс\" съобщава, че британският министър по въпросите на Брекзит Дейвид Дейвис се подготвя за варианта Великобритания да излезе от ЕС без споразумение. \r\n\t \r\n\tИзданието отбелязва, че Дейвис се обявява за драстичен подход, както и че оценката, която ще представи на британския кабинет за варианта за Брекзит без споразумение, представлява голяма промяна в стратегията на Обединеното кралство в преговорите за излизането.\r\n\t \r\n\tМинистърът е разпоредил подготовката на плана за такъв развой на събитията да се ускори.", "date": "2017.10.20", "title": "ЕС дава \"зелена светлина\" за подготовка на търговските преговори с Лондон"}
{"url": "http://www.mediapool.bg/povecheto-otpadnali-ot-uchilishte-detsa-ne-zhiveyat-v-bulgaria-news270765.html", "text": "Повечето отпаднали от училище около 200 000 деца не живеят в България. Над 80% от тях не са открити на адресите си от екипите, които от 1 септември издирват децата в училищна възраст, които не посещават часовете. Това каза министърът на образованието Красимир Вълчев в петък във Варна.\r\n\tТой припомни, че към момента около 12 000 деца са записани в училище. Окончателни данни още няма, тъй като работата на екипите продължава. Очаква се следващата седмица работата им да приключи и да бъдат обявени данните от обиколките на екипите, в които влизат представители на различни институции.\r\n\tПреди време Вълчев обясни, че обхващането на децата на емигрантите, които периодично се връщат за по-дълъг период от време в България, е едно от предизвикателствата пред образователната система. Причината е, че те масово не знаят добре български и това пречи на образованието им и задържането в часовете. В същото време Вълчев обясни в петък, че има и семейства, които отказват да пуснат децата си на училище. Работата с тях щяла да продължи, за да се направи опит възрастните да бъдат убедени да променят решението си.\r\n\tВълчев припомни, че се планира в бюджета за следващата година да бъдат отпуснати допълнителни средства за образование. Повечето ще са обезпечаване на повишените от 1 септември заплати на преподавателите, както и за поемане на разходите за непедагогически персонал заради планираното нарастване на минималната заплата от началото на следващата година. Средства ще бъдат отделени и за подпомагане на малки училища в отдалечени райони. Парите ще са за повишаване на заплатите на работещите в тях. Вдигане на възнагражденията на всички учители през 2018 г. към момента не се планира.\r\n\tМинистърът каза още, че  Средствата ще се разпределят по механизъм, който все още не е разработен. Целта му е да бъдат подпомогнати паралелките, които обучават кадри, недостигащи или липсващи на пазара на труда.\n\n\r\n\tВъв Варна Вълчев откри технологичния форум \"Innowave 2017 - Business and Startup Conference\", който събира за първи път в България световни брандове и фондове за рисков капитал от три континента. На форума министърът обяви, че . Той припомни, че за първи път през тази година бяха одобрени и електронни варианти на учебници за ІІ, VІ и VІІІ клас. Според Вълчев обаче не може да се премине изцяло към електронни учебници, тъй като не всички деца имат индивидуални устройства. Освен това и учителите не са достатъчно подготвени за такава стъпка.", "date": "2017.10.20", "title": "Повечето отпаднали от училище деца не живеят в България"}
{"url": "http://www.mediapool.bg/za-prav-pat-ot-deset-godini-se-uvelichava-balgarskata-kvota-za-ulov-na-kalkan-news270766.html", "text": "За пръв път от десет години България успя да постигне увеличение на квотата си за улов на калкан в Черно море, след рязкото й намаление с повече от една втора през 2007 г. На проведена тази седмица в Черна гора сесия на Генералната комисия по рибарство за Средиземно море е решено през 2018 г. България и Румъния да имат право общо да уловят 114 тона калкан или по 57 тона, което е с 32 на сто повече спрямо дългогодишно задържаните количества от по 43.2 тона.\r\n\tПреди десет години квотата на България и Румъния от по 100 тона улов на калкан бе рязко намалена на 45 тона, а след това – на 43.2 тона. Ограниченията, които се налагат от Европейската комисия и на Турция, Русия, Украйна и Грузия, са заради мерките за опазване на калкана. Въпреки настояванията на София и Букурещ през последните няколко години за вдигане на квотата, Брюксел не разрешаваше това.\r\n\tСега обаче е бил постигнат успех за количествата, които се определят ежегодно с регламент на Съвета на ЕС.\r\n\tТова е сериозен успех за България предвид голямото значение на този вид риболов за сектора и предизвикателството за създаване на условия за равнопоставеност между всички черноморски страни, посочват от Министерството на земеделието в петък.\r\n\tПо време на сесията на рибарската комисия в черна гора са били дискутирани и теми, свързани с насърчаването на мерките за мониторинг, наблюдение и контрол в рибарството, включително мерки за борба с незаконния, недеклариран и нерегулиран риболов, както и възможностите за популяризиране на развитието на устойчиви аквакултури в Средиземно и Черно море, допълват от агроведомството.", "date": "2017.10.20", "title": "За пръв път от десет години се увеличава българската квота за улов на калкан"}
{"url": "http://www.mediapool.bg/novata-ubuntu-1710-ochakvano-s-revolyutsionni-promeni-news270767.html", "text": "Компанията \"Каноникъл\" (Canonical) представи в четвъртък последната версия на известната ГНУ/Линукс дистрибуция за десктоп компютри – Убунту 17.10. Както и до момента, операционната система е напълно безплатна и предлага интегрирана работна среда за домашни потребители, професионалисти, автори на съдържание и ентусиасти.\r\n\tИзвестната Линукс платформа, която от години диктува тенденциите в бранша, идва с множество промени, най-голямата от които е свързана с графичната среда. Сега операционната система идва с десктоп Гном 3.26 (Gnome). След години на развитие, Каноникъл прекрати своята собствена разработка Юнити, за да се върне към Гном. Убунту 17.10 се задвижва от Линукс ядро версия 4.13.\r\n\tДруга голяма промяна е използването по подразбиране на графичния сървър Уейленд (), който е алтернатива на остарелия Ексорг (Xorg). Предвидена е и възможност за ползване на Екс и тя може да бъде избрана от менюто за вход в системата.\r\n\tПодобрена е поддръжката на дисплеи с висока резолюция. Обновени са системите за настройка, контрол на звука, екранни уведомления и много други.\r\n\tГрафичната среда Гном е адаптирана максимално за потребителите, свикнали да използват Юнити и неговия интерфейс. Налични са двата класически панела - топ панел и разположения вляво Убунту док, който може да бъде преместван. Докът служи като старт панел за програмите и таск мениджър едновременно. На него може да се наблюдава и прогресът на задачите при програми, които поддържат функцията. Бутоните за управление на прозорците вече са горе вдясно – подход използван в операционните системи на Майкрософт. Досега тези икони бяха вляво. И панелите, и самият Гном са подложени на множество дизайнерски и функционални промени от екипа на Убунту.\n\n\r\n\tВъншният вид е максимално близо до това, с което опитните потребители са свикнали. Наред с оранжево-сивата гама и познатата тема \"Амбиънс\", тук са и класическите икони (Убунту моно дарк). Освен тази \"радост за очите\",  теми за Гном, които се инсталират с няколко клика на мишката. Стилизираният мравояд, който ще ви посрещне на десктопа, е вдъхновил логото на версията и нейното име - Artful Aardvark.\r\n\tВ последните месеци, особено след обявения нов подход при изграждането на системата, Убунту загуби още позиции в пазарния си дял. Версиите, които излизат през октомври, са с кратък срок на поддръжка, те се инсталират главно от най-верните фенове на системата. Това означава, че колкото и революционни да са промените сега, ще трябва да минат още шест месеца и \"титулярната\" 18.04 с дълъг живот да излезе на пазара. Тогава ще стане ясно, до каква степен операционната система е възвърнала позиции и имидж.\r\n\tВажен елемент от разработката на новия 17.10 бяха анкетите към постоянните и бъдещи потребители – подход, който цели да заздрави връзката между компанията и хората, които ползват нейните продукти.\r\n\tУбунту 17.10 е  само в 64 битова версия. Отпадането на 32 битовите образи е още една крачка, която Каноникъл предприе към целта да консолидира максимално услугите си, без да харчи излишни ресурси за разработка на проекти, които не са перспективни или в последствие се оказват такива.", "date": "2017.10.20", "title": "Новата Убунту 17.10 очаквано с революционни промени"}
{"url": "http://www.mediapool.bg/evropeiskite-lideri-bez-resheniya-za-turtsiya-migratsiyata-i-severen-potok-2-news270768.html", "text": "По няколкото теми, обсъдени в четвъртък вечер в началото на двудневното заседание на Европейския съвет в Брюксел, европейските лидери не са стигнали до някакви ясни и твърди решение. Това се отнася както за отношенията с Турция, така и за въпросите на миграцията.\r\n\t\r\n\tГерманската канцлерка Ангела Меркел каза, че положението с човешките права в Турция е неприемливо и че лидерите от Европейския съюз са поискали Европейската комисия да проучи въпроса за съкращаване на предприсъединителната помощ за Анкара по \"отговорен начин\", предаде Ройтерс.\r\n\t \r\n\tМеркел призова своите колеги да съкратят финансирането, което ЕС предоставя на Турция във връзка със стремежа й за присъединяване към общността. Канцлерката беше подкрепена от Белгия и Холандия.\r\n\t \r\n\tНо в изявление пред журналисти след вечеря, на която лидерите обсъдиха отношенията с Турция, Меркел каза, че иска обща позиция на ЕС за присъединителните преговори и че диалогът с Анкара трябва да продължи.\r\n\t \r\n\tМеркел също така заяви, че не предвижда преговори с Турция за разширяване на митническия съюз с ЕС.\r\n\t \n\n\r\n\tАвстрийският канцлер Кристиан Керн каза, че предприсъединителните фондове са били предназначени да помогнат на Турция да се приближи до европейските стандарти за върховенство на закона, посочва ДПА. \"Това явно не беше успешно\", заяви той и отбеляза, че е време тази концепция да се преосмисли.\r\n\t \r\n\tEС ще разшири помощта за Италия за борбата с миграцията от Либия\r\n\tЛидерите на ЕС се споразумяха да окажат по-широка помощ на Италия, за да може да закрие средиземноморския маршрут за нелегална имиграция, заяви председателят на Европейския съвет Доналд Туск на пресконференция след първото работно заседание на срещата на върха, предаде Ройтерс.\r\n\t \r\n\t\"Лидерите се съгласиха, че е необходимо да помогнем на Италия за работата и в Либия, имаща за цел да спре имиграцията към Европа\", посочи Туск.\r\n\t \r\n\tТой съобщи също, че лидерите ще се върнат през декември към преговорите за реформиране на правилата за даване на убежище, които се провалиха след масовия приток на бежанци и мигранти към страните от блока през 2015 г.\r\n\t \r\n\tТуск коментира, че не може да скрие, че ситуацията в Испания заради Каталуния буди тревога, но добави, че няма място за какъвто и да било вид международно посредничество.\r\n\t \r\n\t\"Страните членки дадоха да се разбере, че няма място за намеса на ЕС.\" Туск посочи, че не очаква широко обсъждане на темата на съмита.\r\n\t \r\n\tБез консенсус за преговори по газопровода \"Северен поток 2\"\r\n\t\r\n\tМежду страните от ЕС няма консенсус да се даде на Европейската комисия мандат за преговори с Русия по плановете й за нов газопровод към Германия \"Северен поток 2\", заяви председателят на ЕК Жан Клод Юнкер, цитиран от Ройтерс.\r\n\tЮнкер подчерта, че не очаква да се постигне компромис по този въпрос в следващите месеци.\r\n\t \r\n\t\"Европейската комисия обаче продължава да смята, че ще е полезно да й се възложи мандат за преговори с Русия\", добави Юнкер на пресконференция след първия ден от заседанието на Европейския съвет.\r\n\t \r\n\tПлановете на \"Газпром\" са в края на 2019 г. да бъде въведен в експлоатация \"Северен поток 2\", който ще се прокара паралелно на вече работещия \"Северен поток\" от руското крайбрежие по дъното на Балтийско море до Северна Германия.\r\n\t \r\n\tСпоред ЕК проектът не допринася за постигането на целите на Енергийния съюз на Европейския съюз за разнообразяване на източниците и пътищата за доставка на енергоизточници. Комисията смята, че не е в интерес на ЕС част от газопровода да бъде извън обхвата на европейското законодателство, както настоява Русия. Затова през юни ЕК поиска мандат за преговори по въпроса с Москва. Целта е операторът на газопровода да гарантира достъп и на други транзитьори на газ, да предлага недискриминационни тарифи за пренос на суровината и да работи прозрачно.", "date": "2017.10.20", "title": "Европейските лидери без решения за Турция, миграцията и \"Северен поток“ 2"}
{"url": "http://www.mediapool.bg/sotsialniyat-ministar-e-gotov-na-dialog-za-otpadane-na-osiguritelnite-pragove-news270769.html", "text": "Министърът на труда и социалната политика Бисер Петков обяви, че е готов да започне преговори с работодателите и синдикатите за отмяна на минималните осигурителни прагове за отделните професии. По думите му обаче това трябва да се случи в нормални условия, заедно с разговора за определяне на механизъм за нарастване на минималната работна заплата, а не в условията на бойкот и натиск.\r\n\t\"За мое съжаление в последно време социалният диалог в България страда от липса на конструктивизъм и липса на взаимно уважение между партньорите и това поставя държавата в ситуация сама да взема решения, които би трябвало да бъдат договорени между работодателите и синдикатите. Действащото законодателство предполага договаряне на минималните осигурителни доходи. Когато такова договаряне не се случи, държавата – съответно министърът на труда и социалната политика, трябва да вземе решение\", коментира Петков в петък пред БНТ.\r\n\tВ сряда четирите национално представителни работодателски организации му  заради решението да наложи административен ръст на минималните осигурителни прагове с 3.9%.\r\n\t\"Решението, което аз предложих на Надзорния съвет на НОИ, който ще разглежда в понеделник проектобюджета на Държавното обществено осигуряване за 2018 година, е за нарастване на минималните осигурителни доходи с 3.9%, колкото е предвиденият ръст на икономиката. Считам, че това е едно балансирано решение, което ще доведе до увеличение на замразените миналата година минимални осигурителни доходи за по-високодоходните професии\", посочи Петков.\r\n\t\"Тезата на работодателите е, че този инструмент е изживял времето си и трябва да отпадне. Аз съм готов, и съм го заявил на срещи със социалните партньори, да водим разговор за отпадане на минималните осигурителни доходи, но този разговор да бъде в нормални условия, при които това да бъде внимателно обмислено\", каза социалният министър.\n\n\r\n\tТой допълни, че при този диалог трябва да се вземат предвид всички \"за\" и \"против\"\r\n\t\"Готов съм веднага да поведем този разговор, за да решим проблемите, които спъват социалния диалог\", заяви той.\r\n\t\r\n\tОтносно предложението в първите три дни от болничния служителят да получава от работодателя едва 50% от осигурителния си доход, вместо сегашните 70%, Петков коментира, че причината за решението са много мними болни.\r\n\tПетков призна, че доказването на фалшивите болнични е много трудно, а същевременно това перо генерира все по-голям разход за НОИ, който достига половин милиард лева годишно. НОИ обаче плаща едва от четвъртия ден на болничния и практически мярката облекчава финансово главно работодателите.\r\n\tПетков обаче допусна, че в хода на политическата дискусия решението за болничните може да бъде преразгледано, след като беше попитан защо добросъвестните пациенти, каквито са онкоболните, които получават кратки болнични за химиотерапия, трябва да бъдат наказвани заради други, които злоупотребяват.\r\n\t\r\n\tСъщевременно от двата синдиката КНСБ и КТ \"Подкрепа\" обявиха, че ще подкрепят бюджета на НОИ в надзорния му съвет, само ако проблемът с болничните бъде решен по друг начин. Според тях с предложението да се плаща 50% от дохода в първите три дни няма да се решат проблемите с фалшивите болнични, а само ще се орежат права.\r\n\t\"Ако някой иска да облекчава работодателите, което трудно разбирам, тогава е нормално държавното обществено осигуряване да доплати до същия размер, който досега се е получавал\", каза лидерът на \"Подкрепа\" Димитър Манолов.\r\n\tПрезидентът на КНСБ Пламен Димитров заяви, че на всички е известно наличието на тарифи колко струва един болничен и не може да няма начин да се хване поне един лекар и за назидание да понесе отговорността.\r\n\tСиндикалните лидери дадоха пример, че в Полша, ако бъде хванат лекар, който дава фалшив болничен, му се отнемат правата завинаги. Работници, които ползва фалшиви болнични, пък се наказват в някои страни по Наказателния кодекс.\r\n\tКНСБ и КТ \"Подкрепа\" не одобряват и ограничаването на достъпа до обезщетение за безработица чрез увеличаване на периода, в който трябва да си се осигурявал, за да имаш достъп до него. От 2018 година човек трябва да се е осигурявал поне 12 месеца през последната година и половина, а не както е в момента само 9 месеца.\r\n\tСпоред Димитров България и без това е страната, в която най-малък процент от безработните - около 70 000 от общо над 200 000, имат достъп до обезщетение. С новата промяна голяма част от сезонните работници няма да имат достъп до системата, предупреждават профсъюзите.", "date": "2017.10.20", "title": "Социалният министър е готов на диалог за отпадане на осигурителните прагове"}
{"url": "http://www.mediapool.bg/parche-ot-tavana-na-florentinska-tsarkva-ubi-ispanski-turist-news270770.html", "text": "Испански турист получи смъртоносни наранявания след падане на отломка от тавана на Базиликата \"Санта кроче\" (\"Светият кръст\") във Флоренция. Църквата е една от най-известните в града от времето на Ренесанса, предаде ДПА.\r\n\t \r\n\tПо данни на италианската информационна агенция АНСА мъжът, 53-годишен испански гражданин, бил ударен от нещо, което паднало от тавана. Дошлите екипи на бърза помощ само констатирали смъртта му.\r\n\t \r\n\tЗасега няма коментар от здравните и общински власти във Флоренция.\r\n\t \r\n\tВ \"Санта кроче\" има фрески на Джото и Донатело, като църквата е наричана още \"Храм на италианските величия\". Там са погребани Микеланджело, Галилео Галилей и Макиавели, има и кенотаф (символичен гроб) на Данте Алегиери, чийто реален гроб е другаде.", "date": "2017.10.20", "title": "Парче от тавана на флорентинска църква уби испански турист"}
{"url": "http://www.mediapool.bg/chehite-veroyatno-shte-kachat-na-vlast-oshte-edno-evroskeptichno-pravitelstvo-news270771.html", "text": "Парламентарните избори в Чехия днес и утре се очаква да издигнат на власт още едно евроскептично правителство в Централна Европа.\r\n\t \r\n\tВъпреки че страната има една от най-бързо растящите икономики в ЕС и един от най-ниските проценти на безработица, на гласоподавателите им е дошло до гуша от корупция и от непопулярния левоцентристки премиер Бохуслав Соботка, предаде Асошиейтед прес.\r\n\t \r\n\tОт осемте партии, които се очаква да спечелят места в долната камара на парламента, половината се обявяват против традиционния политически курс, някои се възползват от страховете от имиграцията и исляма, а други се противопоставят на членството в ЕС и НАТО.\r\n\t \r\n\tПартия АНО (Действие на недоволните граждани 2011) на 63-годишния милиардер Андрей Бабиш, медиен магнат и бивш министър на финансите, който обещава да води борба с корупцията, е фаворит за спечелването на изборите. Тя направи силен дебют в чешката политика преди четири години, като завърши изненадващо на второ място на предишните избори и стана малък коалиционен партньор в правителството.\r\n\t \n\n\r\n\tСоциологическите проучвания показват, че най-вероятно Бабиш ще стане следващият чешки премиер, въпреки че му е повдигнато обвинение в измама с евросубсидии и е обвиняван, че е сътрудничил на тайната полиция по времето на комунизма.\r\n\t \r\n\tАНО, подобно на повечето чешки партии, напълно отхвърля квотния механизъм на ЕС за преразпределяне на бежанци, а нейният лидер е критичен към ЕС и е против определянето на дата за приемане на еврото.\r\n\t \r\n\tНай-радикалният претендент е антимигрантската партия \"Свобода и пряка демокрация\" (СПД) на родения в Токио бизнесмен Томио Окамура, който казва, че ислямът е \"идеология на омразата\", противопоставя се на изискването на НАТО страните членки да харчат за отбрана два процента от БВП и иска референдум за преразглеждане на членството на Чехия в ЕС. Според социолози СПД може да вземе около 9 процента от вота.\r\n\t \r\n\tЧешката социалдемократическа партия, водещата политическа сила в сегашното правителство, загуби подкрепа заради непопулярния си лидер Соботка, който неотдавна каза, че е склонен да формира правителствена коалиция с комунистите.\r\n\t \r\n\tКомунистическата партия на Чехия и Моравия поддържа приятелски отношения с управляващите компартии в Куба, Китай и Северна Корея и се очаква да получи повече от 10 процента от вота.\r\n\t \r\n\tКонсервативната Гражданска демократическа партия, която преди беше най-голямата политическа сила, още не може да се възстанови от скандалите, довели до края на нейното управление през 2013 г. и е малко вероятно да вземе повече от 10 процента.\r\n\t \r\n\tЛибералната Партия на пиратите, която подкрепя членството в ЕС и НАТО и е популярна сред младите избиратели, има шанс за пръв път да спечели места в парламента. Неотдавнашни социологически проучвания показват, че тя има подкрепа от 6 процента или повече.", "date": "2017.10.20", "title": "Чехите вероятно ще качат на власт още едно евроскептично правителство"}
{"url": "http://www.mediapool.bg/komandiri-na-islyamska-darzhava-byagali-ot-siriya-v-turtsiya-news270772.html", "text": "Някои командири на \"Ислямска държава\" са се промъкнали в Турция от съседна Сирия, след като джихадистите претърпяха тежки поражения в разкъсваната от война страна, съобщи Сирийският център за наблюдение на човешките права, цитиран от ДПА.\r\n\t \r\n\tНеуточнен брой сирийски и чуждестранни джихадисти са избягали от бившите крепости на ИД Ракка и Дейр аз Зур и са пресекли турската граница през последните няколко седмици, посочва неправителствената организация, базирана във Великобритания.\r\n\t \r\n\tЗа да си осигурят бягство в Турция, джихадистките командири са плащали между 20 000 и 30 000 долара на контрабандисти от райони в северната сирийска провинция Алепо, контролирани от подкрепяни от Турция сирийски бунтовници, допълва организацията без повече подробности.\r\n\t \r\n\tВ Ракка предстои официална церемония по случай освобождаването на града след четиримесечна офанзива на арабско-кюрдски сили с подкрепата на САЩ. Саудитският в. \"Оказ\" съобщи, че държавният министър по въпросите на Персийския залив към Министерството на външните работи на Саудитска Арабия Тамер ас Сабхан ще присъства на церемонията. Министърът, който вече е в Ракка, обсъди с местните власти ролята на Рияд във възстановяването на града.", "date": "2017.10.20", "title": "Командири на \"Ислямска държава\" бягали от Сирия в Турция"}
{"url": "http://www.mediapool.bg/imperatorat-na-yaponiya-shte-abdikira-na-31-mart-2019-g-news270773.html", "text": "Осемдесет и три годишният император на Япония Акихито ще абдикира на 31 март 2019 г., твърди днес японският в. \"Асахи шимбун\", като цитира правителствени източници. Това ще е първата абдикация на японски монарх за повече от 200 години, предаде Франс прес.\r\n\t \r\n\tСпоред вестника, преди да огласи датата официално, премиерът Шиндзо Абе вероятно ще разговаря през ноември с официални служители и членове на императорската фамилия.\r\n\tЗапитан днес от АФП, говорител на императорския дворец заяви, че \"още нищо не е решено\" във връзка с датата за абдикация на монарха.\r\n\t \r\n\tАкихито шокира страната миналата година, когато изрази желание да се оттегли след близо три десетилетия на трона, посочвайки като мотив напредналата си възраст и здравословните проблеми.\r\n\t \r\n\tИзненадващото изявление създаде ред затруднения, тъй като в Япония няма законов текст, предвиждащ императорът да слезе от трона - предполага се да остане на него до живот. Подновена бе и дискусията за принципа, според който само мъж може да наследи японския престол.\r\n\t \r\n\tЗакон, позволяващ на император Акихито в срок от три години да абдикира поради напреднала възраст в полза на 57-годишния сега престолонаследник принц Нарухито, бе приет през юни от парламента на Япония.", "date": "2017.10.20", "title": "Императорът на Япония ще абдикира на 31 март 2019 г."}
{"url": "http://www.mediapool.bg/obshtinata-v-sofiya-zasazhda-gora-krai-suhodol-news270774.html", "text": "Над 120 000 дървета ще бъдат засадени край софийския кв. \"Суходол\". Там трябва да бъде създадена новата гора на София, както от Столична община са кръстили инициативата си. Засаждането на първата част от растенията започва тази събота от 11 часа, съобщиха от местната администрация.\r\n\tНовата гора трябва да се простира на 225 дка близо до рекултивираното старо сметище на столицата. За засаждането на дърветата екипът на Столична община ще разчита на доброволци. По план всичките дървета трябва да бъдат засадени в рамките на три залесителни сезона – до края на 2018 г. Фиданките за първия залесителен сезон, който ще продължи до 3 декември, са предоставени от неправителствената организация gorata.bg.\r\n\t\"Новата гора на София ще трансформира общински пустеещи земи в гора от липа и акация, обособявайки нов зелен филтър в близост до града. За да се случи това обаче, бихме искали да се обърнем с покана за участие в самото засаждане към всички софиянци и гости на града, както към отделните хора и семейства, така и към представителите на бизнеса и институциите, с призив да се организират и да дойдат заедно да посадят дървета в гората. Залесителните инициативи през първия залесителен сезон - тази есен, ще протичат всяка събота и неделя от 21 октомври до 3 декември\", коментира зам.-кметът по екология Йоана Христова.\r\n\tНовата гора на София ще е на терен, граничещ с ул. „Прохладен кът“ в местност „Дреновица“.", "date": "2017.10.20", "title": "Общината в София засажда гора край Суходол"}
{"url": "http://www.mediapool.bg/lideri-ot-es-prizovavat-za-tsyalostno-razsledvane-na-ubiystvoto-na-maltiyska-zhurnalistka-news270775.html", "text": "Лидери от ЕС призоваха малтийските власти да извършат с международна помощ цялостно разследване на убийството на журналистката Дафне Каруана Галиция. В Европейския парламент следващата седмица ще има дебати по въпроса за свободата на медиите в островната държава, предаде Ройтерс.\r\n\t \r\n\t\"Ще проучим всички възможности, ще предриемем всякакви мерки, за да стигнем до дъното на тази история\", каза малтийският премиер Джоузеф Мускат в кулоарите на срещата на върха на ЕС в Брюксел.\r\n\t \r\n\tПредседателят на ЕП Антонио Таяни заяви, че е повдигнал въпроса на вчерашната си среща с лидерите от ЕС.\r\n\t \r\n\t\"Призовах за международно разследване, което напълно да изясни това безпрецедентно по своята сериозност събитие\", каза той. По думите му лидерите до голяма степен са споделили неговото мнение.\r\n\t \r\n\tСпоред дипломатически източници от ЕС германският канцлер Ангела Меркел се е обявила в подкрепа на международно разследване. Франция, Испания и Португалия също подчертали, че е необходимо участие и на разследващи от чужбина.\r\n\t \n\n\r\n\tМалта съобщи вчера, че ФБР и холандски следователи ще оказват помощ по случая, както и други служби.", "date": "2017.10.20", "title": "Лидери от ЕС призовават за цялостно разследване на убийството на малтийска журналистка"}
{"url": "http://www.mediapool.bg/rosatom-poluchi-parvi-litsenz-za-stroezha-na-turskata-aets-akkuyu-news270791.html", "text": "Руският ядрен концерн \"Росатом\" е получил първи лиценз – ограничено разрешително, за строеж на руската АЕЦ \"Аккую\", съобщи ТАСС, цитирайки компанията.\r\n\tДокументът позволява да се пристъпи към изпълнението на строително-монтажни работи на всички обекти на атомната електроцентрала с изключение на сградата и съоръженията, които са важни за безопасността на \"ядрения остров\", пояснява \"Росатом\".\r\n\tКомпанията очаква до средата на 2018 г. да получи основния лиценз за строежа на АЕЦ \"Аккую\", което ще й позволи да започне съществената част то изграждането на адрената централа.\r\n\t\"Получаването на ограничено разрешително за строеж е важен етап за реализацията на проекта. Ние преминаваме от подготвителния период непосредствено към строителните дейности на площадката, голяма част от които ще бъдат възложени на местни строителни подизпълнители. Следващата ни задача е да получим лиценз за строителство. Искаме да пристъмим във възможно най-кратки срокове към работата по строителството на целия комплекс от сгради и съоръжения на АЕЦ \"Аккую\", заявява генералният директор на дружеството \"Аккую Нюклеър\" Юрий Галанчук, цитиран в прессъобщението.\r\n\tТова е проектната компания, която ще строи и експлоатира турската атомна централа. Тя вече има лицензия за производство на електроенергия в Турция до 15 юни 2066 г.\n\n\r\n\tМеждуправителственото споразумение за строежа на АЕЦ \"Аккую\" бе подписано през 2010 г. Проектът, който се оценява на 20 млрд. долара предвижда изграждането и въвеждането в експлоатация на четири енергоблока с реактори ВВЕР-1200 с обща мощност от 4800 МВ.", "date": "2017.10.20", "title": "\"Росатом\" получи първи лиценз за строежа на турската АЕЦ \"Аккую\""}
{"url": "http://www.mediapool.bg/inovatsionniyat-fond-shte-izplati-parite-na-uchenite-v-nachaloto-na-noemvri-news270792.html", "text": "Националният иновационен фонд ще изплати парите на експертите, които са участвали в оценяването на проектите по осмата сесия до края на месеца или в началото на ноември. Това съобщиха от Агенцията за насърчаване на малките и средните предприятия, която е принципал на фонда.\r\n\tВъншните експерти, по-голямата част от които са учени от БАН, са имали среща с изпълнителния директор на агенцията Мариета Захариева в четвъртък.\r\n\tТе са подписали анекси към договорите за оценяване на проектите по осма сесия. Така вече хонорарите им за извършената работа, могат да бъдат платени. Средно по около 2000 лв. чакат да получат учените от април.\r\n\tЗахариева обясни, че е поискала свикване на Управителния съвет на Националния иновационен фонд, за да се вземе решение за обявяване на класиране на иновационните проекти и за това кои от тях ще получат финансиране.\r\n\tСредствата във фонда по осма сесия няма да достигнат за всички оценени проекти с над 60 точки, както е записано по правилата. Причината е, че техният брой е 84 и са на стойност около 16 млн. лв. Това е над три пъти повече спрямо отпуснатия бюджет от 5 млн. лв. Общо бяха подадени 192 предложения.\n\n\r\n\tПроф. Георги Райчевски, който е сред оценителите и програмен директор на ГИС Трансфер център към БАН, предложи на срещата да бъдат финансирани проектите с над 75 точки. Останалите експерти бяха на мнение, че трябва да се търсят допълнително средства за всички иновации, защото след като са получили високи стойности, означава, че са добри.", "date": "2017.10.20", "title": "Иновационният фонд ще изплати парите на учените в началото на ноември"}
{"url": "http://www.mediapool.bg/detski-nadbavki-i-za-roditelite-s-dohod-mezhdu-400-i-500-lv-news270793.html", "text": "Семействата с месечен доход за всеки член между 400 и 500 лева също ще получават детски надбавки, но не в пълния им размер, а 80% от него. Освен това се увеличава размерът на самите надбавки за 2018 година, съобщи министърът на труда и социалната политика Бисер Петков в петък.\r\n\tОт 2018 година се предвижда месечната помощ за отглеждане на дете да се увеличи от 37 лева на 40 лева за семейства с едно дете. За семейства с две деца помощта ще се повиши от 85 лв. на 90 лв., а за семейства с три деца – от 130 лв. на 135 лв. Помощи в този размер ще получават домакинствата с до 400 лева. месечен доход на човек.\r\n\tЗа първи път кръгът на получаващите детски надбавки се разширява и за семействата с доход от 400.01 лева до 500 лева на човек. Те ще вземат 80% от пълния размер на помощта. Например семейство с едно дете ще получава 32 лв., а с две деца - 72 лв. Така добавки ще могат да получават семейства с доходи, близки до средните за страната. Очаква се по този начин подпомаганите домакинства да се увеличат с около 20 000, а общият брой на децата, за които се плащат този вид помощи, да надхвърли 672 000.\r\n\tПодоходният критерий за получаване на еднократна помощ при бременност, еднократна помощ за първокласници и месечни помощи за отглеждане на дете до 1 година се планира да се увеличи от 400 лв. на 450 лв.\r\n\tВ проекта на Закона за държавния бюджет за 2018 г. е заложен и ръст на гарантирания минимален доход, който от 2009 г. е замразен на 65 лв. За догодина се предвижда той да се повиши на 75 лв., като това увеличение ще доведе до ръст на различни социални плащания.\n\n\r\n\tНапример, месечните добавки за социална интеграция, които се получават от над 500 000 хора с увреждания, ще се увеличат с 15%. Броят на лицата и семействата с право на помощи за отопление се очаква да стигнат 220 000.\r\n\tОт 2018 г. за първи път бюджетното финансиране за социални и лични асистенти и домашни помощници за над 24 000 хора с увреждания и възрастни, които не могат да се обслужват сами, надхвърля 68 млн. лв. По този начин ще се осигури работа на над 16 000 социални асистенти и ще стане по-устойчиво финансирането на тази услуга, което досега получаваше пари основно по оперативна програма \"Развитие на човешките ресурси\".", "date": "2017.10.20", "title": "Детски надбавки и за родителите с доход между 400 и 500 лв."}
{"url": "http://www.mediapool.bg/madrid-iska-regionalni-izbori-v-katalunya-prez-yanuari-news270776.html", "text": "Испанското правителство и основната опозиционна партия се споразумяха в петък да организират нови избори в Каталуня през януари, като част от специалните мерки за уреждане на най-голямата политическа криза в страната от десетилетия, предаде Асошиейтед прес.\r\n\t\r\n\tИспанският премиер Мариано Рахой обяви, че утре ще бъдат обявени мерките за поставяне на Каталуня под прякото управление на Мадрид и че те ще бъдат подкрепени от социалистите и от центристката партия \"Сиудаданос\", предаде Ройтерс.\r\n\t \r\n\tПредставителката на опозиционната Испанска социалистическа работническа партия Кармен Калво съобщи, че е постигнато споразумение с испанското правителство за произвеждане на нови избори в Каталуня през януари.\r\n\t \r\n\tТова вероятно ще нажежи още повече напрежението между Испания и каталунските активисти, искащи независимост. Каталунското правителство не иска нови регионални избори и казва, че има мандат да се отцепи от Испания след произведения на 1 октомври референдум, обявен за незаконен от Мадрид.\r\n\t \r\n\tЦентралното правителство ще се събере утре на специално заседание, на което ще задвижи процедурата по активиране на член 155 от испанската конституция от 1978 г., който позволява на централните власти да отнемат изцяло или част от правомощията на всяка от 17-те автономни области в страната.\r\n\t \n\n\r\n\tМярката, която никога не е била прилагана, откакто демокрацията е възстановена след диктатурата на генерал Франсиско Франко, трябва да бъде одобрена от Сената. Народната партия на премиера Рахой има абсолютно мнозинство там, така че тя ще бъде прокарана лесно.\r\n\t \r\n\tТова гласуване в Сената може да се състои най-рано на 27 октомври, каза говорителка на горната камара на испанския парламент, цитирана от Ройтерс.\r\n\t \r\n\tЕдин от ръководителите на Народната партия заяви в ефира на радио \"Кадена сер\", че остава вратичка, чрез която да бъде избегнато суспендирането на автономията на Каталуня, съобщи Франс прес.\r\n\t\r\n\t\"Стига да не бъде обявена независимост и (регионалният лидер Карлес Пучдемон) да даде заден ход, има вратичка\", каза генералният координатор на консервативната партия Фернандо Мартинес-Майльо.", "date": "2017.10.20", "title": "Мадрид иска регионални избори в Каталуня през януари"}
{"url": "http://www.mediapool.bg/nemlechni-maznini-poveche-voda-i-zabranen-preparat-v-kraveto-maslo-otkri-aktivni-potrebiteli-news270794.html", "text": "Наднормено съдържание на вода, нерегламентирано влагане на немлечни мазнини и наличие на забранен в ЕС противогъбичен препарат са открити в различни марки краве масло, продавани в България. Това показват резултати от лабораторни изследвания, поръчани от асоциация \"Активни потребители\".\r\n\tТе са обхванали 10 марки масло, купени от магазини, продаващи продукти на едро в Несебър и Бургас. От организацията са избрали такива обекти, тъй като наблюденията им показвали, че производителите пласират продуктите, които не отговарят на изискванията, основно на едро. Така те попадали в хотели, ресторанти, детски градини, училища и болници.\r\n\tОт \"Активни потребители\" обясняват, че са избрали да изследват съдържанието на кравето масло, тъй като то е просто и разбираемо. Този продукт се състои от 82% животински мазнини и до 16% вода, обясняват от асоциацията. Уточняват, че \"не се допуска добавяне на никакви други съединения, включително немлечни мазнини, консерванти, оцветители и други добавки\".\r\n\tВлагането на немлечни мазнини трябва да се посочва на етикета, а такъв продукт да се обозначава като имитиращ.\r\n\tПреди две години асоциацията направи подобно изследване на 15 марки, предлагани на пазара. Тогава при 4 имаше вложени немлечни мазнини, а при 1 - повече вода. След намесата на Икономическа полиция продуктите бяха изтеглени от пазара, а няколко фирми - глобени от Комисията за защита на конкуренцията.\r\n\tОт 10 търговски марки, включени в настоящето изследване, в 3 са открити немлечни мазнини. Става въпрос за 10-грамова опаковка на \"Маркенбургер\" ЕООД и две марки на производителя \"Хранинвест\" - \"Чепеларе\" и \"Краве масло\". Количеството на немлечни мазнини варира от 40 до 60% спрямо общата масленост. Според \"Активни потребители\" е вероятно немлечните мазнини да са хидрогенирани растителни мазнини, които повишават риска от сърдечно-съдови заболявания.\r\n\tПри двата продукта на \"Хранинвест\" има и наднормено съдържание на вода. Същият проблем е засечен и в \"Краве масло\" на \"Милтек КК\". Това е отбелязано на етикета, но посоченото на него водно съдържание е по-малко от реално установеното.\r\n\tВ изследваните продукти на \"Хранинвест\" е засечен фунгицида натамицин. Той е открит и в масло \"Роса\", произведено от \"Белла България\".\r\n\tОт \"Активни потребители\" обясняват, че високото съдържание на вода е предпоставка за развитието на патогенни микроорганизми, както и за развитието на окислителни процеси, които водят до натрупването на токсични и канцерогенни съединения.\r\n\tЗасеченият фунгицид пък бил забранен за влагане в краве масло в Европейския съюз. Той се използва в хранителната индустрия отдавна за удължаване на трайността на продуктите, които съдържат повече вода. Не може обаче да се използва в краве масло. Количеството му в проверените продукти е от 8 до 32 мг/кг. От \"Активни потребители\" обясняват, че препаратът е слабо токсичен, но въпреки това представлява риск за здравето. Причините са, че той може да спре развитието на плесени по повърхността на маслото, но не и на патогенни бактерии в продукта. А предпоставка за тяхното развитие е високото съдържание на вода. Освен това препаратът е алерген и присъствието му трябва да се отбелязва на опаковка.\r\n\tКакто и при другите тестове на \"Активни потребители\", и при този се установяват неточности в информацията, поднесена на етикетите. За две търговски марки няма информация за съдържанието на белтък - \"Верея\" на Обединена млечна компания, и 10-грамовата опаковка, произведена от \"Маркенбургер\" ЕООД.\r\n\tПри 2 марки измереното съдържание на мазнини е по-ниско от посоченото на етикетите - \"Краве масло\" на \"Милтекс КК\" и \"Чепеларе\" на \"Хранинвест\". При тези две марки съдържанието на белтък е с повече от 10% по-ниско от декларираното. Същият проблем е открит и в Deutshe Markenbutter на \"Милки Груп Био\" ЕАД, \"Краве масло\" на \"Хранивест\" и масло \"Вълчев\".\r\n\t\"При някои показатели, най-вече белтък, производителите са подходили несериозно и едва ли стойностите на етикетите са следствие от лабораторно изпитване. Практиката стойности за хранителна информация да се сваля от интернет е масова в България. За съжаление контролните органи не обръщат внимание на това и резултатът е очевиден – голяма част от написаното на етикетите се разминава с реално установените стойности и потребителите се заблуждават\", обясняват от \"Активни потребители\".\r\n\tОфициалният държавен контролен орган - Българската агенция по безопасност на храните, отказа да коментира темата.", "date": "2017.10.20", "title": "Немлечни мазнини, повече вода и забранен препарат в кравето масло откри \"Активни потребители\""}
{"url": "http://www.mediapool.bg/sebastian-kurts-poluchi-mandat-za-pravitelstvo-zasega-ne-kazva-s-kogo-news270797.html", "text": "Президентът на Австрия Александер ван дер Белен възложи днес на председателя на Австрийската народна партия (АНП) Себастиан Курц да състави правителство, предаде ДПА в петък.\r\n\t \r\n\t\"Искам да съставя правителство, което да има смелостта и волята за истинска промяна в Австрия\", каза след церемонията 31-годишният Курц.\r\n\t \r\n\tДосега той беше външен министър в коалиционното правителство със социалдемократите, оглавявано от техния лидер Кристиан Керн. Но предвид враждата между Керн и Курц едва ли сега ще бъде възстановена същата центристка коалиция.\r\n\t \r\n\tНа парламентарните избори в неделя победи АНП и измести Австрийската социалдемократическа партия (АСДП) като водещ политически субект в страната, а крайнодясната Австрийска партия на свободата (АПС) също се представи много добре.\n\n\r\n\t \r\n\tВъпреки че консерваторите и десницата имат сходни възгледи по имиграцията и намаляването на подоходните данъци, засега Курц не разкрива намеренията си и заявява, че ще започне проучвателни разговори с всички партии.\r\n\t \r\n\tСоциалдемократът Керн заяви, че е изключено неговата партия да се съюзи с десницата, за да осуети амбициите на Курц и преговорите му с АНП. \"Шансовете да се случи това са близки до нулата\", каза канцлерът в оставка Керн, като подчерта идеологическите разминавания с десницата по миграцията и икономиката.\r\n\t \r\n\tСпоред окончателните данни от изборите на 15 октомври АНП е получила 31,5 на сто, следвана от АСДП - с 26,9 и АПС с 26 процента. В Националния съвет влязоха и партиите \"Нова Австрия\" (НЕОС) и \"Листата на Петер Пилц\" с 5,3 и 4,4 на сто съответно.\r\n\t\r\n\tЕдинодушно е мнението, че най-големи са шансовете на Австрийската партия на свободата, предава БТА от Виена. Според добре осведомен източник на заседание на ръководството на народната партия, състояло се тази седмица, всички участващи са настоявали за коалиция с Партията на свободата. Изключение прави ръководителят на провинция Щирия Херман Шютценхофер, който управлява провинцията в коалиция със социалдемократи.\r\n\t \r\n\tСъобщението за състояла се тайна среща между Себастиан Курц и Хайнц Кристиан Щрахе в сряда в дома на Щрахе в Клостернойбург край Виена и продължила три часа също подсказва, че нещата вървят в посока коалиция с националистите. Срещата бе потвърдена от Щрахе, който коментира, че двамата политици са се опознали в личен план. Пред вестник \"Курир\" един от ръководителите на партията на свободата е заявил: \"Ако Курц се държи с Щрахе като с равен, ще стане коалицията, но ако предяви големи претенции и се държи надменно, нещата ще изглеждат по-различно.\" Засега Себастиан Курц оставя без коментар разгласената от медиите тайна среща между двамата политици.\r\n\t \r\n\tСпоред започнати в средите на Партията на свободата се усеща известен скептицизъм дали Народната партия действително е нова или си остава старата мощна партия на апаратчици. Затова още преди първия разговор за сближаване Партията на свободата предявява претенции за поста на министъра на вътрешните работи.\r\n\t \r\n\tСпоред Щрахе нещата се развиват към коалиция с неговата партия, тъй като \"в неделя шестдесет процента от избирателите гласуваха за програмата на Партията на свободата\". В предизборните дуели той обвини неколкократно Себастиан Курц, че му е преписал програмата.", "date": "2017.10.20", "title": "Себастиан Курц получи мандат за правителство, засега не казва с кого"}
{"url": "http://www.mediapool.bg/birata-se-okazva-dostoino-pitie-za-gurme-spetsialiteti-i-dori-deserti-news270798.html", "text": "Широко разпространеното мнение, че бирата е питието на простолюдието и се консумира основно с картофи, наденички и пържоли бе разбито на пух и прах от международния бирен сомелиер Хавиер Галобарт. По покана на Съюза на пивоварите в България той демонстрира как кехлибарената течност може да се комбинира според вида и характеристиките й с гурме специалитети и дори с десерти.\r\n\tДегустацията, в която се включи и експертът по здравословно хранене и диетолог д-р Райна Стоянова, беше част от информационната кампания на българските пивовари \"Бирата на фокус\", породена от все по-силния интерес на българите към бирата и съпътстващата я култура.\r\n\tИспанският гуру на бирени дегустации показа на участниците във вечерта как пиенето на пиво може да е цял ритуал, когато се комбинира с подходящи храни и когато хората се отдадат напълно на преплитането на вкус, интензитет, ароматни нотки, плътност и цвят на питието. Удоволствието от него може да бъде постигнато при комбинация с храни, както с близък до съответния вид бира привкус или напълно контрастни блюда.\r\n\tСомелиерът, който е стратегически съветник на няколко световни компании за храни и напитки, предупреждава, че за да е пълно удоволствието от пивото и за се усети цялата му вкусова палитра, то трябва да се пие на големи глътки.\r\n\tТака при светлата бира на преден план изпъква чистият хмелов и малцов аромат. За червените и тъмни пива, чийто сезон настъпва със застудяването, е характерна карамелената или кафеена нотка, която доминира, заради използваните специални тъмни малцове, комбиниращи се със свежи и меко-горчиви хмелови аромати. Пшеничената бира се оказа идеална за предястия с плътен вкус, а бок бирата – за леки плодови десерти\r\n\tГалобарт съветва по-леките ястия да се допълват със свежия вкус на светлите бири, а по-тежките блюда с повече подправки с по-силно, плътно и богато на нюанси пиво.\n\n\r\n\t\"Комбинирането на бира с храна е върховно удоволствие за всеки гастроном, но съчетанието на различните видове пиво с подходящо ястие не е толкова популярно. Изборът на съответстваща храна към стила бира допълва вкуса и може да ни разкрие неочаквани нюанси\", обясни и д-р Стоянова.\r\n\tДиетоложката заяви, че прословутото \"бирено коремче\" идва от прекомерна консумация и от мезетата, които често са мазни, пикантни меса и колбаси и фъстъчени ядки. В умерени количества бирата е полезна, тъй като в 100 мл. светло пиво има средно 45 калории, в тъмната бира около 48-52, пшеничното вайс пиво съдържа 45, червеното – 51 калории, а безалкохолното - едва 18.\r\n\tСтоянова обясни, че бирата е полезна за жените, тъй като консумацията й е полезна за костите и възпрепятства развитието на остеопорозата. Тя припомни редица изследвания, според които пивото е богато на основни витамини, минерали и антиоксиданти, съдържащи се в суровините за нейното производство.\r\n\tРезултатите от проучванията показват, че макар и с по-голяма енергийна стойност, тъмната бира съдържа два пъти повече антиоксиданти от светлата, както и полифеноли, флаваноиди, които я правят особено подходяща за менюто ни в по-студените месеци, когато се нуждаем от повече енергия и естествена био защита. Този вид пиво се съчетава чудесно с характерните за студените месеци ястия и червени меса, а в добавка към това е ценна и екстравагантна съставка в кулинарията. По думите ѝ също така не е добре пивото да се консумира заедно с други алкохолни напитки, защото ускорява тяхното въздействие.\r\n\t\"Тънкостите на биреното сомелиерство, което представя органолептиката на продукта и уменията за съчетаването на пиво и храна са много важни елементи на бирената култура. Потребителите все повече се влияят от всички аспекти на храната и напитките и е наша отговорност да им предоставяме вярна и многостранна информация, за да се развива категорията\", коментира Ивана Радомирова, изпълнителен директор на Съюза на пивоварите в България.\r\n\tТя обясни, че според представително проучване на Международния репутационен институт, проведено в края на август тази година, 70% от българите, оценяват много високо пивото като продукт. А като негово най-голямо предимство посочват голямото разнообразие на вкусове и стилове бира, натуралността на напитката и значението й за социалния живот и общуване на хората.", "date": "2017.10.20", "title": "Бирата се оказва достойно питие за гурме специалитети и дори десерти"}
{"url": "http://www.mediapool.bg/intsident-pogubi-bivshiya-kmet-na-stara-zagora-i-zdraven-ministar-d-r-evgeniy-zhelev-news270799.html", "text": "Бившият министър на здравеопазването и екскмет на Стара Загора д-р Евгений Желев е починал днес внезапно на 60-годишна възраст.\r\n\tТова става ясно от публикация в профила във Фейсбук на настоящия градоначалник на Стара Загора Живко Тодоров.\r\n\t\"Пиша това и ръцете ми треперят.... Днес си отиде един голям Човек - наш кмет, лидер, наш приятел... Д-р Евгений Желев, ти направи много за Стара Загора! Доказа, че не партиите имат значение, а хората! Направи така, че да останеш в историята на града и направи така, че хората да те обичат! Поклон пред паметта ти, докторе! Никога няма да те забравим!\", написа Тодоров.\r\n\tСпоред местния сайт \"Стара Загора днес\" д-р Желев е загинал при нелеп инцидент край старозагорското село Яздач. Той бил с приятели на брега на микроязовир, когато трактор, извършващ брануване, е поднесъл и го е затиснал. Бившият кмет на Стара Загора е починал на място.\r\n\tЕвгений Желев е роден на 22 юли 1957 г. в Стара Загора. Завършва Висшия медицински институт в Пловдив. Преминава курс по мениджмънт на здравеопазването във Вашингтон, САЩ.\n\n\r\n\tОт 1999 до 2007 г. д-р Евгений Желев е кмет на Стара Загора. През 2008 г. е назначен за председател на Държавната агенция за българите в чужбина. С указ на президента Георги Първанов от 22 март 2008 г. е назначен за съветник по развитието на регионалната политика. След това става министър на здравеопазването (24 април 2008 г. - 27 юли 2009 г.) и народен представител от БСП/Коалиция за България в 41-вото Народно събрание.", "date": "2017.10.20", "title": "Инцидент погуби бившия кмет на Стара Загора и здравен министър д-р Евгений Желев"}
{"url": "http://www.mediapool.bg/ochakva-se-7-rast-pri-kreditiraneto-na-malki-i-sredni-firmi-dogodina-news270800.html", "text": "Кредитирането на малките и средни предприятия в страната ни догодина се очаква да се повиши с близо 7%, заяви заместник-министърът на икономиката Лъчезар Борисов по време на годишна национална конференция за предприемачеството.\r\n\tНасърчаването на предприемачеството и стартиращи предприятия и развитието им чрез иновации за постигане на по-голяма добавена стойност е сред основните акценти в работата на Министерството на икономиката, обясни още зам.-министърът.\r\n\t\"В България има над 326 хиляди микро, малки и средни предприятия, а в тях работят повече от 75% от заетите в страната, което е над средното ниво в ЕС“, допълни той, цитиран от пресцентъра на ведомството.\r\n\tПо думите му сравнително голям процент от стартиращите предприятия успяват да оцелеят достатъчно дълго, за да се превърнат в утвърден бизнес, най-вече в сферите на IT и високите технологии. Заместник-министърът изтъкна, че се работи и за задържане и подпомагане на младите кадри в икономиката.\r\n\tБорисов съобщи, че по оперативната програма \"Иновации и конкурентоспособност“ ще бъдат подкрепени пилотни и демонстрационни инициативи за ефективно използване на ресурсите. Основната цел на процедурата е да се повиши ресурсната ефективност на предприятията чрез прилагане на нови решения, техники и методи, които се прилагат за първи път в България. Бюджетът, с който разполага процедурата надхвърля 71.5 млн. лева, а допустими за кандидатстване ще бъдат микро, малко и средни предприятия. По думите му предстои и процедура за набиране на проектни предложения за насърчаване на предприемачеството при стартиращи предприятия.\r\n\tЗаместник –министърът на икономиката заяви още, че Българска банка за развитие и Стратегията за нейното развитие, приета наскоро, е още един инструмент, който ще бъде насочен към стимулиране на малките и средни предприятия в страната.", "date": "2017.10.20", "title": "Очаква се 7% ръст при кредитирането на малки и средни фирми догодина"}
{"url": "http://www.mediapool.bg/protestirashti-sreshtu-dobiva-na-gaz-v-dobrudzha-fermeri-pokaneni-da-nablyudavat-sondazh-news270795.html", "text": "Фирмата, искаща да добива природен газ в Добруджа, срещу която от известно време протестират зърнопроизводители от региона, покани представители на фермерите да се включат в наблюдението в реално време на показанията на техен сондаж. Това съобщиха от Министерството на енергетиката, което в петък заедно с ековедомството се опита да примири позициите на недоволстващите.\r\n\tПо-рано през деня пред екоинспекцията във Варна се събраха демонстранти, които поискаха за пореден път незабавно прекратяване на обществените обсъждания за добив на природен газ в Добруджа и призоваха институциите да отхвърлят инвестиционно намерение на фирмата \"Русгеоком БГ\"\r\n\tХората се обявиха против превръщането на Добруджа от земеделски в промишлен район. Те се съмняват, че предлаганата технология за търсене и проучване на синьо гориво може да нарушава забраната за добив на шистов газ. Местните смятат, че районът е силно сеизмичен и не е подходящ за сондажи.\r\n\t\"Русгеоком БГ\" АД в началото на 2014 г., след проучвания за нефт и газ в блок \"Добрич\" иска енергийното министерство да регистрира търговско откритие и да започне добивът на газ. За целта обаче трябва да бъде одобрен доклад за оценка на въздействието върху околната среда (ОВОС) на планираните сондажи. Именно тази оценка в момента се обсъжда публично в различни населени места в област Добрич, където обаче населението се притеснява, че бъдещ добив на синьо гориво може да увреди околната среда.\r\n\tНа среща в енергийното ведомство в петък между заместник-министрите на енергетиката и на околната среда и водите Красимир Първанов и Николай Кънчев, представители на фирмата и на браншови организации на зърнопроизводителите от региона е било постигнато съгласие да има и още дискусии за пълното разсейване на всякакво съмнение, че околната среда може да бъде замърсена от евентуален бъдещ добив на газ.\n\n\r\n\tОще преди да бъде започната дейността по търсене и проучване през 2003 г. са направени две широкомащабни сеизмични изследвания на района и заснемания на екологичната обстановка, заявили представителите на \"Русгеоком БГ\", цитирани от Министерството на енергетиката. Тогава не е имало възражения срещу проучвателните дейности. От фирмата пояснили, че по време на сондирането се наблюдават в реално време над 60 показателя и изразиха готовност да осигурят необходимата техника, ако хората поискат да се включат в това наблюдение.\r\n\tПроцедурата по ОВОС има за цел да разсее съмненията и да сближи позициите, така че да бъде запазен общественият интерес, посочил заместник-министърът на околната среда и водите Николай Кънчев. Той акцентирал и върху факта, че в момента тече само един от етапите на законовата процедура, която предвижда и евентуален следващ добив също да бъде подложен на ОВОС. В отговор на някои съмнения сред протестиращите заместник-министър Кънчев категорично обяви, че не става дума за добив на шистов газ. \"Има законова забрана за това и не могат да се правят нито проучвания, нито добив\", заключи той.\r\n\tДо момента е проведена дълга процедура изцяло в съответствие със закона, казал зам.-министърът на енергетиката Красимир Първанов по време на срещата и декларирал, че държавата е гарант за спазването на нормативните изисквания и никакви действия няма да бъдат предприети в разрез с тях.", "date": "2017.10.20", "title": "Протестиращи срещу добива на газ в Добруджа фермери поканени да наблюдават сондаж"}
{"url": "http://www.mediapool.bg/zhivotat-se-podobryava-zashto-zvezdi-pishat-v-instagram-za-putin-news270801.html", "text": "Половин година преди президентските избори в Русия, звезди от шоу бизнеса започнаха да вмъкват между публикациите си за концерти, козметика, мода и пр., коментари за постиженията на руската власт в подобряването на жизнения стандарт.\r\n\tСайтът Znak.com пръв обърна внимание на необичайните постинги към снимките на звездите в Инстраграм. Телевизионната водеща и певица Олга Бузова изведнъж реши да се изказва за качествата на руската медицина, а beauty- блогърката Айза Анохина – за липсата на опашки в детските градини. Актрисата Анна Хилкевич и певицата Нюша пък пишат как се подобрява Москва.\r\n\tПоявата на публикации с хаштаг #животътсеподобрява съвпаднаха с новината, че Кремъл готви кампания по публикуването на позитивни новини от руския живот, за да създаде подходящ фон за президентската кампания на Владимир Путин, който се очаква през декември да обяви кандидатурата си изборите през март догодина.\r\n\tСъбеседник на БиБиСи, близък до администрацията на Кремъл, е описал новия медиен план точно по този начин – \"животът се подобрява\".\r\n\tРуската редакция на БиБиСи отправи въпроси към представители на светските знаменитости защо така внезапно са решили да пишат за качеството на живота и свързано ли е това с президентските избори.\r\n\tБузова има 10.6 млн. последователи в Инстаграм. Обикновено тя публикува там снимки с нови облекла, модни марки, светски събития, селфита и фотографии от пътешествия. Голяма част от времето си тя прекарва в Москва или на почивки в чужбина. Един рекламен постинг при Бузова струва 510 хил. рубли, твърди блогът DNative.\r\n\tПрез септември Бузова качи своя снимка и разказа на читателите за това, че в Хабаровск са направили уникална протеза на сърдечна клапа: \"Много добър повод да се помисли, преди да се ходи в швейцарска клиника, когато в нашата страна се правят операции на такова равнище!\"\r\n\tВ началото на октомври тя поздрави Путин за рождения му ден. \"Възхищавам се от силните и умни мъже – описа тя президента. - Благодаря за това, че което Вие правите за нашата страна.\"\r\n\tКъм поздравлението е приложен и хаштаг #денятнапутин.\r\n\tПиар мениджърът на Бузова -Антон, демонстрира изненада от въпроса на БиБиСи. \"Какъв постинг? Аз дори не съм в течение на това, което казвате. Ние сега сме в репетиции, въобще нямам време за постинги в Инстаграм\", заявява той. И обещава да се запознае със съдържанието на постингите през ноември.\r\n\t \r\n\tВ момента под постинга на Бузова за доброто здравеопазване в Русия има основно скептични коментари. \"Вие също ли се лекувате в различни (далечни краища) на нашата необятна родина? Ето мен, като жител на град Магадан, можете ли да ме посъветвате за нещо в моята област\", пита denchik97ch.\r\n\t\r\n\tПостингите на Айза Анохина се следят от 1.4 млн. потребители в Инстаграм. Обикновено тя разказва за това къде е ходила, за дрехи и козметични процедури. Съдейки по съобщенията в светската хроника, Анохина постоянно живее на Бали. Напоследък в акаунта й в Инстаграм се появяват и снимки от Лондон.\r\n\tПрез октомври обаче тя неочаквано се впечатли от липсата на опашки за детските градини в Русия.\r\n\t\"По поръчение на президента през последните няколко години са открити над 800 хиляди места в детските градини из цяла Русия\", уведоми Анохина. Децата на самата Айза обаче не са поверени на държавни детски градини, а на бавачки, както обясни тя в интервю през списание StarHit.\r\n\tАйза Анохина също се възползва от хаштага  #денятнапутин, за да поздрави държавния глава за рождения му ден. \"Happy Birthday Mister President\", гласи посланието й.\r\n\t\"Аз такива неща не коментирам\", заяви Анастасия, представителка на Анохина, в отговор на въпрос защо блогърката, специалист по разкрасяването, се е заинтригувала от поръчението на Путин за детските градини.\r\n\tПотребителка с никнейм tata_vicct е написала под постинга на Анохина: \"Тъжно е, че се вписвате в това, имах по-добро мнение за вас. И да, всяка руска майка, която няма привилегии, ще ви каже, че да се уреди дете в детска градина стана по-сложно, а не по-лесно през последните години\".\r\n\t\r\n\tХилкевич има 6.2 млн. последователи в Инстаграм. Тя им разказва къде е ходила, рекламира дрехи и козметика. По оценка на DNative, един рекламен постинг при Хилкевич струва 260 хиляди рубли.\r\n\tВ края на септември тя реши да запознае своите читатели с новите творчески клъстери, появили се в Москва и това, че градът се преобразява към по-добро. Постът с хаштаг #ОбичамМосква е съпроводен със снимки, правени на някой морски бряг.\r\n\t\"На мен много ми харесва да наблюдавам как нашият град става по-добър и красив\", коментира актрисата снимката, изобразяваща крайморска разходка.\r\n\t\"Аня по принцип е силно социален човек, на нея й е интересен животът на града и тя винаги споделя своите впечатлени. Тук няма никакви комерсиални интереси, никаква поръчка. Москва наистина стана по-красива! Разбира се, винаги ще се намерят хора, хейтъри, които винаги нещо не ги устройва. Те се опитват да се докопат до истината, ние не обръщаме внимание на това\", коментира пред руската редакция на БиБиСи Данила, представител на  Хилкевич.\r\n\tРедакцията на БиБиСи е изпратила и запитване към кметството на Москва заплащало ли е за рекламни постинги на звезди в Инстаграм. До публикуването на материала отговор не е дошъл.\r\n\tЛауреатът на отличието Муз-ТВ Анна Шурочкина се подвизава под артистичния псевдоним Нюша и има 3.9 млн. последователи. Тя има разказва за своите концерти, рекламира собствените си интервюта и школа за танци, а също стилисти и дизайнери.\r\n\tПрез октомври тя сподели по своеобразен начин впечатленията си от Венеция. Във Венеция няма задръствания, но и в Москва няма, пише с възторжено тя. \"В моята любима Москва ситуацията със задръстванията и паркирането се промени кардинално през последните години и аз смятам, към по-добро\", заключава певицата. Постингът й е съпроводен от хаштага за подобряването на живота.\r\n\tНейният представител Денис Воробьов коментира: \"Нюша винаги се изказва по повод на своя град. Някой може да намира някакви минуси, някой-плюсове, тя се изказва по повод плюсовете. Какво толкова ужасно има, ако човек говори за своя град някакви приятни неща, ако те действително се случват?\"\r\n\tВоробьов освен това уточнява, че хаштагът за подобряването на живота и други подобни \"звездни\" публикации са се появили напълно случайно. \"Ако искате в нещо да ни уличите, е абсолютно неправилно. Ние пуснахме флашмоб \"Да поздравим президента Путин за рождения ден\". Той имаше рожден ден и Нюша го поздрави. Това беше нейна инициатива\", казва Воробьов.\r\n\t\"Вие навярно с хеликоптер летите из Москва?\"-коментира постинга на Нюша потребителят  gavrilov_evgeny. \"А къде в Москва се придвижвахте с гондола?\" - иронизира sergevorontsoff.\r\n\tБородина има 9.6 млн. последователи. Родена е в Москва и прави кариерата си като водеща в партньорство с Ксения Собчак в предаването \"Дом-2\". В своя Инстаграм тя рекламира дрехи, козметика и технологични джаджи. По оценка на блога DNative, реклама в нейния блог струва 400 хил. рубли за постинг.\r\n\tПрез октомври тя неочаквано обръща внимание на това, че из цялата страна се изграждат все повече отделения за новородени и недоносени деца. \"Един от последните, например, скоро ще бъде открит в Пемза\", информира тя.\r\n\tСедмица преди това Бородина помества снимка на президента с кученце в ръце. \"Дори на президента вчера подариха кученце\", написа тя и поздрави Путин за рождения ден.\r\n\tПостингът за перинаталния център в Пемза не е реклама, увери Лев, представителят на Бородина. \"Чистосърдечно е. Случват се и такива неща\", допълва той и отхвърля като лъжа твърденията, че Бородина взема по 400 хил. рубли за рекламен постинг. Той обаче не каза каква е реалната сума, защото това било \"търговска тайна\".\r\n\tСега хаштагът  #животътсеподобрява излаза при търсения на повече от 9.5 хиляди снимки на разбити пътища, разрушени конструкции, депресивна статистика и подигравателното   \"фотожаби\".", "date": "2017.10.20", "title": "\"Животът се подобрява\" – защо звезди пишат в Инстаграм за Путин?"}
{"url": "http://www.mediapool.bg/pochina-aktyorat-stefan-shterev-checho-news270802.html", "text": "След кратко боледуване 43-годишният актьор Стефан Щерев-Чечо е починал в петък.\r\n\t\"Изказваме своите съболезнования към близките и колегите му\", написаха още от Съюза на артистите в България. \r\n\tПреди дни стана ясно, че актьорът е приет в тежко състояние във Военно-медицинска академия и се нуждае от кръвопреливане заради проблеми с черния дроб.\r\n\tСтефан Щерев-Чечо е роден на 17 юни 1973 г.\r\n\tИграл е в Народния театър \"Иван Вазов”, НДТ \"Сълза и смях”, Малък градски театър зад канала, театър \"София”, а в последните години зрителите имаха възможност да го гледат в Сатиричния театър. Участвал е в десетки игрални и късометражни филми, както и в множество телевизионни предавания.", "date": "2017.10.20", "title": "Почина актьорът Стефан Щерев-Чечо"}
{"url": "http://www.mediapool.bg/karakachanov-podgotvya-izkarvaneto-na-armiyata-da-pazi-reda-news270803.html", "text": "Военният министър Красимир Каракачанов не се е отказал от идеята си да изкара армията да пази реда по улиците. В петък той съобщи, че иска нови правомощия за армията, за да може тя да изпълнява допълнително функции по охрана и опазване на обществения ред. Вече бил обсъдил темата с вътрешния министър Валентин Радев.  Каракачанов   още през септември, когато нареди армията да се включи в издирването и ареста на търсен за убийството на съпругата си мъж. От Министерството на отбраната съобщиха, че това става на основание закона, който дава правомощия на въоръжените сили да оказват съдействие на органите за сигурност в борбата им срещу разпространяване на оръжия за масово унищожение, незаконен трафик на оръжие, тероризъм и други. В петък Каракачанов с известно закъснение даде обяснения пред депутатите. В рамките на парламентарния контрол той обясни, че в конкретния случай участието на военнослужещи от бригадата \"Специални сили\" е било ограничено до осъществяването на разузнаване, наблюдаване на място и събиране на информация. Той каза още, че при подобни случаи, ако се наложи, военнослужещите с уменията и знанията, които имат, да подпомогнат органите на МВР, той ще съдейства, защото смята, че институциите, които се борят срещу подобни явления, трябва да си съдействат.  Каракачанов посочи още, че определението за тероризъм включва и действия, които събуждат страх в обществото.  В конкретния случай има всички основания да разпоредя военнослужещите от една специализирана бригада да съдействат на органите на реда, и пак подчертавам - под формата на събиране на информация и предоставянето й на органите на МВР, заяви министърът. Задалият въпроса депутат от БСП Николай Цонков възрази, че когато се осъществява планирано учение, то е предварително подготвено и има цели, план, задачи, място и програма, по която се прави, а се фиксира и като дати. Адмирирам действията ви, но е хубаво все пак да се спазва законът, заяви Цонков.", "date": "2017.10.20", "title": "Каракачанов подготвя изкарването на армията да пази реда"}
{"url": "http://www.mediapool.bg/neizvesten-napadna-s-nozh-posetiteli-v-magazin-v-polsha-10-raneni-nyakoi-tezhko-news270804.html", "text": "Неизвестен мъж нападна с нож посетители в магазин в град Сталова Воля в Югоизточна Полша, съобщи местна радиостанция, цитирана от ТАСС.\r\n\t \r\n\tИнцидентът е станал около 15 ч. местно в петък днес в най-големия търговски център на града в Подкарпатското воеводство. 27-годишният мъж нахлул в магазина и започнал безразборно да ръга с нож купувачите.\r\n\t \r\n\tНападателят е хванат и обезвреден от полицията. Пострадалите са настанени в болница. Много от тях са в тежко състояние.", "date": "2017.10.20", "title": "Неизвестен нападна с нож посетители в магазин в Полша, 10 ранени, някои тежко"}
{"url": "http://www.mediapool.bg/borisov-saglasen-da-se-obyavyat-polititsite-vzemali-nereglamentirano-pari-ot-ktb-news270805.html", "text": "Премиерът Бойко Борисов подписа писмото на лидера на БСП Корнелия Нинова, с което тя настоява Специализираната прокуратура и Специализираният наказателен съд да огласят публично имената на \"политици, получавали нерегламентирано пари от КТБ\".\r\n\t\"Председателят на ПП ГЕРБ Бойко Борисов подписа предложеното от Корнелия Нинова писмо за публично огласяване на имената на политиците, получавали нерегламентирано пари от КТБ. Това стана веднага след завръщането на министър-председателя Борисов от заседанието на Европейския съвет в Брюксел\", съобщиха от пресцентъра на ГЕРБ.\r\n\tНинова изхожда от пресконференцията на шефа на Специализираната прокуратура Иван Гешев при внасянето на обвинителния акт по мегаделото \"КТБ\", когато бе обявено, че политици са получавали нерегламентирано финансиране от банката. В резюмето на обвинителния акт обаче бе обявено единствено името на Николай Бареков.\r\n\tНинова вече е поискала имената на въпросните политици от прокуратурата, но оттам е получила отговор, че тя не попада в кръга на лицата, които имат право да получават достъп до информация за събраните доказателства по досъдебното производство.\r\n\tПредседателят на наказателния съд пък отговаря, че не разполага с исканата информация, а ако съдията-докладчик насрочи делото в открито съдебно заседание, обвинителният акт ще бъде прочетен в съдебна зала.\r\n\tВ различни списъци още преди време бяха обявени официалните кредитополучатели на КТБ, сред които също има политици, включително Ахмед Доган, Емел Етем, депутати, общински съветници и др.\r\n\tКато политик, получил \"нерегламентирано пари от КТБ\" обаче, до момента е посочен единствено Николай Бареков.", "date": "2017.10.20", "title": "Борисов съгласен да се обявят политиците, вземали нерегламентирано пари от КТБ"}
{"url": "http://www.mediapool.bg/avtoservizi-se-obediniha-sreshtu-nekorektnite-firmi-v-bransha-news270806.html", "text": "Пет браншови организации на автосервизите в България се обединиха в национална камара, която се постави за цел да върне доброто име на автомонтьорите, което в последните години е дискредитирано от незаконни сервизи, извършващи некачествени ремонти, с което се застрашава сигурността на пътя. Те поискаха да се създаде централен регистър на автосервизите, заявиха, че ще работят за специализирани стандарти за бранша и недопускане на нелоялна конкуренция и неравнопоставеност.\r\n\tВ петък по време на провеждащия се в София Автосалон в Интер Експо Център Съюзът на механичните автосервизи, Асоциацията на авторепаратурните сервизи, Асоциацията на автогаз-сервизите, Асоциацията на фирмите  работещи с автогуми и Съюзът на ключарите и автоключарите в България сформираха камарата. Тя ще работи за запълването на липсата на правила и законова рамка, регламентиращи авторемонтната дейност, заяви Владимир Дочев, председател на управителния съвет на Национална камара на автосервизите в България.\r\n\t\"Повишава са броят на пътните инциденти, причинени от неизправни автомобили, поради неправилни и некачествени ремонти и поддръжка, извършени от нискоквалифициран персонал и с резервни авточасти със съмнително качество. Има огромен брой сервизи, работещи в \"сивия” сектор, които предлагат услуги със съмнително качество и не поемат гаранции за извършената дейност“, заяви Дочев. По думите му България остава единствената страна в Европа, в която ремонтът на изключително отговорни системи и агрегати в автомобила (кормилна, спирачна и др.) често се извършва от неправоспособни и несертифицирани механици, което нерядко води до тежки последици.\r\n\tЦелта е да се извършват качествени ремонти от квалифицирани специалисти, след които отговорността за пътната безопасност да е само на водача, допълни Атанас Генов, председател на Национална асоциация на сервизите.\r\n\t Много от ремонтите на автомобили се извършват от квартални, нерегистрирани и полулегални сервизи, които в по-голямата си част не познават и не спазват изискванията на производителите за техническо обслужване на автомобилите, както и не носят никаква отговорност за качеството на извършените ремонти и последствията от тях, посочи Татяна Груева - изпълнителен директор на Асоциация на автомобилните производители и техните оторизирани представители в България (ААП). По думите й регистрационният режим ще позволи последващ контрол от страна на компетентните органи и ще се подобри техническото състояние на парка, което е пряко свързано с безопасността. Освен това така шофьорите ще знаят къде се намира сервизът, каква е неговата дейност, че е легален и че ремонтът ще има гаранция, смята тя.", "date": "2017.10.20", "title": "Автосервизи се обединиха срещу некоректните фирми в бранша"}
